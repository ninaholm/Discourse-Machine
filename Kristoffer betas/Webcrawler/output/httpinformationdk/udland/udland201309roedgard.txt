Rødgardister siger undskyld – kommunistpartiet siger ingenting
Flere aldrende kinesere bryder et tabu og siger offentligt undskyld for deres uhyrlige gerninger under Kulturrevolutionen. Det ses som et vigtigt skridt mod forsoning og har fået positiv medieomtale i Kina, men kommunistpartiet er fortsat ikke klar til at erkende sin skyld for det blodige årti
 
	Plakat fra 1960’ernes Beijing, der viser, hvordan rødgardisterne tager sig af ’folkets fjender’. Arkivfoto


 
	Zhang Hongbing sendte sin mor i døden. Hun blev skudt af en henrettelsespeloton, fordi han havde angivet hende som kontrarevolutionær. »Det virkede som den rigtige beslutning dengang,« siger Zhang om forræderiet mod hans eget kød og blod. »Jeg så hende ikke som min mor, men i stedet som en fjende, jeg skulle stoppe for at beskytte formand Maos revolution.«

	Den nu 60-årige Zhang var glødende rødgardist under den voldelige og kaotiske Kulturrevolution fra 1966 til 1976, som Mao Zedong havde sat i gang for at styrke sin egen magt i kommunistpartiet. Opildnet af Mao, som de forgudede, gik rødgardisterne til angreb på alle, som de anså for illoyale over for Den Store Rorgænger – om det så var embedsfolk, intellektuelle, deres egne naboer eller familiemedlemmer. Utallige kinesere fik deres liv ødelagt af den politiske forfølgelse. Tortur var udbredt, og op mod to millioner mennesker blev dræbt.

	Næsten fire årtier efter revolutionen endte, er den stadig i vid udstrækning et politisk tabu i Kina, og en periode i folkerepublikkens historie, som kommunistpartiet helst ser gå ind i glemslen. Men Zhang Hongbing har nu forsøgt at vække nationens kollektive hukommelse om et smertefuldt tiår. Helt usædvanligt begyndte han tidligere i år at fortælle sin families historie til kinesiske tv-stationer og aviser. Og han har bedt om tilgivelse.

	Brændte Mao

	I et telefoninterview beskriver han sine handlinger dengang som resultatet af den »midlertidige sindssyge«, som ramte ham og store dele af hans generation. Men i 1960’erne troede han fast på den revolutionære sag. Kommunistpartiet lærte ham, at han skulle elske Mao og hans revolution højere end sine egne forældre. Og det gjorde han. I løbet af et familieskænderi i februar 1970 i hjemmet i den centrale Anhui-provins begyndte hans mor at kritisere Maos politik, og hun brændte et billede af lederen.

	Både Zhang og hans far var forfærdede. Faren gav den 15-årige Zhang besked på at tæske sin mor, hvilket han velvilligt gjorde, og derefter anmeldte han hende til militæret – og anbefalede selv, at hans egen mor skulle straffes med døden. To måneder senere blev hun henrettet, dømt for at have »angrebet formand Mao«.

	Siden ’sindssygen’ slap Zhang efter Mao Zedongs død i 1976, har han kæmpet med sin skyldfølelse.

	»Jeg tilgiver aldrig mig selv,« siger Zhang, der i dag er advokat. Men han fortæller nu sin historie offentligt, »så vi kan lære af fejltagelserne dengang,« siger han. »Mine landsmænd skal forstå, hvad der skete, så det ikke sker igen.«

	Officiel tavshed

	Hans undskyldning har været banebrydende. Siden har andre også offentligt lagt deres synderegister frem – og fortalt om deres deltagelse i tortur, drab eller ydmygende forfølgelse af politiske modstandere.

	»Ofre for Kulturrevolutionen har tidligere fortalt deres historier, men det er nyt, at de, der har begået volden, nu også kommer på banen,« siger Ding Xueliang, der selv er tidligere rødgardist og nu underviser i kinesisk politik ved Hongkongs University of Science and Technology.

	Mens enkelte individer nu indrømmer deres skyld, har kommunistpartiet, den mest centrale aktør i Kulturrevolutionen, imidlertid ikke fulgt trop. Mao Zedongs politiske arvtagere er fortsat nervøse for, at en vidtgående diskussion af Kulturrevolutionen vil svække deres egen legitimitet.

	»De tør ikke tage et opgør,« siger Ding. »Hvis det sker, vil det ikke kun være en eller to politiske ledere, som vil blive stillet i et dårligt lys, men derimod hele det politiske system. Det vil blive gjort tydeligt, at hele den officielle struktur var ansvarlig for, at Kinas eget styre begik så horrible gerninger mod den kinesiske befolkning, og det vil have en chokerende effekt på det nuværende lederskabs legitimitet.«

	Uden mindesmærker

	I slutningen af 1970’erne kastede partiet skylden for Kulturrevolutionen over på Firebanden, anført af Maos kone Jiang Qing. I 1981 fulgte partiet op med en erklæring, der beskrev revolutionen som en »katastrofe«, som Mao havde »hovedansvaret« for. Og med det forsøgte lederskabet at begrave emnet.

	Der er ingen offentlige mindesmærker for ofrene i Kulturrevolutionen, og perioden nævnes næsten ikke i den officielle historie. Emnet forbliver så tabuiseret, at da nationalmuseet ved Den Himmelske Freds Plads forrige år åbnede en enorm udstilling om det moderne Kinas historie, blev den ti år lange Kulturrevolution kun belyst med et enkelt foto og en billedtekst på tre linjer.

	Kommunistpartiet taler simpelthen ikke om Kulturrevolutionen. Derfor vakte det også stor opsigt, da den daværende premierminister Wen Jiabao sidste år advarede om, at uden politiske reformer kan »historiske tragedier som Kulturrevolutionen finde sted igen«.

	Andre i partitoppen har dog ikke åbent lagt afstand til Kulturrevolutionen. Præsident Xi Jinping har tværtimod i stor stil gjort brug af maoistiske slogans. Og partiets talerørsmedier har tidligere i år afvist »fejltagelserne« under Mao Zedongs styre, inklusiv Kulturrevolutionen, som »ubetydelige«.

	Sen undskyldning

	Sådan føles det dog tydeligvis ikke for en del kinesere, som har fulgt i Zhang Hongbings fodspor og offentligt erkendt deres egen skyld. Det mest prominente eksempel hidtil er Chen Xiaolu, der er søn af en af kommunistpartiets revolutionshelte og selv tidligere rådgiver for partiet. I slutningen af sidste måned undskyldte han for, at han som rødgardist havde torteret andre og var »direkte ansvarlig« for, at folk blev sendt i arbejdslejre.

	»Min formelle undskyldning er kommet for sent,« sagde han.

	En anden tidligere rødgardist, Liu Boqin, indrykkede en større annonce i et kinesisk magasin i juni, hvor han indrømmede, at han havde tæsket politiske modstandere og terroriseret familier i et forsøg på at fremvise sin egen loyalitet over for Mao.

	»Jeg kan ikke glemme de onde ting, jeg har gjort, og som jeg burde holdes ansvarlig for, men som jeg blev tvunget til at gøre under Kulturrevolutionen,« skrev Liu.

	Den individuelle erkendelse af skyld er blevet rost i flere statsstyrede kinesiske medier, der ser det som en mulig start på en kollektiv selvransagelse, der kan være med til at læge sårene. Dagbladet Nanfang Dushibao (Sydlig Metropol) skriver, at en gentagelse af massehysteriet under Kulturrevolutionen kun kan undgås ved at huske – og ikke undertrykke mindet om – det skete.

	Det er også motivationen for Zhang Hongbing. Kort efter Kulturrevolutionens afslutning begyndte han at kæmpe for, at hans mor blev politisk rehabiliteret, og i 1980 erklærede en lokal domstol, at dødsstraffen mod moren havde været »et justitsmord«. Nu vil han have, at hans mors gravsted gøres til et officielt mindesmærke for Kulturrevolutionen, men myndighederne har afvist hans ønske – det er fortsat for politisk følsomt at mindes fortiden, siger Zhang.

	»Jeg erkender min egen skyld,« siger han. »Nu vil jeg gøre alt for at ære min mors minde.«

