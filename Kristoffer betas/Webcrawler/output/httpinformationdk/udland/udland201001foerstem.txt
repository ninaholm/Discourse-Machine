Første messe efter skælvet
Overlevende efter jordskælvet mindedes i går deres omkomne familiemedlemmer, beretter den danske fotograf Jan Grarup fra Port-au-Prince
En kvinde i bøn.


 Tidligt søndag morgen samles en lille menighed til messe i et af de hårdest ramte kvarterer i Port-au-Prince i Haiti. De forsamlede synger og beder for jordskælvets ofre. Nogle bryder sammen i gråd, fordi flere af deres familiemedlemmer er blandt de døde.
»Det har været den værste uge i mit liv,« fortæller en ældre mand.
»Indtil i torsdags kunne jeg høre min kone og min datter inde i ruinerne af vores hus. De græd. Nu er der stille.«
Tårerne triller ned af kinderne på manden imens han beder. Andre af de mange fremmødte beder for familie, naboer og venner, der også har mistet livet under jordskælvet. Ingen kan endnu sige hvor mange der er døde. Tal fra 50.000 til 140.000 florerer over hele byen.
Tæt på den lille kirke er der en anderledes aktivitet. Unge mænd graver i ruinerne efter døde. Lugten er forfærdelig. Alle, der nærmer sig, holder sig for munden. Et uvist antal døde ligger stadig i ruinerne. Ingen hjælp er kommet frem, de unge mænd graver med deres hænder. Efter et kort stykke tid bringer de liget af en ældre kvinde ud. Hun bliver lagt på en dør, der er pillet af et af de andre huse, og kørt i en gammel Toyota landcruiser til lighuset, hvor der ligger adskillige lig udenfor.
Tilbage i pinsekirken er dagens bøn slut. Menigheden går hjem eller i hvert fald tilbage til det område, hvor de plejede at bo. De fleste tør ikke bo i deres huse af frygt for sammenstyrtning, og derfor bor de i gaderne foran huset. I et kaos af død og ødelæggelse, som ikke ser ud til blive bedre.
Jan Grarups billeder fra Haiti vil kunne ses på Fotobloggen

