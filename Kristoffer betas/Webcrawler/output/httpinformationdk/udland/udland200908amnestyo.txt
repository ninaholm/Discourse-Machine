Amnesty: Den Olympiske Komite gjorde ikke nok for at ændre Kina
Amnesty International mente før OL i Beijing, at den store begivenhed kunne forbedre menneskerettighederne i landet. Men det er endnu ikke blevet bedre, indrømmer kampagneleder i Amnesty Joakim Lundström. Han skyder skylden på Den Internationale Olympiske Komite


 Systemkritiske jurister, journalister og menneskerettighedsforkæmpere arresteres på stribe, og folk tortureres i illegale fængsler. Menneskerettighederne i Kina har store mangler. Mangler, som Amnesty mente, at OL i 2008 kunne være med til at rette op på.
»De Olympiske Lege er en oplagt mulighed for at lægge pres på det kinesiske styre og de løfter, styret gav, da det fik tildelt værtskabet,« sagde daværende kommunikationschef Dan Hindsgaul fra Amnesty på Menneskeret.dk i marts 2008 med henvisning til, at Kina lovede at gøre noget ved menneskerettighederne, hvis de fik værtskabet.
Men der er stadig store problemer i Kina, og OL medvirkede endda til, at den kinesiske regering strammede grebet om befolkningen for at fjerne de kritiske røster, mens verdens øjne hvilede på landet. Joakim Lundström fra Amnesty indrømmer blankt, at Legene endnu ikke har haft den ønskede virkning.
»Menneskerettighedssituationen blev helt klart værre under og op til Legene, og de har stadig store problemer i dag.«
På trods af massive problemer før OL valgte Amnesty alligevel ikke at støtte en boykot.
Han forklarer, at Amnesty så OL som en måde at komme i dialog med den kinesiske regering på.
»Landet har en meget hård styring, og den skulle vi forsøge at påvirke. Vi var nødt til at kommunikere med dem, ellers ville de aldrig flytte sig nogen vegne,« fortæller Joakim Lundström og påpeger, at OL trods alt har medført enkelte forbedring-er.
F.eks. blev en midlertidig bestemmelse om, at kinesiske journalister kunne interviewe folk, uden at en repræsentant fra regimet var til stede, lavet om, så de nu kan interviewe frit.
»Men nu skal vi jo først lige se det fungere i praksis,« tilføjer Joakim Lundström, der ikke lægger skjul på, at de negative konsekvenser stadig overskygger de positive.
IOC gjorde ikke nok
»Der blev slået hårdt ned på systemkritikere og human-rights-forkæmpere. Styret fyldte samtidig arbejdslejrene med folk, der havde begået små forbrydelser, og som kunne genere det perfekte billede af Beijing,« forklarer Joakim Lundström, der har en helt klar ide om, hvor ansvaret for en del af de manglende resultater på menneskerettighedskontoen skal placeres.
»Vores udgangspunkt var, at Legene kunne bruges til at presse Kina. Men fordi IOC var ekstremt lukket og ikke turde presse deres kinesiske samarbejdspartnere, skete der ikke nok,« understreger Joakim Lundström, der mener, at IOC absolut ikke gjorde nok.
»At gå ud og kritisere dem offentligt havde hjulpet, men det gjorde de ikke,« lyder det fra Amnestys repræsentant.

