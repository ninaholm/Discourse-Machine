Gordon Brown vinder terræn - med en gammel kending i kulissen
Meningsmålingerne har dømt den britiske Labour-premierminister ude, siden han tog over efter Tony Blair. Men pludselig er målingerne ikke helt så elendige, som de plejer. Det kan skyldes, at en spindoktor med et blakket ry er taget til nåde igen: Alastair Campbell


 Når tingene flasker sig i politik, så flasker de sig virkelig. Storbritanniens premierminister, Gordon Brown, der så længe har været dømt ude, kan i øjeblikket glæde sig over en række meningsmålinger, der ikke er helt så elendige, som de plejer at være - for bare en måned siden var de katastrofale. Og i denne uge chokerede han ved noget nær at knuse sin udfordrer, den konservative David Cameron ved deres ugentlige duel under premierministerens spørgerunde.
Labours parlamentsmedlemmer er så uvante med at se deres premierminister sætte andre på plads med overlegent vid, at deres begejstring ingen ende ville tage.
»Det glæder mig virkelig, at I morer jer,« udtalte parlamentsformand John Bercow, da han måtte mane til ro i forsamlingen.
»I har åbenbart alle fået en meget solid morgenmad.«
Ud over at udløse frivole spørgsmål som f.eks. hvad Sarah Brown dog kunne have givet sin mand til morgenmad for at sætte ham i så højt humør, har episoden fået iagttagere til at spekulere på, om der mon er foregået andre ting i bunkeren under Downing Street, som har genoprettet Gordon Browns kampånd.
Faktisk er en velkendt figur blevet set aflægge hyppige besøg hos premierministeren - en høj, atletisk bygget mand i begyndelsen af 50'erne, der holder hovedet højt, og som med sit let hånlige blik synes at udfordre enhver, der måtte være ude på skrammer, hvis de ellers er modige og barske nok.
Jo, det stemmer - Alastair Campbell, den mest berømte ikke-valgte rådgiver nogensinde ansat af en britisk premierminister, er tilbage på scenen.
Skattelettelser for de få > > >
Campbells fingeraftryk kan tydeligt aflæses på Gordon Browns seneste angreb på den konservative ledelse. Gordon Brown inddrog således sidste uges afsløring af, at Zac Goldsmith, en Eton-uddannet opstigende konservativ stjerne, har gemt en meget stor del af sin betydelige arvede formue væk i udlandet.
»Det spørgsmål, som står på spil for nationen, er dette: Skal vi have offentlige serviceydelser for de mange eller lettelser af arvebeskatningen for de få?« sagde Brown til David Cameron, og tilføjede: »For så vidt angår Dem og Mr. Goldsmith, synes den konservative skattepolitik at være udtænkt på Eton.«
Da de britiske konservative valgte David Cameron, der som den første leder af partiet siden Sir Alec Douglas-Home i 1965 er gammel Eton-elev, var Labours indskydelse straks at angribe ham for hans klassebaggrund - ganske ligesom Camerons forgænger plejede at drille Tony Blair med at have gået på fornem kostskole. Men spindoktorer advarede hurtigt om, at dette var en dårlig idé. Tony Blair og andre brugte trods alt flere år på at overbevise middelklassevælgerne om, at Labour ikke er den sociale misundelses parti. Da Camerons forventede finansministerkandidat, George Osborne, lovede at sænke arveafgiften, var Browns første indskydelse at matche hans løfte med et lignende udspil for at holde på de altafgørende middelklassestemmer.
Blakket ry
Men Alastair Campbell vurderer åbenbart, at der i dagens klima, hvor mange almindelige briter lider under virkningerne af recessionen, er stemmer at vinde ved at fremmane et billede af den konservative ledelse som depraverede kostskoledrenge og overklasseløg, der bare er ude på at gøre medlemmer af deres egen klasse rigere ved at fritage dem for arveafgift.
»De konservatives afsindige arveskattepolitik, en af deres få urokkelige mærkesager, er hurtigt ved at blive et magtfuldt symbol på en politik, der stiler efter at begunstige de i forvejen privilegerede: De, som allerede har, skal hjælpes til at have endnu mere,« skriver Campell på sin blog. > > > >
»I en tid med overflod kunne det måske ligne en ganske smart strategi. Men i dag, hvor Toryerne (de konservative, red.) gør klar til drastiske nedskæringer i de offentlige tjenester, er den ikke videre klog«.
Alastair Campbells tilbagekomst rummer klare risici for Gordon Brown - ingen anden Downing Street-toprådgiver har et så blakket ry som Campbells, først og fremmest på grund af den aggressivitet hvormed han forsvarede Tony Blairs ry og interesser, navnlig i forløbet frem til Irak-krigen. I en direkte konfrontation i tv-programmet Newsnight kaldte Michael Howard, den tidligere konservative leder, da også Campbell for »en simpel bølle« lige op i dennes åbne ansigt. Campbell er desuden forlægget for Malcom Tucker, den spindoktor i tv-satireserien The Thick of It, der spreder terror i Whitehall. Cambridge Universitets studerende kårede for nylig Campbell til den sjetteværste elev, der nogensinde er udgået fra deres traditionsrige og århundredgamle læreanstalt.
Én blandt mange
Men selv om Campbell kan være en manisk kamphund, der er overbevist om, at han altid har ret, er der i hans 15 år lange karriere som spindoktor trods alt ingen eksempler på, at han har kastet sig over nogen, som ikke var i stand til at forsvare sig.
Han er ganske vist blevet anklaget for at være medskyldig i våbeneksperten David Kellys død, men han konfronterede aldrig Kelly direkte, men derimod BBC-journalisten Andrew Gilligan, der tog Kelly til indtægt for påstanden om, at Blair-regeringen havde 'pyntet' på det efterretningsdossier, som blev til beslutningsgrundlag for Irak-krigen. Det var i forbindelse med efterforskningen af Kellys død, den såkaldte Hutton Inquiry, at Campbell trådte tilbage som rådgiver for Blair.
Ikke desto mindre har Campbells comeback vakt furore, og Downing Street har da også været hurtigt til at nedtone hans rolle.
»Alastair er kun en blandt mange andre, som er til rådighed for rådgivning,« siger en talsmand for den britiske premierministers kontor. »Og i modsætning til, hvad rygterne siger, har vi mange andre end Alastair Campbell, der kan finde på gode vittigheder, selv om jeg ved, at han vil nægte at tro det.«

© The Independent  og Information Oversat af Niels Ivar Larsen

