Cameron går til kamp mod europæiske konventioner
Den britiske regering vil skrotte landets menneskerettighedslov, der indarbejder den europæiske menneskerettighedskonvention i britisk retspraksis, og erstatte den med en britisk rettighedslov. Men det kan give problemer i forhold til Skotland, Wales og Nordirland
David Cameron vil ændre den britiske menneskerettighedslov, fordi de britiske konservative mener, at Den Europæiske Menneskerettighedsdomstol har for stor magt i forhold til de britiske domstole.


 Det har i årevis været blandt det britiske konservative partis højeste, men mest kontroversielle ønsker. Nu – med et flertal i parlamentet bag sig – ser det ud til, at premierminister David Cameron agter at indfri sit valgløfte: at ophæve landets menneskerettighedslov fra 1998, der indarbejder den europæiske menneskerettighedskonvention i britisk retspraksis, og i stedet erstatte den med en ’britisk rettighedslov’ inden for 100 dage. Planen ventes ifølge britiske medier at blive annonceret i morgen, hvor regeringen fremlægger sine planer for det kommende år i den såkaldte Queen’s Speech.
De konservative har set sig sure på Den Europæiske Menneskerettighedsdomstol, fordi den bl.a. har gjort det svært for Storbritannien at deportere terrormistænkte og har erklæret det i strid med menneskerettighederne at fratage fængslede kriminelle stemmeretten.
Hensigten med manøvren er derfor – ifølge det konservative valgprogram – at »bryde den formelle forbindelse mellem de britiske domstole og Den Europæiske Menneskerettighedsdomstol« og gøre den britiske »højesteret til den endelige dommer i sager om menneskerettigheder i Storbritannien«.
Planerne kan imidlertid få katastrofale konsekvenser for den britiske union, advarer kritikere – heriblandt den tidligere konservative statsadvokat Dominic Grieve, der blev fjernet fra jobbet efter sin kritik af partiets planer.
»Loven understøtter decentraliseringen i Skotland, Wales og Nordirland. I Nordirlands tilfælde er den del af en international traktat med den irske republik,« udtalte Grieve for nylig til avisen Herald Scotland med henvisning til, at Den Europæiske Menneskerettighedsdomstol er indskrevet som garant i den såkaldte Langfredagsaftale, der afsluttede årtiers voldelig sekterisk kamp i Nordirland.
»Det er svært at se, hvordan loven vil kunne blive erstattet af en rettighedslov imod disse parters vilje,« tilføjede han.
Amnesty International mener, at ophævelsen af menneskerettighedsloven fra 1998 »kan få alvorlige implikationer for Nordirlands fredsaftale«.
»Langfredagsaftalen er grundpillen i et mere fredeligt Nordirland. Menneskerettighedsloven indfrier ikke kun en af Storbritanniens nøgleforpligtigelser i aftalen, men er også afgørende for at sikre offentlighedens tillid til de nye politiske og politimæssige arrangementer,« siger Kate Allen, direktør for organisationens britiske afdeling, i en udtalelse.
Paul O’Connell, ekspert i forfatningsret på SOAS, University of London, påpeger, at idet Langfredagsaftalen er en bindende international aftale, der »kræver, at nordirsk lovgivning er underlagt den europæiske menneskerettighedskonvention, vil det ikke være muligt for den britiske regering at forhindre konventionens implementering i Nordirland«. Dvs. at kun en genåbning og ændring af Langfredagsaftalen vil gøre det muligt for den britiske regering at gennemføre sine planer i Nordirland.
»Det er måske en overdrivelse at sige, at det vil bringe fredsaftalen i fare, men der er stadig mange problemer og spændinger, og måske vil en genåbning af aftalen føre til en generel genåbning af aftalens betingelser,« siger han til Information og tilføjer, at det virker »tvivlsomt, om de konservative har overvejet konsekvenserne«.
Skotland og Wales er imod
De kontroversielle ændringer har ellers længe været konservativ politik, men i den forrige koalitionsregering blokerede Liberaldemokraterne for en gennemførelse af planerne. Problemet nu er imidlertid, at det konservative flertal er ekstremt skrøbeligt – kun på 12 mandater – og flere konservative parlamentarikere er som Dominic Grieve dybt imod ændringerne, som de mener vil skade landets anseelse i resten af verden.
Selv hvis David Cameron får loven forbi skeptikerne i sit eget parti, vil Overhuset – hvor de konservative langtfra har flertal – som et minimum trække lovgivningsarbejdet i langdrag.
Men selv hvis Overhuset – der ifølge uskrevne regler ikke må underkende det folkevalgte Underhus – lader loven passere, ender sagen ikke der.
Som Grieve og mange andre forfatningseksperter påpeger, vil det være svært at forestille sig, at regeringen kan gennemtrumfe beslutningen uden samtykke fra Skotland og Wales. Mange eksperter mener sågar, at det vil være forfatningsstridigt. Og Skotland og Wales er begge imod.
Den walisiske førsteminister, Carwyn Jones, har udtalt, at det vil få landet til at ligne en »bananrepublik«, hvis det bryder med domstolen. Hans talsmand tilføjede forleden, at Wales »på linje med Skotland og Nordirland er fundamentalt imod tiltaget og vil gøre alt, hvad vi kan for at blokere denne regressive ændring«.
Den skotske regering annoncerede allerede i oktober, at den ville blokere for en ændring. Det skete som reaktion på offentliggørelsen af en konservativ analyse, hvori den forhenværende justitsminister Chris Grayling konkluderede, at 1998-loven giver Den Europæiske Menneskerettighedsdomstol unødig stor magt over britiske domstole. Han gik endda så vidt som til at sige, at hvis Europarådet ikke vil anerkende den nye britiske rettighedslov, »så vil Storbritannien ikke have anden mulighed end at trække sig fra Den Europæiske Menneskerettighedskonvention«.
Ifølge de fleste eksperter vil det være noget nær umuligt for Europarådet at gå med til den britiske ordning, idet den vil være i modstrid med konventionen og derfor ville kræve enighed om en ændring af konventionen blandt de øvrige 46 parter.
Den skotske regering meddelte som konsekvens, at den »er voldsomt imod noget forsøg på at ophæve menneskerettighedsloven eller at trække sig fra menneskerettighedskonventionen«, og den mener, at »det ville kræve det skotske parlaments samtykke«.
Paul O’Connell mener imidlertid ikke, det er umuligt for den britiske regering at efterleve sit valgløfte, om end Skotland, Nordirland og Wales »komplicerer tingene«.
»Men der er nødløsninger, såsom at vedtage en britisk rettighedslov, der kun gælder i England og ikke i de decentraliserede territorier,« siger han, men tilføjer, at det i sig selv kan få negative konsekvenser.
»Sådanne reformer kan meget vel fremprovokere yderligere krav om endnu en skotsk folkeafstemning om uafhængighed,« tilføjer han.
Ian Dunt, redaktør af webavisen Politics med speciale i forfatningsret, mener også, at eksklusion af de decentraliserede territorier kan blive Camerons eneste mulighed for at gennemføre valgløftet.
»Men det vil danne en bemærkelsesværdig præcedens at fjerne rettigheder fra englænderne, som deres medborgere stadig har, og aktivt begynde at adskille de britiske juridiske standarder i de forskellige lande i unionen,« skriver han.
Professor i international ret ved University College London Philippe Sands er enig i, at konsekvenserne for den britiske union kan blive voldsomme.
»Cameron har nu forpligtet sig til at bevare unionen. Men at ophæve konventionen vil bringe dyb splittelse og vil med sikkerhed accelerere opløsningen af Storbritannien,« konkluderer han i en analyse i The Guardian.

