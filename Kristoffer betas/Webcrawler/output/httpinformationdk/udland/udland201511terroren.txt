Terrorens anden fase
Eksperter advarer om, at Islamisk Stats angreb i Paris varsler en ny fase i kampen mod terror. Et netværk af radikaliserede og militante sovende celler, der i stigende grad sigter mod massiv ødelæggelse og drab på civile mål. Samtidig advarer de mod at tro, at en militær aktion kan stå alene som svaret på terrorangreb
Politiets retsmedicinere og en politibetjent tilser en livløs krop, et af ofrene for det blodige angreb på spillestedet Bataclan i Paris, hvor mindst 100 personer blev dræbt.


 Franske, britiske og amerikanske eksperter er enige efter fredagens blodige terrorangreb i Paris: Hvad vi ser nu, er en ny såkaldt ’anden fase’ i Islamisk Stats strategi. Kampen er udvidet fra udelukkende at handle om etableringen af kalifatet i dele af Syrien og Irak til at inkludere angreb på globale civile mål i koordinerede netværksangreb med sigte på at dræbe så mange som muligt. Og hermed har kampen mod den islamistiske terror for alvor bredt sig fra Mellemøsten, Afrika og Afghanistan til de vestlige hovedstæder.
FBI, der står for arbejdet med terrorbekæmpelse i USA, siger i en officiel tilkendegivelse, at IS har »erstattet al-Qaeda som den farligste trussel mod Vesten«, og at »hovedparten af de igangværende 900 aktive operationer og undersøgelser, som efterretningsagenturet lige nu overvåger« har forbindelse til IS.
Daniel Psenny, der er journalist ved den franske avis Le Monde, bor overfor det franske spillested Bataclans nødudgang. Fredag aften så han desperate unge flygte væk fra koncertsalen og filmede begivenhederne med sin telefon. Senere løb han ned på gaden for at hjælpe og blev selv ramt af en kugle. Han siger til amerikanske medier, at »den nylige bombesprængning af det russiske fly og fredag nats angreb i Paris er et klart eksempel på, at fronten i terroren har flyttet sig«.
Lederskab fra sunnier ønskes
Den britiske politiker, forfatter og aktivist Maajiid Nawaz, der selv er tidligere medlem af den radikale organisation Hizb ut-Tahrir mener også, at verden står »midt i en fuldt formet global islamistisk jihad. Denne hellige krig har taget form som et rasende og utilpasset oprør, der ikke blot findes i Mellemøsten. Det er et oprør, hvor utilpassede, vrede unge, født og opvokset i Vesten, tilslutter sig jihad som et angreb mod de veletablerede samfund, som de er født i, men ikke føler sig som en del af. Integrationen af disse unge er mislykkedes. Den identitetskrise gør det nemmere for ideologiske ekstremister at blænde disse vrede unge mænd og kvinder og få dem til at udføre horrible ugerninger. For de har mistet deres moralske kompas. Nawaz understreger over for forfatter og journalist Fareed Zakaria, der interviewede ham søndag i CNN’s ugentlige program GPS, at han ikke er ude på at undskylde for terroren, men at finde de bedste svar på, hvordan man kan forebygge nye angreb:
»Det er nødvendigt at finde en balance mellem venstrefløjens bortforklaringer og påstande om, at der ingen problemer er i islam på den ene side og højrefløjens sensationssøgende krigeriske retorik på den anden. Ingen af disse synspunkter vil bringe os videre.« Nawaz peger derimod på nødvendigheden af at religiøse og politiske nøglepersoner inden for sunni-islam fra den arabiske verden viser lederskab i kampen mod terror:
»Disse ledere må afvise ekstremismen og være med til at gøre den lige så utiltrækkende og afskyelig, som nazisme og kommunisme er i dag.«
Militante og disciplinerede
Derudover har selve formen for den ekstremistiske terror ændret sig. Der er ikke tale om enkelte grupper eller utilregnelige individer, men om velorganiserede, militært inspirerede celler, der består af unge mænd, som sympatiserer med islamistiske terrorgrupper og enten har været i kamp i Syrien eller Irak og er vendt tilbage til Frankrig, eller har træning fra aktive kamphandlinger andre steder i verden.
Over 1.500 franskmænd er hjemvendt fra kampe i Syrien på IS’ side. I USA angives tallet til være 250. Efterretningsmyndighederne har længe været nervøse for sådanne sovende celler, der er svære at overvåge, fordi de ikke nødvendigvis foretager sig noget aktivt i længere tid for at kunne bevæge sig under politiets radar.
Og det er dybt foruroligende, siger eksperter. Steve Moore, der er tidligere agent for FBI, peger på, at »sådanne trænede celler er i stand til at gennemføre større angreb, der mere minder om borgerkrig« eller organiseret byguerilla-aktiviteter end traditionelle enkeltstående terrorangreb. Den italienskfødte terrorekspert Loretta Napoleoni, der i dag bor i London, ser det samme mønster. Hun siger til Information, at »der er tale om en helt ny og alvorlig trussel«. Hun taler om en fusionsmodel, »en kombination af al-Qaedas netværksmodel og IS. Al-Qaeda havde samtidige, koordinerede angreb, mens IS har været den radikaliserede, enlige ulv med automatvåben, som vi f.eks. så det i København i februar«.
Hun peger på, at den nye udvikling indebærer, at der »er et netværk på plads, der taler med hinanden, det er ikke længere enkeltpersoner, men en pagt og en gruppedannelse af tidligere ’enlige ulve,’ som er langt mere organiseret og mere struktureret end tidligere. Vi er langt væk fra amatørens metoder. Hvad vi så i Paris var rædselsvækkende velorganiseret, hvilket gør situationen langt mere farlig nu end tidligere«.
’De har lært af Snowden’
Robert Baer, der er tidligere CIA-agent, er enig: »Dette er en ny form for terror, og det ligner det, vi lige har set i Libanon. Angrebet er velkoordineret og retter sig udelukkende mod bløde mål, som ikke er omgivet af megen sikkerhed. Og der bliver ikke talt om planerne på mail og mobiltelefoner længere. De tider er forbi – vi taler om gerningsmænd, der har studeret Edward Snowden. De ved godt, hvordan man undgår overvågning,« sagde han lørdag til CNN.
Andre vestlige efterretningskilder, der har forlangt at være anonyme for at udtale sig til Information, spår at angrebet i Paris »blot er starten. Jeg er overbevist om, at det bliver værre. Efterretningstjenesterne er strakt til det yderste, de har ikke mandskab til at overvåge flere. Selv i Frankrig, som nok har det bedste og mest velforberedte antiterrorberedskab i verden, kan man ikke overskue situationen. Der er ikke kapacitet til at håndtere fem-seks angreb på en gang, lige som man ikke kan holde snor i over 1.500 mennesker, der er hjemvendt fra kampe i Syrien. Dertil kan man lægge den europæiske indvandringsbølge, der er i gang, og som man ikke ved noget om, hvad betyder endnu.«
Kilden tilføjer, at der endvidere er »stor risiko for en skadelig og negativ reaktion imod muslimer, der udgør en betydelig del af befolkningen i Paris«.
IS ønsker hellig religionskrig
Det optager også Jean-Pierre Filiu, som er en af Frankrigs mest respekterede terrorforskere. Han er professor i mellemøststudier ved Sciences Po, Paris School of International Affairs (PSIA) og har for nylig udgivet bogen From Deep State to Islamic State. Han har tidligere selv boet i det område i Paris, som blev angrebet fredag. Filiu påpeger til netmagasinet Politico, at »de hellige krigere fra IS mest af alt ønsker sig, at hele verden nu vil følge Vladimir Putins eksempel. Især vil det gavne deres sag, hvis Vesten bliver set som en del af støtten til Assad. IS har kun meget lidt at frygte fra den syriske diktator og har også til dato været stort set forskånet for den russiske offensiv i området«.
»Dernæst håber IS, at de kan lokke Vesten i en sekterisk fælde – det er klart en del af strategien bag angrebet i Paris. Ledelsen af IS håber på, at verdens muslimer vil blive holdt kollektivt ansvarlige for blodbadet, og at en cyklus af racistisk vold vil blive udløst. Denne uhyggelige beregning blev forpurret i januar sidste år, da millioner af franske borgere fra alle samfundslag og trosretninger demonstrerede i gaderne og afviste denne jihad-afpresning. Det var et stort nederlag for Islamisk Stats onde strategi, og et tilbageslag, som jeg håber, vi vil se igen på trods af de rædsler, Paris er blevet udsat for i denne weekend.«

