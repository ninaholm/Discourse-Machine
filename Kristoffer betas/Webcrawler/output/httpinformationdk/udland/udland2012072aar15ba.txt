2 år, 15 både, 75 fiskere, 400 ton fisk - en enkel og naiv idé
Verden har i år brugt svimlende 40 milliarder på at bekæmpe pirateri. Indsatsen beskytter skibene på deres sejlads gennem Adenbugten, men den fjerner ikke årsagerne til, at somaliske mænd vælger livet som pirat. Et nyt dansk-somalisk projekt tager udfordringen op: Somaliske mænd skal lære at fiske
Innovationsbureauet Bindslev A/S forsøger at sætte ’verdens mest enkle og naive idé’ i søen. Geværer skal udskiftes med fiskestænger, og somaliske mænd skal lære at fiske.


 Havnen i den nordsomaliske by Berbera var slet ikke, som Claus Bindslev havde forestillet sig. Han vidste, hvor fattigt landet er, og at Somalia i vid udstrækning holdes i gang ved hjælp af udenlandsk støtte. Men som det mindste troede han, at der ville være både på vandet og ligge fiskenet på kajen. I stedet stod han og betragtede en havn på størrelse med Sjællands Odde. Omkring fem af de fortøjede både kunne sejle, resten var ødelagt og så ud som om, de længe havde ventet på reparation. Det var tydeligt, at tanken om at tjene penge på havet var fremmed for indbyggerne i Berbera.
Længere ude i Adenbugten sejler piraterne rundt. I 2010 tjente de tilsammen 240 millioner dollar. Løsesummer tjent på gidseltagning. Til sammenligning brugte verdenssamfundet samme år mellem syv og tolv milliarder dollar på at bekæmpe dem. Piraterne ved Afrikas Horn er blevet en trussel for den internationale handel og de 28.000 skibe, som hvert år sejler gennem Adenbugten. Danske rederier alene bruger hvert år halvanden milliard danske kroner på at beskytte sig mod somaliske pirater. Og det er spild af penge, som kunne være brugt mere fornuftigt, mener Danmarks Rederiforening.
»Det, vi gør i dag, beskytter os – og det er vi nødt til, men det løser ikke noget,« sagde rederiforeningens vicedirektør, Jan Fritz Hansen, i marts.
Han blev bakket op af politikere, organisationer og eksperter, som kritiserede indsatsen mod pirater for at være kortsigtet og symptombehandlende i stedet for at bekæmpe årsagerne til, at somaliske mænd vælger livet som pirat.
Der var derfor enighed om, at Claus Bindslev fra innovationshuset Bindslev A/S havde en god idé, da han i efteråret sidste år var med til at søsætte projektet Somali Fair Fishing. Et projekt, der i sin mest enkle form går ud på at udskifte geværer med fiskestænger. Tanken er, at fiskeri skal opbygge samfund i Somalia og skabe sikre og lovlige alternativer til livet som pirat. Et koncept, der blev sammenflettet i overskriften 2 år, 15 både, 75 fiskere, 400 ton fisk.
»Vi prøver at sætte verdens mest enkle og naive idé i søen,« sagde Claus Bindslev, da projektet blev skudt i gang i oktober sidste år.
Men efter at have mødt virkeligheden i Berbera måtte folkene bag den dansk-somaliske ngo Somali Fair Fishing erkende, at opgaven er sværere end som så.
»I Somalia mødte vi en anden virkelighed end den, vi gik rundt med oppe i hovedet. Jeg holder stadig fast i, at ideen om, at somaliske mænd skal lære at fiske, er god og enkel. Men naiviteten – den har vi sluppet,« siger Claus Bindslev i en samtale med Information.
Før ankomsten til Berbera i det nordlige Somaliland havde han en forestilling om, at der eksisterede et fundament for fiskerierhvervet, og at projektet skulle handle om at tilføje enkeltkomponenter som fiskeudstyr og frysecontainere til en i forvejen eksisterende produktionskæde.
»Men der var ingen kæde. Alle led manglede. De mænd, vi mødte, var helt fremmede over for tanken om at udnytte havet til fiskeri,« siger Claus Bindslev.
»Vi må starte fra nul,« kan han huske, at han tænkte, da han stod på havnen i Berbera.
Lokale fiskere udkonkurreret
Farvandet ud for Afrikas Horn er et af verdens bedste til fiskeri. Men selv om der er penge at trække i land fra havvandet i Adenbugten, er det ikke somaliske fiskere, der profiterer af fiskeriet. Manglen på kontrol med havområdet betyder, at vestlige og fjernøstlige fiskefartøjer hvert år stjæler fisk til en værdi af op mod én milliard dollar. Det har udkonkurreret de somaliske fiskere, som har trukket kutterne på land og opgivet fiskeriet.
»Rent geografisk lever somalierne et sted på jorden, hvor det er oplagt at leve af fiskeri. Problemet er, at der ikke længere er nogen tradition for fiskeri,« siger Claus Bindslev.
Det tydeligste eksempel på landets manglende fiskerimentalitet er, at hovedparten af somalierne faktisk ikke spiser fisk. Til trods for, at Somalia har en kyststrækning på 3.300 kilometer.
Den oprindelige tanke var, at Somali Fair Fishing skulle leje et stort skib med frysecontainere om bord. Skibet skulle være et moderskib, som de små lokale kuttere kunne aflæsse deres fisk på. Men den somaliske virkelighed var, at der slet ikke var små fiskerbåde. Generationer af somaliere har aldrig lært at fiske.
»Vi blev nødt til at skalere projektet ned for at etablere alle nødvendige led i en kæde af fiskeri. Det handler nu om helt basale ting som at få somalierne til at kunne lide at spise fisk, lære indbyggerne at fiske og skaffe både, net og udstyr,« siger Claus Bindslev.
Der findes ingen sikre tal for hvor mange pirater, der opererer i vandene ud for Afrikas Horn, men det skønnes, at antallet af pirater er mellem 2.000 og 5.000. I forhold til det skøn lyder det ikke af meget, når Somali Fair Fishing håber på, at der inden for to år vil være 75 fiskere til at bestride 15 både, som kan hive 400 ton tun, sværdfisk og hummer i land.
»Men det gør ikke noget. Projektet er et demonstrationsprojekt,« fortæller Claus Bindslev. Det skal vise, at der er grobund for fiskeri i Somalia, men det er også en demonstration mod dem, der kalder projektet utopisk og ikke mener, at 75 fiskere rykker noget.
»På dag ét vil der ikke stå en pirat med en fiskestang på havnen i Berbera, det ved jeg godt. Men jeg tror på, at der på projektets første dag vil være en ung somalier, som møder op på havnen for at blive fisker,« siger Claus Bindslev.
»Det løser ingenting i Somalia, hvis ikke vi som det mindske tror på, at fiskeri kan blive et alternativ til livet som pirat.«
Danmarks førende piratforsker, Lars Bangert Struwe fra Center for Militære Studier på Københavns Universitet, er begejstret for projektet, selv om han understreger, at det ikke kan konvertere pirater til fiskere. De tjener for mange penge til at give afkald på livet som pirat.
»Det, vi mangler, er en massiv civil indsats i land, og det kan projektet være en del af. Der er brug for så mange gode erhvervsprojekter som muligt i Somalia, for det kan være med til at bringe velstand og stabilitet,« siger han. Somalia har med afbrydelser været i borgerkrig siden 1977 og er så anspændt af konflikter, at der ikke er nogen samlet regering, nationalbank eller andre fungerende statsorganer.
Om projektet Somali Fair Fishing lykkes, må tiden vise. Claus Bindslev og mændene bag rejste i marts til Somalia, hvor de mødtes med landets vicepræsident og fem ministre. Politikere, der har store håb for somalisk fiskeri, men som har brug for hjælp til at gøre det.
»Jeg håber, at vi om et halvt år er i fuld gang med at træne somaliske mænd op til at blive fiskere. De skal opleve, at der er gode og sikre penge i at vælge livet som pirat fra,« siger Claus Bindslev.

