Regeringschefen og hans donnaer
Silvio Berlusconi ynder at omgive sig med unge og smukke starletter - men da han forsøgte at udnytte sin magt til at skaffe dem job i tv, gik han over stregen


 ROM - I årevis har Italiens evigt solbrændte premierminister kunnet slippe af sted med at optræde som en sultan i sit harem. Flere gange har han gjort kur til tv's smukkeste studieværtinder, og efter sin seneste valgsejr udmærkede han sig ved at udnævne nogle af Europas bedst udseende og mindst kvalificerede ministre. 
Nu har den 71-årige charmørs øje til smukke køn imidlertid skaffet ham en retssag på halsen. I Rom har anklagemyndigheden besluttet sig for at rejse tiltale imod regeringschefen for at misbruge sin magt til at skaffe smukke skuespillerinder job om tv-værtinder i det statslige fjernsyn, RAI.
Berlusconis 'små sommerfugle', som han ynder at kalde de kvinder, som er genstand for hans attrå, omfatter så veldrejede donnaer som Antonella Troise, Elena Russo, Evelina Manna, Camilla Ferranti og Eleonora Gaggioli. Båndudskrifter fra telefonsamtaler, som de italienske aviser har fået fingre i, afslører en premierminister på overarbejde for at skaffe de fem kvinder tv-engagementer og endda tilbyde finansielle begunstigelser som modydelse.
I en samtale med Agostino Sacca, direktør for RAI's dramaafdeling, siger Berlusconi således om signorina Troise: 
"Den skøre kælling har sat sig i hovedet, at jeg hader hende og vil bremse hendes karriere. Skaf hende et job, ellers kan hun blive farlig for mig."
Og til en producer, som imødekom en lignende forespørgsel, svarede Berlusconi overstrømmende: 
"På vegne af alle disse sommerfugle vil jeg takke Dem. De er alle divaer - ja, de er rene Marilyn Monroes."
Antonio di Pietro, som er en af Berlusconis skarpeste politiske modstandere, har reageret på afsløringen ved at kalde premierministeren for en magnaccia ('alfons', red.), som var er optaget af at "finde arbejde til sine showpiger end at lede landet".
Berlusconis trængsler slutter næppe med retssagen. Sidste år satte hans kone, Veronica Lario, ham i pinligt lys, da hun i La Repubblica - den avis, han hader mere end nogen anden - krævede hans undskyldning for under en ceremoni at have flirtet offentligt med to unge og smukke gæster. Angiveligt skal han have sagt til en af pigerne: "Hvis jeg ikke allerede var gift, ville jeg gifte mig med dig på stedet."
Lario, der har en fortid som B-filmskuespillerinde og har været gift med Berlusconi i næsten 30 år, skrev i et åbent brev: "Den udtalelse skader min værdighed", hvortil Berlusconi svarede: "Din værdighed er mit hjerte helligt, selv når tankeløse vitser kommer ud af min mund." Men flirterierne er fortsat - bl.a. skal Berlusconi have skrevet kærlighedsbreve til to kvindelige politikere.
Facelift, pacemaker og hårtransplantationer ser ikke ud til at kunne holde Berlusconi tilbage. Og falder der dom i sagen imod ham, kan fru Berlusconi snart blive nødt til at skrive til La Repubblica igen. 
© The Independent og InformationOversat af Niels Ivar Larsen

