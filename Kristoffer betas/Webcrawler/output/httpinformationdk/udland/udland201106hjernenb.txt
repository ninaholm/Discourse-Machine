Hjernen bag angreb mod JP drone-dræbt
En af verdens mest eftersøgte terrorledere, Ilyas Kashmiri, der planlagde et blodigt angreb på Jyllands-Posten, blev natten til lørdag dræbt under et amerikansk droneangreb i det nordvestlige Pakistan


 Kashmiri blev dræbt, da den amerikanske drone affyrede tre raketter mod den bygning i Sydwaziristan tæt ved Afghanistans grænse, hvor han gemte sig. Det bekræftede den pakistanske efterretingstjenste lørdag.
Gruppen, han stod i spidsen for, Harakat-uk-islam, meddeler også, at dens leder er død.
»Vi bekræfter at vores emir (leder, red.) og øverstkommanderende, Mohammad Ilyas Kashmiri, sammen med andre kampfæller er blevet gjort til martyr ved et amerikansk droneangreb,« lød det i en erklæring til en pakistansk tv-station fra Harakat-uk-islam.
»Med Guds vilje, så vil USA meget snart opleve den endegyldige hævn,« svor den islamiske gruppe.
Det var det tyske nyhedsbureau DPA, som tidligt kunne oplyse, at amerikanske raketter havde dræbt Kashmiri.
»Ilyas Kashmiri kom til huset for to dage siden. Han var der, da angrebet fandt sted, og hans begravelse har fundet sted i dag klokken 11.30,« fortalte en lokal beboer.
Kashmiri var en vigtig figur i den retssag, som for øjeblikket foregår i Chicago. Den drejer sig om det planlagte angreb på Jyllands-Posten som straf for avisens karikaturtegninger af profeten Muhammed i 2004 samt om terrorangrebet på Mumbai i 2008, som kostede over 160 mennesker livet.
Den ene af de anklagede i Chicago, David Headley, der trods navnet er af pakistansk oprindelse, har bekræftet, at han i 2009 mødtes med Kashmiri flere gange i Pakistan. Her forsynede Kashmiri  Headley med telefonnumre på kontakter i Europa, der kunne sørge for penge, våben og folk til at angribe Jyllands-Posten.
Ville hugge hoveder af
Det indgik i planerne at køre en lastbilbombe op foran Jyllands-Postens hus på Rådhuspladsen. Under angrebet var en af planerne, at avisens medarbejdere skulle angribes og deres hoveder hugges af. Headley havde under en rejse til Danmark besøgt Jyllands-Postens kontorer i både Viby J. og København under dække af at være forretningsmand. Drabet på Kashmiri har ifølge den svenske terrorforsker Magnus Ranstorp stor betydning for Danmark. Han henviser til, at den pakistanske terrorleder var opsat på at ramme netop Danmark på grund af Muhammed-tegningerne.
Han beskriver Ilyas Kashmiri som en nøgleperson i det sammensurium af ekstremistiske grupper, som findes i Pakistan, og som udgør en parallel til det egentlige al-Qaeda.
I modsætning til andre terrorister var han ikke kun lokalt orienteret, men var altså også fast besluttet på at slå til i Danmark, siger han.
Og netop hans internationale netværk gjorde ham til en farlig figur for vestlige efterretningstjenester.
USA havde udlovet en dusør på fem millioner dollar til de, der kunne tilvejebringe oplysninger, som kunne føre til Kashmiris tilfangetagelse eller død. Terrororganisationen al-Qaeda lider, hver gang en leder bliver slået ihjel. Og lørdagens drab på Ilyas Kashmiri er endnu et tegn på, at det lykkes USA at svække terroristerne, mener flere terroreksperter. ritzau

