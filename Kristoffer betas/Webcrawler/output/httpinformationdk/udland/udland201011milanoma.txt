Milano er mafiaens nye hovedstad
Forfatteren Roberto Saviano er med sine tv-monologer ved at gøre mafiaen til det vigtigste emne i italiensk politik. Regeringen og ministerpræsident Berlusconis medier beskylder Saviano for at fremsætte falske påstande om Norditalien
Den italienske forfatter og journalist Roberto Saviano ses her i sit nye populære tv-program 'Vieni Via Con Me', hvori han giver italienerne indsigt i deres lands spindelvæv af kriminelle aktiviteter, om involverer de øverste cirkler.


 Italien er ved at skifte kanal. De seneste to uger har et program med forfatteren Roberto Saviano på det statslige Rai3 haft flere seere end reality-programmet Grande Fratello (Big Brother). I mandags fulgte knap 10 millioner seere den 31-årige napolitaners monolog om mafiaens ekspansion i Norditalien: »Mafiaorganisationerne, især la 'Ndrangheta (mafiaen i Calabrien, red.), laver de fleste af deres forretninger i Milano. Lombardiet, hvor Milano er hovedbyen, er den region i Europa, der har flest kriminelle investeringer,« fortalte Saviano, der siden 2006 har levet under permanent politibeskyttelse på grund af dødstrusler fra den napolitanske mafia.
Programmet Vieni via con me (Tag væk sammen med mig, red.) er formet omkring Savianos mafiamonologer og garneret med indslag med Italiens mest populære komikere og skuespillere. I den første udsendelse foldede den energiske Roberto Benigni sig ud med vittigheder og en sang om Silvio Berlusconi og alle hans besiddelser og besættelser, og i denne uge kunne italienerne for første gang nogensinde høre en skuespiller recitere la 'Ndranghetas optagelsesritual. Det mest kontroversielle var dog Savianos forklaring på mafiaens succes i Norditalien: »Der sker det samme som i Syditalien: Organisationen søger den politiske magt. Også i Norditalien forsøger la 'Ndrangheta at komme i dialog med de politiske magthavere. Og i Norditalien er den, som det fremgår af rapporten, i dialog med Lega Nord,« sagde Saviano med henvisning til den seneste rapport fra den nationale mafia-efterforskningsenhed.
Nordens protestparti
Lega Nord opstod som et protestparti mod det parasitære Syditalien, der ifølge partiets officielle filosof, Gianfranco Miglio (1918-2001), drænede det arbejdsomme Norditalien for ressourcer. Miglio gik ind for en opsplitning af Italien i tre makroregioner: »Jeg er også tilhænger af, at man opretholder mafiaen og la 'Ndrangheta. Syden må give sig selv en grundlov, der hviler på de herskende personligheder ( ...) Jeg vil ikke reducere Syditalien til den europæiske model, det ville være absurd. Der findes også en god klientelisme, som skaber økonomisk vækst. Man er altså nødt til at tage udgangspunkt i, at visse fænomener, som er typiske for Syden, må indskrives i forfatningen,« sagde Gianfranco Miglio.
I juli arresterede politiet 300 medlemmer af la 'Ndrangheta i Lombardiet. Milano er efterhånden blevet centrum for den kriminelle organisations aktiviteter, og de norditalienske klaner har sågar forsøgt at kappe båndene til moderorganisation i de syditalienske landsbyer.
Inden anholdelserne i juli lykkedes det for politiet at filme et forsoningsmøde i et medborgerhus i en forstad til Milano. Der er også håndfaste beviser på organisationens forbindelser til repræsentanter fra partiet Lega Nord, som indgår i Silvio Berlusconis kriseramte regering. Indenrigsminister Roberto Maroni reagerede på Savianos monolog med trusler om sagsanlæg:
»Ingen indenrigsminister kan fremvise bedre resultater i kampen mod mafiaen end mig. Det er indlysende, at mafiaen er tilstede i Norditalien, men at beskylde et helt parti for at være mafiaens referent, som Saviano har gjort, giver mig gåsehud,« udtalte Roberto Maroni, som udfordrede den unge forfatter til at gentage sine beskyldninger, »mens han ser mig i øjnene«. Saviano, hvis sikkerhed afhænger af indenrigsministeriet, påpeger, at den fængslede mafiaboss Francesco Schiavone sagde præcis det samme om Saviano i retten. Berlusconi-familiens avis, Il Giornale, har iværksat en underskriftsindsamling mod Saviano, som ifølge avisen »kalder Norditalien for en mafioso«.
Sameksistens
Indenrigsministeren er således i polemik med rapporten fra den nationale mafia-efterforskningsenhed, som han selv har godkendt. Analysen er ellers entydig. Efter at have etableret sig i de norditalienske regioner Piemonte, Ligurien, Veneto og Emilia-Romagna har la 'Ndrangheta nu »konsolideret sin tilstedeværelse« i Italiens største region, Lombardiet, hvor klanerne interagerer med »sunde erhvervsmiljøer« og »intetanende sektorer i den offentlige administration«.
Rapporten opregner 45 suspekte selskaber, der deltager i omkring 400 anlægsarbejder i forbindelse med verdensudstillingen i Milano i 2015. Det fremgår endvidere, at mafiaen har påvirket lokalpolitikken i flere norditalienske regioner gennem køb af stemmer, ofte til Lega Nords fordel, og således også har formået at etablere sig i hospitalsindustrien. Ligesom i Syditalien bruger mafiaen trusler og afpresning for at gennemtvinge sin tavshedslov og har gennem »flygtige selskabskonstruktioner« opnået kontrol med »jord, privat byggeri og offentlige anlægsarbejder«. Ifølge rapporten reagerer lokalsamfundet med »fredelig resignation« på mafiaens tilstedeværelse, som »modificerer dynamikken i offentlige licitationer, skyder ulovlige midler ind i det lovlige system og skaber grundlag for yderligere kriminelle forretninger«.
Klanerne kan nemlig garantere deres samarbejdspartnere vigtige konkurrencefordele: »De implicerede virksomheder har ikke blot bedre priser, men også ubestridelige organisatoriske egenskaber, der har afgørende betydning for leveringstiden. På baggrund af disse overvejelser forekommer det ikke at være en overdrivelse at tale om en påvirkning af samfundslivet, forstået som de calabresiske selskabers fredeligt accepterede deltagelse i såvel private som offentlige anlægsarbejder,« konkluderer rapporten.
Mafiaens medskyldige
Paradokset er, at mafiabekæmpelsen i seneste år har opnået vigtige resultater. I denne uge lykkedes det at fange en af den napolitanske mafias vigtigste bosser, Antonio Iovine, som har været eftersøgt i 14 år. Disse resultater får altid stor omtale i medierne, men samtidig har regeringen indirekte hjulpet mafia-organisationerne med at hvidvaske penge ved at lempe reglerne for overførsler af kapital fra udenlandske banker. Endvidere frygter mange, at Lega Nords forslag til føderale reformer vil svække den nationale solidaritet og give mafiaen frit spillerum i Syditalien. Roberto Saviano bliver angrebet af regeringspartierne, fordi han i bedste sendetid har gjort fænomenet til et nationalt anliggende ved at sige:
»I Norditalien hører man ikke så meget om de kriminelle organisationer. Det har man ikke lyst til at høre om. Lega Nord har f.eks. altid gjort kampen mod mafiaen til et spørgsmål om kulturforskelle eller repression: 'Vi vil ikke have, at mafiamedlemmer bliver sendt herop på tvungent ophold. De skal lægges i håndjern'. Godt. Det er jeg enig i. Men det er ikke nok. For organisationernes styrke ligger i de penge, de investerer i den lovlige økonomi, som forretningsfolk fra Lombardiet har higet efter i årtier. De illegale penge gennemsyrer dette område. Det er det afgørende element, dér skal man gøre en indsats,« påpeger Saviano


