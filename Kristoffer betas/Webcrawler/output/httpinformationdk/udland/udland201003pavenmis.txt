Paven mistænkes for at dække over pædofil præst
The New York Times hævder, at Joseph Ratzinger to gange var informeret om en berygtet sag, hvor en præst var mistænkt for at have misbrugt op i mod 200 døve drenge



 I går rykkede misbrugsskandalen i den katolske kirke et skridt nærmere paven selv. Det skete, da nye beskyldninger om misbrug ramte den amerikanske kirke, hvor en kardinal er mistænkt for at have misbrugt op i mod 200 døve drenge.
I en reportage i The New York Times peges der for første gang på pavens egne handlinger i sagen, der stod på mens Joseph Ratzinger var kardinal. 
Avisen hævder, at Ratzinger to gange var informeret om den berygtede sag, der involverer Fader Lawrence Murphy, der drev en skole for døve børn i Wisconsin mellem 1950 og 1974. 
Selv om der var givet instrukser til at påbegynde en kanonisk retssag imod Murphy, så blev sagen alligevel henlagt efter at præsten skrev til Ratzinger og tryglede om ikke at blive anklaget.
En "kampagne mod kirken"
Vatikanet har vredt afvist anklagen, som de ser som en del af en større kampagne for at tilsvine paven, og har videre hævdet, at den katolske kirke er blevet uretfærdigt portrætteret som den eneste institution med en blakket historie.
Dagbladet L'Osservatore Romano angreb i en erklæring offentliggjort på forsiden af de internationale medier for at føre en "åbenlys kampagne med det mål at sætte Benedikt og hans nærmeste medarbejdere i dårligt lys." 
Presset af flere sager
I erklæringen står der videre, at "den fremherskende tendens i medierne er at tilsløre de faktiske forhold, med det eneste formål at udbrede et billede af den katolske, som var det den eneste [institution, red.] der har oplevet problemer med seksuelt misbrug."
Benedict XI er i forvejen under beskyldning i en sag der stod på da han var ærkebiskop i München. Her blev en pædofil præst i hans stift tildelt opgaver, der der gjorde det muligt for ham igen at udnytte børn.
Også pårørende til misbrugte har anklaget Benedikt, som de beskylder for i et direktiv at have opfordret biskopper til at  mørklægge sager om børnemisbrug.
Ratzinger stoppede retssag
The New York Times hævder, at tre biskopper i Milwaukee kendte til Murphys børnemisbrug, men alligevel valgte aldrig at melde ham til de civile myndigheder. 
I stedet for en offentlig retssag, blev Murphy i stedet fjernet fra alle undervisningsopgaver, og senere blev han overført til et andet stift, hvor han fortsatte med at arbejde i skoler og - ifølge en kilde - en ungdomsanstalt i mere end 20 år.
Ifølge avisen skrev den daværende ærkebiskop i Milwaukee, Rembert Weakland, i 1996 to gange om sagen til den dengang kommende pave, der på det tidspunkt var præfekt for den magtfulde Congregation for Doctrine of the Faith. Weakland fik aldrig noget svar.
Benedict's højre hånd, kardinal Tarcisio Bertone, valgte alligevel at sende instrukser til biskopperne i Wisconsin om at påbegynde en kanonisk retssag, der kunne have ført til afsløringen af Murphys forbrydelser.
Men sagen blev sat i bero, efter at Murphy skrev til Ratzinger og tryglede om ikke at blive anklaget. 
Fastholder uvidenhed
Vatikanet udtalte dengang, at "de kanoniske spørgsmål som menigheden blev præsenteret for intet havde at gøre med potentielle lovbrud begået af Father Murphy."
I erklæringen kaldte Vatikanet sagen for "tragiske", og sagde, at ofrene var "særligt sårbare ofre, der led frygteligt af, hvad [Murphy] gjorde". Men man fastholdt, at menigheden "ikke var informeret om sagen, indtil omkring 20 år senere”.
Da Murphy var "ældre og i meget dårligt helbred," og  "levede i afsondrethed og uden at nye beskyldninger om misbrug var dukket  i over 20 år”, valgte man i stedet at foreslå biskopperne en løsningsmodel, hvor man ”begrænsede Murphys offentlige opgaver”.
Weakland, der trådte tilbage i 2002 efter en skandale om hans forhold til anden en mand, sagde om sagen: 
"Beviserne mod Murphy var så omfattende og overvældende, at jeg var ikke i tvivl om at manden burde stilles for en domstol"
Efter Murphys død skrev Weakland til Kardinal Bertone, der siden var blevet forfremmet til statssekretær i Vatikanet, og beklagede at Murphy's familie ikke havde fulgt hans instrukser om at holde en lille og privat bisættelse. Han sluttede brevet med følgende erklæring: 
"På trods af disse vanskeligheder, håber vi stadig at kunne undgå unødig reklame, der vil være negativ for kirken."
Copyright: Guardian News & Media 2010. 

