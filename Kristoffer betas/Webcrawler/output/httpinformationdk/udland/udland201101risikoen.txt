'Risikoen for konflikt med Kina vokser'
I takt med, at Kina gør sig fri af økonomiske bånd til Vesten og opbygger sit eget imperium, stiger risikoen for konflikt mellem Vesten og Riget i Midten, siger Niall Ferguson, en af verdens førende eksperter i økonomisk historie
Som ethvert imperium i verdenshistorien vil Kina hellere selv kontrollere de steder, hvor råvarerne er, end at være afhængig af verdensmarkedets leverancer, siger Niall Ferguson.


 Vi, der lever i Vesten i dag, arvede verdensherredømmet fra vores forældre og bedsteforældre.
»Og i løbet af vores levetid smed vi det hele væk,« siger Niall Ferguson. Tilhørerne griner, men ikke uden et stænk af alvor.
Den verdenskendte skotske historiker er i byen for at tale for en hær af jakkesæt, som alle har placeret penge hos investeringsforeningen Skagen Fondene. Og inden han sætter sig ned for at tale med Information, fortæller han salen, at de er vidne til »den største og hurtigste industrielle revolution nogensinde« - ja, ligefrem »en gigantisk, en-gang-hvert-500-år-begivenhed«.
Han taler naturligvis om Kina - supermagten, der ifølge Ferguson allerede er tættere på at være USA ligeværdig, end Sovjetunionen nogensinde var.
For bare to år siden var Niall Ferguson ellers så godt som overbevist om, at USA i sit fald fra de finansielle tinder ville trække Kina med sig ned.
Hans analyse var baseret på eksistensen af den økonomiske symbiose mellem Kina og USA, han har døbt 'Chimerica': En økonomisk verdensorden, hvor Kina producerer og eksporterer billige varer, mens USA forbruger dem - men hvor kineserne samtidig finansierer amerikanernes forbrug gennem de enorme opkøb af dollar, der er nødvendige for at holde værdien af Kinas valuta lav - og dermed prisen på de kinesiske varer nede.
'Chimerica' findes endnu, siger Ferguson - men næppe meget længere.
»For kineserne er 'Chimerica' ved at slutte, og jeg er forbløffet over, at amerikanerne ikke har opdaget det. Hvis man siger det i Washington, svarer de: 'De har lige så meget brug for os, som vi har brug for dem'. Men sådan tror jeg ikke, de ser på det i Beijing - overhovedet.«
Rivaliseringen
Årsagen er Kinas nye økonomiske strategi, som Ferguson kalder »fire gange mere«: Mere forbrug, mere import, mere innovation og mere investering i udlandet.
Kina forsøger, ifølge Ferguson med overraskende stor succes, lige nu at blive en økonomi, hvor væksten er drevet af egne forbrugeres efterspørgsel. Hvor store indkøb af varer i udlandet giver diplomatisk indflydelse. Hvor teknologi er noget, man opfinder snarere end importerer. Og hvor man gennem opkøb af landbrugsjord, kobberminer og oliefelter i udlandet sikrer sig stabile forsyninger med livsnødvendige råvarer.
»Som ethvert andet imperium i verdenshistorien vil Kina hellere selv kontrollere de steder, hvor råvarerne er, end at være afhængig af verdensmarkedets leverancer,« siger Ferguson. Kina er nemlig ved at bygge et imperium - intet mindre. Og heri ligger kimen til fremtidige konflikter med Vesten.
»Efterhånden som Kina bevæger sig væk fra sin afhængighed af at eksportere til den amerikanske forbruger og bliver en mere selvkørende økonomi, vil der uundgåeligt opstå ikke bare øget økonomisk konkurrence, men også strategisk rivalisering. Faktisk er den strategiske rivalisering her allerede - og det perfekte eksempel er stealth-bombeflyet,« siger Ferguson med henvisning til det radar-usynlige bombefly, Kinas luftvåben testede i denne uge - midt under den amerikanske forsvarsministers besøg. Helt tilfældigt. Ifølge den amerikanske forsvarsminister.
Niall Ferguson påpeger kinesernes voldsomt store investeringer i alt fra hangarskibe til fly og ubåde som tydeligt udtryk for, at de ser sig selv som USA's rivaler - og nærmer sig i styrke.
»Inden for cyberkrig er kineserne muligvis allerede førende, hvilket er en slående tanke,« siger han. Men, understreger han samtidig, det vil være uhyre dumt af Kina at gå i krig med USA:
»Kineserne ønsker ikke blive som kejser Wilhelms Tyskland for 100 år siden, der rejste sig økonomisk blot for at smide det hele væk ved at gå i krig med det britiske imperium. Så jeg forventer ikke, at det ender med en krig - med mindre der sker nogle drastiske fejltagelser omkring eksempelvis Taiwan eller Nordkorea. Mange store konflikter har i verdenshistoriens løb fundet sted, fordi en eller anden triviel problemstilling blev blæst ud af proportioner,« siger Niall Ferguson. Kina skal altså tages alvorligt som stormagt på alle fronter - militært såvel som økonomisk.
Men hvordan skal Vesten reagere? Det klogeste vil ifølge Niall Ferguson være en kombination af et stærkere vestligt sammenhold og et større globalt udsyn.
»Ved at fokusere alle vores kræfter i Mellemøsten og omegn har vi nærmest ladt resten af banen ligge åben for kineserne,« siger han.
Pas på værdierne
»Det har kineserne opdaget, og de har også opdaget, at de kan blive dominerende i Afrika, Sydamerika og Sydasien uden de store omkostninger, mens prisen for at være dominerende i Mellemøsten er meget høj for amerikanerne. Og kineserne vil jo gerne have, at amerikanerne kører fast i Mellemøsten. De gør alt for at opmuntre til det, og intet for at hjælpe.«
På den baggrund efterlyser han en »global strategi« fra både USA og Europa - og helst en, hvor vi står skulder ved skulder.
»En kinesisk-domineret verden vil være en mindre fri verden, end vi er vant til,« siger han - og opfordrer til, at Vesten gør alt for at holde fast i det værdisæt, vi er fælles om, når altså vi viser os fra vores bedste side: Fokus på menneskerettigheder, informationsfrihed og gennemsigtighed i såvel regerings- som forretningsanliggender.
I det lange løb kan disse dyder nemlig blive en stor fordel, mener Ferguson - fordi Kinas økonomiske væksthus langtfra er et paradis uden slanger.
»En af den vestlige kapitalismes største bedrifter er at opstille klare regler for eksempelvis bogføring og virksomhedsførelse, som er langt at foretrække for de praksiser, der dominerer kinesisk forretningsliv, hvor guangxi - forbindelser og rendyrket korruption ofte er vigtigere end gennemsigtighed,« siger Niall Ferguson.
»Vi kan selvfølgelig ikke bare stille os op på en piedestal og belære verden om normer for virksomhedsdrift i kølvandet på finanskrisen, eftersom så mange normer jo åbenlyst var blevet svækket,« medgiver han.
»Men jeg mener stadig, at den vestlige, institutionelle model er bedre. Og vi bliver nødt til at opretholde de standarder, vi har sat for os selv, snarere end 'kinesificere' det, vi gør. I det lange løb betaler ærlighed og gennemsigtighed sig, fordi det skaber mere effektive markeder. Hvis man fortsætter med regeringskontrollerede virksomheder, med at mangle en fri presse, med central planlægning af økonomien, med alle disse ting - så vil selv den kinesiske juggernaut (mastodont, red.) til sidst køre af sporet,« siger han.

