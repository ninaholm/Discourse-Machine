På et lagerhotel i Luxembourg gemmer de superrige deres formue
I Le Freeport ligger kunst, guld, vin og frimærker for milliarder og venter på, at deres værdi stiger. Siden finanskrisen har verdens superrige i stigende grad vendt sig fra aktierne og i stedet investeret i faste værdier, der placeres i Luxembourg i et skattemæssigt ingenmandsland, hvor de ansatte ikke kigger i kasserne
 Lufthavnen, som freeport er en del af. Det er den vej, alle skattene bliver kørt, når de skal opmagasineres


 Udefra ligner Le Freeport mest af alt et højsikkerhedsfængsel fra en amerikansk tv- serie. Anlægget, der ligger fem kilometer uden for Luxembourg by, er det seneste af et lille, men voksende antal skattefritagede opbevaringscentraler til verdens superrige, de såkaldte freeports. Her ligger guldbarrer, juveler, antikke biler, vin og kunst for milliarder.
Siden finanskrisen har de superrige i stigende grad flyttet deres investeringer fra aktier og obligationer til faste værdier. Det globale kunstmarked er ifølge TEFAF Art Market Report vokset med otte pct. fra 2013 til 2014 til i alt 386 mia. kroner. Det skyldes især pengestærke samlere fra Rusland, Mellemøsten og Kina, der betragter kunst som en sikker investering.
Herlighederne bliver sjældent indkøbt for at forskønne væggene på museer eller i private hjem; de er investeringsobjekter og gemmes væk i bankbokse, indtil prisen stiger.
Et af opbevaringsstederne er Le Freeport. Her er hver kvadratmeter af gulvene i de store værdibokse bygget til at bære vægten af fem tons guld, og opbevaringskasserne på 1x1x1 meter, som varerne ligger i, koster 22.000 kroner per styk.
»De seneste 6-7 år er der sket et skift. Folk investerer penge i alternative værdier, ikke kun i aktier, obligationer og valuta. De putter penge i kunst, guldbarrer og vin og voilá: Derfor er der et behov for et sted som vores,« forklarer direktør i Le Freeport David Arendt.
Teknisk transit
Alt i den topsikrede bygning er gråt og hvidt, tykt, tungt og nyt. Ingen vinduer og rigtig meget beton. Klimaanlægget sørger for, at her altid er 21 grader og en luftfugtighed på 55 pct., og et blankt rørsystem under taget er klar til at overdænge bygningen med nitrogen på gasform, hvis der skulle opstå brand.
Her er opbevaringsplads svarende til tre fodboldbaner inklusive fire tempererede vinkældre, der hver rummer 700.000 flasker vin.
»For mig er det bare kasser,« siger Facility Manager Jose, der viser Information rundt.
– Hvorfor er du ikke nysgerrig efter at finde ud af, hvad der er i kasserne?
»Fordi jeg vil kunne sove om natten,« smiler han.
Al udlejning foregår via mellemmænd, der autoriseres af toldmyndighederne, så Le Freeport ved ikke, hvem der lejer sig ind.
– Så det er kun toldmyndighederne, der tjekker, hvad der kommer ind og ud. I kigger ikke?
»Nej, vi kigger ikke. Det er nogle glade toldere, der arbejder her. De er i kontakt med Picasso,« griner han.
Der er mange fordele ved at have sine værdier i Le Freeport: Det er privat, det er sikkert (her er tre meter høje pigtrådshegn, 75 cm tykke mure og 300 kameraer), det er lettere at forsikre varerne og – måske vigtigst af alt – man udskyder al beskatning på ubestemt tid.
Le Freeport ligger klos op ad Luxembourgs internationale lufthavn, Findel, og alt, der opholder sig bag murene, er derfor teknisk set i transit; et skattemæssigt ingenmandsland, hvor varer hverken pålægges moms eller told.
Ordningen er oprindeligt lavet for at friholde varer, der transporteres fra ét sted til et andet for told, men de dyre sager i freeport’en ligger her på ubestemt tid. Revisionsgiganten Deloitte har hjulpet med at strikke Le Freeports juridiske grundlag sammen.
 Lufthavnen, som freeport er en del af. Det er den vej, alle skattene bliver kørt, når de skal opmagasineres
Frederik Korfix
61 mio. for et frimærke
Siden Storhertug Henri af Luxembourg i september 2014 personligt klippede åbningssnoren til Le Freeport, er 70 pct. af pladserne lejet ud. Kundegrundlaget er ikke så småt, som man kunne tro. Ifølge UBS og Wealth-X er der i alt 211.275 personer i verden med en formue på over 178 mio. kroner, og stadig flere af dem køber kunst.
Sidste år blev bronzeskulpturen Chariot (1950) af den schweiziske kunstner Alberto Giacometti solgt for 649 mio. kroner, og Andy Warhols print Triple Elvis, der afbilder Elvis Presley udklædt som cowboy, gik ved hammerslag for 527 mio. kroner. Begge købere var anonyme. Ingen af de to værker kunne dog overgå maleriet Kortspillerne af den franske impressionist Paul Cézanne, der blev solgt til kongefamilien i Qatar for mellem 1,6 og 2 mia. kroner (den præcise pris er ukendt) i 2011 – det dyreste maleri nogensinde.
Samme tendens ses inden for sjældne frimærker, hvor særligt asiatiske rigmænd har fået markedet til at vokse. I juni 2014 blev verdens hidtil dyreste frimærke – et magentafarvet 1-centmærke fra Britisk Guinea fra 1856 – solgt på under to minutter for 61 mio. kroner til en anonym køber på auktion i New York.
Måske ligger det lille frimærke ved siden af Elvis-printet et sted i Le Freeport.
Ikke et hemmeligt sted
Direktør for Le Freeport, David Arendt, møder Information i kantinen; et lille, vinduesløst og lydtæt lokale med et køleskab fuldt af kold Riesling. Den tidligere bankmand forsikrer, at alt i virksomheden er lovligt. Før noget kan blive opmagasineret, skal det scannes, godkendes og registres af toldmyndighederne, så narko, våben og tyvekoster undgås.
– Du siger, at myndighederne sikrer, at alt er i orden. Men det er jo de samme myndigheder, som i årevis har godkendt kritisable skatteaftaler med verdens største firmaer. Kan man stole på, at noget lignende ikke finder sted her?
»Det er et rimeligt spørgsmål, men man skal huske, at praksissen omkring skatteaftalerne er blevet ændret, og at bankhemmeligheden er blevet ophævet. Vi er i et nyt paradigme. Vi byder ikke diktatorer, terrorister, pengevaskere eller russiske mafiafolk velkommen i hverken vores banker eller i vores freeport,« siger Monsieur Arendt, som de ansatte kalder ham.
»Det her er et privat sted, men det er ikke et hemmeligt sted.«
Handel med kunst er længe blevet beskyldt for at være et slaraffenland for pengehvidvaskere. Markedet er globalt, relativt ureguleret og meget uigennemsigtigt. Både købere og sælgere er ofte anonyme, og mange handler afvikles i kontanter eller naturalier.
– Foregår der mange handler her?
»Jeg ved det ikke. Det har jeg ikke noget at gøre med. Men det er et oplagt miljø for private, der vil sælge kunst, at gøre det her,« siger David Arendt med henvisning til, at der ikke skal betales moms af salg, der foregår i bygningen.
Han understreger, at Le Freeport overholder EU’s regler om hvidvaskning af penge, og at der findes lignende freeports flere andre steder i verden, bl.a. i Singapore, Monaco og flere steder i Schweiz.
»Luxembourg et lille land. Engang lavede vi landbrug, og senere blev vi et stålproducerende land. Nu produceres stålet andre steder, så derfor opfandt vi den finansielle sektor. Det er jo ikke forkert at udbyde services til verdens rigeste, så længe alt er rent. Inklusive kunderne,« siger David Arendt.

