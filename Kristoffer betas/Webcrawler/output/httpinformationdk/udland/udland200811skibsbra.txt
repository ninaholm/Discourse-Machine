Skibsbranche uenig om løsning på pirateri
Fagforeninger og rederier er dybt uenige om, hvad der skal til for at løse det galopperende piratproblem ud for Somalias kyst - og ikke mindst om hvem, der skal betale regningen


 En gigantisk supertanker, Sirius Star, og mindst fem andre handelsskibe er kapret på blot 10 dage ud for Somalias kyst. Trods et voksende krigsflåde ud for landets kyst, har antallet af skibskapringer sat ny rekord. I skibsbranchen er der enighed om, at den nuværende militære og politiske indsats for at standse piraterne er helt utilstrækkelig, men uenigheden om, hvordan problemet skal løses, er stor.
Den militære beskyttelse af handelsflåden i Det Indiske Ocean er inderlig ineffektiv, mener en samlet skibsbranche efter kapringen af supertankeren Sirius Star hele 450 sømil (godt 800 km) fra Afrikas kyst. Den dansk-ledede flådestyrke Task Force 150, som patruljerer ud for Somalias kyst, har ingen som helst mulighed for at beskytte de op mod 50 skibe, som dagligt krydser området på vej til eller fra Suez-kanalen.
Det er der ifølge redere flere grunde til: Flådestyrken er for lille, dens mandat er forkert, og koordinationen med resten af de krigsskibe i området, heriblandt flere franske skibe, er alt, alt for ringe.
"Vi må konstatere, at den militære beskyttelse ikke virker," siger Per Gullestrup, direktør for det danske rederi Clipper, som ejer fragtskibet CEC Future, der er et af de 14 skibe, som i øjeblikket er i piraternes hænder. 
"Der er alt for mange pirater, som bare ligger og venter på et hul i den 480 sømil lange korridor, som Task Force 150 har etableret. For mindre skibe er der p.t. ingen beskyttelse," siger han, 
Ifølge Per Gullestrup bruges de flådeskibe, som er i Aden-bugten, helt forkert.
"Hovedproblemet er skibenes mandat. De fleste af dem er der slet ikke for at jagte pirater, de er der på et terroristmandat, og piratbekæmpelse er ikke deres første prioritet. Det burde det være", siger han og understreger, at piratproblemet ikke bare er skibsfartens problem. Det er hele verdenssamfundet, der bliver taget som gidsler, mener han. 
"Det her går ud over os alle sammen. Det internationale samfund bør ikke acceptere, at en flok pirater blokerer en af verdens vigtigste handelsruter," siger han.
Bedre koordinering
Sekretariatschef Fritz Ganzhorn fra Søfartens Ledere, der organiserer cirka 3.000 danske søofficerer, er helt enig.
"Det er selvfølgelig positivt, at EU også vil sende flådefartøjer til området, men hvad hjælper det, når skibene ikke er under samme kommando og har forskellige mandater," spørger han og peger på, at nogle af krigsskibene har mandat til at beskytte deres egne handelsskibe, mens andre - som det danske skib Absalon - er udsendt for at beskytte hele handelsflåden.
Jan Fritz Hansen, direktør i Danmarks Rederiforening mener, at flådestyrken bør satse på eskorte af udsatte skibe i stedet for at opretholde en korridor, som så alligevel ikke er sikker.
"Frankrig tilbyder allerede nu eskorte to gange om måneden for udsatte skibe, det er den slags beskyttelse, vi har brug for mere af," siger han.
Øget dansk indsats
Fritz Ganzhorn fra Søfartens Ledere, der er søofficerernes forening, opfordrer til, at Danmark træder yderligere i karakter for at løse problemet. Han mener bl.a., at den internationale flådestyrke bør have bistand fra politiet, eftersom der er tale om organiseret international kriminalitet med bagmænd, der ind imellem befinder sig så langt borte fra Somalias kyst som Indien og Canada.
"Det er på tide, at den internationale flådestyrke sætter sig i respekt over for piraterne. Det skal være muligt både at opbringe piraterne og retsforfølge dem," siger han og efterlyser, at bl.a. Danmark tager sin del af denne politimæssige og retslige opgave på sig. 
 "Det kan godt være, vi risikerer, at pirater efter endt retssag søger asyl i Danmark, men det er et ikke et hensyn, vi bør tage. Det duer ikke bare at sætte piraterne i land, som vi gør nu. De får hurtigt fat i nye våben, og så er vi lige vidt," siger han.
I Danmarks Rederiforening mener direktør Jan Fritz Hansen, at det bør være en international opgave at retsforfølge piraterne, eftersom det borgerkrigshærgede Somalia ikke selv er i stand til det.
"Det er ikke nogen løsning at hente en masse pirater hjem til Danmark, der bør findes en international domstolsløsning på det problem," siger han. 
Samme holdning har Gullestrup, der p.t. forhandler om løskøb af CEC Future, der blev kapret den 7. november ud for Somalias kyst med 13 - hovedsageligt russiske - søfolk om bord.
Sejl udenom 
I de menige sømænds fagforbund 3F, er tidligere sømandsboss Henrik Berlau ikke begejstret for langsigtede løsninger. Han mener kun, der er en ting, der virker i den nuværende situation.
"Det bedste, rederierne kan gøre lige nu, er at sejle uden om piratområdet. Hvis skibene ikke er store nok, hurtige nok eller tilstrækkelig beskyttet til at undgå kapring, så sejl sydom Afrika. Pirat-uvæsenet skal udsultes, og det er den eneste måde at gøre det på," siger Berlau, der repræsenterer omkring 2.000 danske sømænd. 
Han efterlyser i det hele taget, at rederierne påtager sig et større ansvar for at løse piratproblemet. 
"De danske skatteydere bliver spændt hårdt for, hvis det fortsat skal være flåden, der løser problemet," siger han og opfordrer til, at rederierne monterer f.eks. elektriske hegn på deres skibe og sørger for, at skibene har udstyr, så de kan se i mørke, om der er potentielle sørøvere i nærheden. 
"Der fås masser af effektiv teknik, som kan forhindre kapring, siger han. De elektriske hegn ikke dræbende, men de er yderst effektivt til at forhindre pirater i at borde et skib," siger han.
I rederiforeningen er Jan Fritz Hansen ikke særlig lun på Berlaus forslag. "Hvis vi skal det, vil det jo betyde, at 10.000 skibe om året skal sejle mange tusind kilometer længere," siger han og påpeger bl.a., at det bestemt ikke vil godt for miljøet.
Det eneste, de fire brancherepræsentanter er helt enige om, er at afvise brugen af private sikkerhedsvagter. Det vil blot optrappe konflikten og bringe søfolkenes liv i fare, mener de.


