Den stenrige kvinde bag Strauss-Kahn
Man siger, at bag enhver stærk mand står en stærk kvinde.  Den skandaleramte eks-chef for IMF, Dominique Strauss-Kahn, er blevet holdt oppe, moralsk som økonomisk, af sin velhavende, berømte og magtfulde hustru, journalisten Anne Sinclair
Rygtet vil vide, at Anne Sinclair og Dominique Strauss-Kahn lever i et åbent forhold. Sinclair bakkede da også sin mand op, da han blev afsløret i at have en affære med en ansat i IMF og på den baggrund blev beskyldt for magtmisbrug.


 PARIS  Det kan godt være, at den tidligere direktør for Den Internationale Valuta-fond (IMF) Dominique Strauss-Kahn er anklaget for seksuelt overgreb og forsøg på voldtægt af en stuepige på et luksushotel i New York.
Men hjemme i Frankrig har befolkningen frikendt ham: En meningsmåling viste i denne uge, at 57 procent af franskmændene tror, der er tale om et komplot imod Strauss-Kahn. Blandt den del af befolkningen, som stemmer på socialistpartiet, drejer det sig om 70 procent.
Og skulle selv de få nok af deres evige comeback kid   Strauss-Kahn har gennem tiden taget nogle uvirkeligt dybe dyk i suppedasen for så at komme tilbage imod alle odds  står Strauss-Kahns hustru, Anne Sinclair, fortsat ved hans side.
Sådan har det i hvert fald været indtil nu, forklarer Raphaëlle Bacqué, der er en af avisen le Mondes spydspidser inden for den politiske journalistik, og som netop har skrevet en længere portrætartikel om Strauss-Kahns hustru.
»Hver gang, der har været et problem, hvad enten det har været juridisk eller i forhold til hans privatliv  også i forbindelse med hans opførsel over for kvinder  har Anne Sinclair forsvaret ham,« siger hun til Information.
Raphaëlle Bacqué tænker ikke mindst på den affære, Sinclairs mand indledte med en anden ansat i valutafonden, den ungarske Piroska Nagy, umiddelbart efter at han var tiltrådt i 2007. Sagen endte på forsiderne af alverdens medier, da affæren blev genstand for en undersøgelse af, hvorvidt der var tale om magtmisbrug fra Strauss-Kahns side.
Det var der ikke, lød konklusionen. Anne Sinclair postede et indlæg på sin blog om, at hun og hendes mand elskede hinanden, som de havde gjort fra starten. Rygtet siger, at parret lever i et åbent forhold, og at Sinclair selv har eventyr  men den slags fortæller de franske medier som bekendt intet om.
Kendt fra tv
Og modsat sin mand har Anne Sinclair ingen skandaler på cv'et, som har kunnet sælge aviser i metermål verden over. Som ung læste hun statskundskab og jura. Senere henrykkede hun de franske tv-seere med sin overjordiske karisma og sine blå øjne, da hun fra 1984 til 1997 var vært på den politiske tv-udsendelse Sept sur sept (Syv ud af syv). Dengang var Sinclair både den mest kendte og bedst betalte journalist i Frankrig. Hun var i forvejen stenrig takket været den sæk med fantasillioner af franc, hun arvede efter sin morfar, kunstsamleren Paul Rosenberg.
Siden hun giftede sig med Dominique Strauss-Kahn i 1991, har hun delt alt, hvad hun ejer, med ham og gjort, hvad der stod i hendes magt for at hjælpe ham i hans politiske karriere.
»Først og fremmest har hun hjulpet ham finansielt. Ikke kun i forhold til at opretholde parrets livsstil, men også i forhold til hans politiske liv. Da han begyndte at drømme om at blive præsident, var det hende, som betalte lokaler, meningsmålinger og samarbejdspartnere,« forklarer Bacqué.
Samtidig er Sinclair som tidligere politisk journalist en god sparringspartner for Strauss-Kahn, ligesom hun har kunnet skaffe ham nærmest fri taletid i de store franske medier.
Endelig har Anne Sinclairs store samling af navne og adresser på franskmænd, det er godt at kende, givet Strauss-Kahn adgang til inderkredsen af la gauche caviar (direkte oversat: kaviar-venstrefløjen), som franskmændene kalder den del af venstrefløjen, der tilhører overklassen  og som lever derefter.
Denne kreds tæller andre mondæne par som for eksempel Badinter-duoen: Robert Badinter er en kendt advokat, der i sin tid som justitsminister for François Mitterrand fik ophævet dødsstraffen, og hans hustru, Elisabeth Badinter, er filosof, celeber feminist og  som Anne Sinclair  ubegribeligt rig. I denne uge har netop Robert Badinter offentligt forsvaret sin gamle ven og udtrykt forargelse over den behandling, Strauss-Kahn får af det amerikanske retsvæsen og af medier verden over.
En politisk virksomhed
Med en hustru som Sinclair kan man næsten komme i tvivl om, hvorvidt Dominique Strauss-Kahn ville have været noget uden hende. Det ville han, mener Antoine Guiral, der er journalist på dagbladet Libération.
»Anne Sinclair har tilladt ham at springe nogle skridt over, men han er meget talentfuld. De er som en lille politisk virksomhed, hvor hun hjælper og støtter ham i kampen for at erobre magtpositionerne. Det er uden tvivl begyndt som en kærlighedshistorie og har udviklet sig til en kamp om at erobre magten sammen,« vurderer han.
Guiral var med i den gruppe af journalister, som for nogle uger siden spiste frokost med Strauss-Kahn. Derfor overhørte han, hvordan Frankrigs måske kommende præsident stort set forudså sit fald ved at forestille sig, at en ung kvinde ville kunne anklage ham for voldtægt, hvis nogen ellers var villige til at betale hende for det ...
Under frokosten kom det også frem, at Strauss-Kahn regnede med, at han ville blive valgt til socialisternes kandidat til præsidentvalget og senere ville kunne indtage Elysée-palæet. Sammen med Sinclair.
Da Strauss-Kahn i sidste weekend blev tilbageholdt af amerikansk politi og senere blev sat i fængsel, erklærede Sinclair i en pressemeddelelse, at hun var overbevist om hans uskyld.
Men vil Anne Sinclair fortsat stå ved Strauss-Kahns side, uanset hvad dommen lyder? Ja, mener Guiral:
»Hun har en ambition om at være den perfekte hustru og forsvarer altid sin mand,« lyder hans vurdering.

Læs også: 'Franskmænds forståelse for kendtes eskapader', Sektion 1 side 19 og 'Magt, sex og urfaderens død', Sektion 2 side 22

