Cypern: eurozonens lille, store problem
Cypern er en af EU’s mindste økonomier, men et af unionens største problemer. Banksektoren skal reddes, men ingen af de afprøvede løsninger kan kopieres, må eurozonens finansministre erkende, når de i dag mødes med ét punkt på dagsordenen: Cypern
I skyggen af det gældskrise har Cypern bedt EU om en hjælpepakke på 17 mia. euro til at redde banksektoren i landet.


 To ting er eurozonens finansministre enige om, når de i dag sætter sig sammen i Bruxelles for at diskutere øjeblikkets mest presserende problem: den cypriotiske gældskrise.
Den ene er, at Cypern har brug for en økonomisk hjælpepakke. Den anden er, at den skal være forhandlet på plads inden udgangen af marts.
Men trods enigheden og på trods af, at Cypern kun beder om 17 mia. euro til at finansiere tab i sin banksektor – en dråbe i havet i europæisk sammenhæng – har det vist sig ualmindelig vanskeligt at strikke en hjælpepakke sammen. Ingen af de fire forrige hjælpepakker vil kunne kopieres, siger Aline Fares, rådgiver i organisationen Finance Watch, til Information.
»Det ville være vanvittigt,« siger hun om forestillingen om et kriselån på linje med dem Grækenland, Irland, Portugal og Spanien har modtaget.
»Hvordan skulle cyprioterne kunne betale den regning?«
Det er netop problemet. På trods af den cypriotiske økonomis beskedne størrelse er landets banker så store – med værdier svarende til 734 procent af landets BNP i 2011 – at de ifølge en leder i avisen Financial Times får »Irlands banksektor under højkonjunkturen til at se lille ud«.
Et kriselån på 17 mia. euro – stort set svarende til Cyperns nuværende BNP – vil øge landets gæld til 140 procent af BNP i 2015 i slutningen af det treårige program, der vil følge med et lån. Et gældsniveau, som både Den Internationale Valutafond, IMF, og Tyskland vurderer ikke vil være bæredygtigt.
Den erkendelse betyder, at trojkaen – EU, IMF og den Europæiske Centralbank – for første gang har nævnt det unævnelige: at lade investorerne og muligvis almindelige bankkunder betale gælden.
Ifølge et hemmeligstemplet memorandum, som Financial Times er kommet i besiddelse af, er en af tre mulige løsninger en såkaldt bail in. Modsat en bail out – en lånepakke på linje med de fire eksisterende, hvor skatteyderne i modtagerlandene ender med at betale regningen – vil en bail in tvinge bankernes investorer og indskydere til at betale for bankernes redning. Alt efter hvordan en bail in strikkes sammen, kan indskud og obligationer ifølge Aline Fares »blive konverteret til aktier, og hvis banken bliver rask, kan de på lang sigt få penge igen«.
Det radikale forslag ville ifølge memoet – der blev rundsendt til eurozonens finansministre forud for deres møde sidst i februar – reducere Cyperns udestående gæld til 77 procent af BNP og størrelsen på en hjælpepakke fra 17 mia. euro til 5,5 mia. euro.
»Alle løsninger bør undersøges,« sagde bestyrelsesmedlem i den Europæiske Centralbank Benoit Coeure for nylig til Reuters, om end han tilføjede, at han ikke personligt »ville inkludere en generel bail in af indskydere som del af løsningen på grund af de risici, det ville udgøre for den finansielle stabilitet.«
Imidlertid ville han ikke afvise en smallere bail in, der kunne omfatte investorers og bankkunders indskud over den EU-garanterede grænse på 100.000 euro. Samme toner lyder fra blandt andet Tyskland, Finland og Holland, der nærer alvorlig frygt for, at den cypriotiske banksektor bliver brugt til hvidvaskning af penge. Omkring en tredjedel af indskuddene i Cyperns banker tilhører personer, der ikke bor på øen – især mange russiske og britiske forretningsmænd.
»Der er brug for en passende fordeling af byrderne i programmet, for vi bliver nødt til at opnå gældsbæredygtighed,« tilføjede Benoit Coeure.
Ifølge det hemmeligstemplede memo kan et bæredygtigt gæld i forhold til BNP-niveau være 100 procent af BNP – enten i slutningen af 2015 eller i 2020. Men ingen af delene kan opnås uden en vis bail in.
Smallere løsning
En mere moderat bail in er en af de andre løsninger skitseret i memoet. Den omfatter ifølge Financial Times kreditorer, men ikke bankernes indskydere. Målet ville være at halvere landets banksektor over ti år.
Cyperns nyvalgte præsident, den konservative Nicos Anastasiades, er imidlertid voldsomt imod enhver form for bail in og har sagt, at hans regering aldrig vil gå med til at påføre indskyderne tab. Regeringen er bange for, at en bail in vil føre til en kapitalflugt, der risikerer at underminere hele øens økonomi. Mange iagttagere er enige i, at der kan være grund til bekymring, hvis almindelige indskydere risikerer at miste deres penge.
»Indskud er et spørgsmål om tillid, og hvis man siger: ’Du får ikke dit indskud tilbage’, så ødelægger man noget fundamentalt i banksystemet. Garanti for ens indskud er en ukrænkelig rettighed, selv hivs den person, der er tale om, er enukrainsk eller russisk mafioso,« siger Nicolas Véron, senioranalytiker i tænketanken Bruegel i Bruxelles og Peterson Institute for International Economics i Washington, under en debat i Bruxelles.
Peter Spiegel, Financial Times’ Bruxelles-redaktør, er enig.
»Cypern er et lille land, som ikke burde være et problem for eurozonen, men håndteringen af disse problemer viser, hvordan eurozonen kunne tænkes at håndtere større problemer,« siger han og forudser, at det kan få bankkunder i for eksempel Spanien til at trække deres penge ud og sætte dem ind i tyske banker, hvis de ser, at cypriotiske bankkunder mister deres indskud.
På Cypern er der allerede tegn på en sådan begyndende kapitalflugt. I januar trak private indskydere omkring to procent af midlerne ud af øens banker. En udvikling, der har fået direktøren for Den Europæiske centralbank, Mario Draghi, til at skynde på trojkaen.
»Cypern er en lille økonomi, men de systemiske risici er ikke nødvendigvis små,« sagde han for nylig.
Problemer smitter
At indgreb – og manglende indgreb – kan sende chokbølger gennem resten af eurozonen, ved cyprioterne bedre end de fleste. Deres banker kom nemlig først i alvorlige vanskeligheder, da troikaen sidste år tvang private investorer til at acceptere tab i forbindelse med omlægningen af Grækenlands lån. Cyperns banker, der har tætte forbindelser til den græske økonomi, tabte omkring 4,5 mia. euro som følge heraf. Dengang lovede Troikaen, at Grækenland var et unikt tilfælde, og at private investorer ikke behøvede at frygte lignende påtvungne tab i andre lande.
Aline Fares er imidlertid ikke nervøs ved konsekvenserne af en bail in – heller ikke hvis udenlandske indskydere, bliver tvunget til at betale en del af regningen, ligesom det skete i Island.
»Hvis man sammenholder Cyperns BNP på 17,9 mia. euro med Europas samlede BNP på 12.637 mia. euro, så mener jeg ikke, at det er et særlig troværdigt argument, at et haircut (påtvunget tab, red.) på Cypern vil føre til større turbulens i eurozonen,« siger hun.
»Udenlandske investorer tager risici. Hvis du tager risici, tjener du penge, når det går godt, og du taber, når det går skidt. At det ikke sker i banksektoren er en misforståelse af de basale kapitalistiske spilleregler.«
Nicolas Véron er enig i, at investorerne kan og bør blive inddraget i redningen af de cypriotiske banker, men gætter på, at skatteyderne stadigvæk vil blive præsenteret for en regning.
»Jeg tror, at Cypern vil få hjælp, men jeg har på fornemmelsen, at cyprioterne vil komme til at betale en pris for – hvis jeg skal sige det ligeud – at have valgt regeringer, der tolererede sådanne praksisser (fra deres banker, red.),« siger han.
»Men jeg tror heller ikke, at der er nogen tvivl om, at ikkeforsikrede kreditorer vil blive tvunget til at acceptere tab, hvilket er en god ting,« tilføjer han.
 
Nogle af udtalelserne i denne artikel stammer fra et økonomisk seminar i Bruxelles, hvor Informations ophold var arrangeret og betalt af European Journalism Centre.

