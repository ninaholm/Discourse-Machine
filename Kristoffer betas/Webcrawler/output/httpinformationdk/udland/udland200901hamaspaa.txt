Hamas på vej ud på et sidespor
Behovet for genopbygning i Gaza er enormt, men Israel - og EU - forsøger af al magt at forhindre, at milliarderne ender hos Hamas. Resultatet kan blive, at Saudi-Arabien overtager opgaven og styrker Hamas som aldrig før


 GAZA & KØBENHAVN - Søster Rosario-skolen er arret af granathuller, kun en azurblå mosaikmur står tilbage som minde om politihovedkvarteret og det, der engang var parlamentsbygningen er reduceret til en forvreden betonskulptur. 
De har hovedsagelig bombet Gaza By og i Rafah, der ligger i ruiner - mens Midter-Gaza-striben er gået fri - efter de sidste tre ugers israelske bombardementer: Skoler, veje, hospitaler, moskeer, fabrikker, hjælpeorganisationer, ministerier, veje, fiskekuttere, tusindvis af lejligheder og huse samt en havn og en lufthavn skal genopbygges. Opgaven er enorm. 
Det internationale samfund står på spring for at yde humanitær hjælp til de 50.000, der står uden tag over hovedet, 5.400 sårede og hundredtusindvis af sultende palæstinensere i Gaza. Men en ting er nødhjælp til ofrene, noget andet er genop-bygning. Den indsats er der allerede gået så meget politik i, at det vil vare meget længe, før ruinerne er væk, og Gaza igen er et nogenlunde velfungerende samfund. 
Israel og store dele af det internationale samfund gør i øjeblikket gør alt, hvad de kan for at drible de mange genopbygningsmilliarder uden om Hamas, der fortsat har magten i Gaza. Men spørgsmålet er, om det lader sig gøre i praksis.
Frygter anerkendelse
Israels regering leder i disse dage med lys og lygte efter en instans, der kan stå for genopbygningen i stedet for Hamas. Verdensbanken, FN's hjælpeorganisation for palæstinensiske flygtninge, UNRWA, eller måske den palæstinensiske regering på Vestbredden er blandt kandidaterne. Alt andet end Hamas, lyder parolen, for Israel og bl.a. EU frygter, at det vil føre til en de facto anerkendelse af Hamas, hvis Hamas-administrationen i Gaza på nogen måde kommer til at stå for forvaltningen af de mange genopbygningsmilliarder.
Flere højtstående kilder bekræfter over for Jerusalem Post, at Israel forsøger "at finde en måde at genopbygge Gaza på uden om Hamas," men de erkender også, at "det meget vel kan vise sig at være umuligt."
Israel frygter desuden, at en del af milliarderne til genopbygning vil blive brugt til at styrke Hamas og at de mange ton stål, jern og andre byggematerialer, som det er nødvendigt at sende ind i Gaza, vil blive brugt til at genopbygge Hamas militære baser.
Store dele af det internationale samfund er lige så tilbageholdende, her iblandt USA, EU og FN, der alle gør sig store anstrengelser for at komme uden om Hamas.
Terrororganisation
EU's udgangspunkt er lige som USA's, at Hamas er en terrororganisation, man ikke kan samarbejde med. 
EU's udenrigskoordinator, Javier Solana, erklærede så sent som i onsdags, at det er EU's politik at samarbejde med den palæstinensiske regering, ikke Hamas. Problemet er bare, at den palæstinensiske regering i Ramallah ikke har nogen indflydelse i Gaza, der siden juni 2007 har været på Hamas' hænder.
Når det drejer sig om nødhjælp, er EU til gengæld rede til at hjælpe det nødstedte Gaza, uanset hvem der bestemmer. 
"Det har vi allerede gjort, og det agter vi ikke at holde op med," sagde Solana. 
Samme signal kommer fra EU's kommissær for udenrigsanliggender, Benita Ferrero-Waldner, der tidligere på ugen kædede genopbygningshjælpen sammen med et krav om, at Hamas forsoner sig med den Fatah-ledede palæstinensiske regering og indvilger i fredsforhandlinger med Israel.
"Vi ønsker ikke at fortsætte med at genopbygge Gaza i jeg-ved-ikke-hvor-mange-år. Vi ønsker at se en holdbar fred. Vi står på den palæstinensiske befolknings side, og det vil vi fortsætte med, men på samme tid er det også op til befolkningen at afgøre, om de ønsker at gå fredens vej," sagde hun med klar adresse til Hamas. Ønsket om fortsat at køre Hamas ud på et sidespor deles af FN's generalsekretær, Ban Ki-Moon, der omhyggeligt undgik at mødes med repræsentanter fra Hamas, da han tirsdag besøgte det bomberamte FN-hovedkvarter i Gaza. 
Saudi-Arabien i kulissen
Også den franske præsident Nicolas Sarkozy, der oven på massakren mod Gaza, forsøger at lancere en international fredskonference baseret på ideen om en to-stats-løsning, heller ikke her er Hamas inviteret.
Og fra USA's præsident, Barack Obama, er signalet det samme. Hamas er ikke en organisation, man taler med. 
Det store spørgsmål er imidlertid, om det reelt kan lade sig gøre at undgå at involvere Hamas i genopbygningen. Dels fordi Hamas er de reelle magthavere i Gaza-striben og dels fordi, Saudi-Arabien og andre mindre Hamas-kritiske lande står parat til at overtage rollen som hoveddonor af genopbygningsbistand. Saudi-Arabien har allerede bebudet 5,5 milliarder kroner til Gaza-striben og en række andre arabiske lande et tilsvarende beløb.
Den palæstinensiske præsident, Mahmoud Abbas, har gentagne gange opfordret Hamas til at gå med i en national samlingsregering for at komme ud af dilemmaet, men indtil videre har Hamas været afvisende over for det forslag. Ifølge nyhedsbureauet Ma'an har Hamas' minister for offentlige ar-bejder, Yousif al-Mansi, sagt, at Hamas er villig til at lade gen-opbygningshjælpen kanalisere gennem den palæstinensiske regering i Ramallah. Al-Mansi anslår den samlede pris for at genopbygge Gaza til mindst 11 milliarder kroner. Mens det politiske spil fortsætter, stiger risikoen for epidemier i det tætbefolkede Gaza time for time. Der er langt igen, før bulldozerne er færdige med at rydde op Gazas gader, de mange sprængte vandrør er repareret og spildevandet, der sejler gennem gaderne i Beit Hanoun, er under kontrol. 
  ELA@Information.dk

