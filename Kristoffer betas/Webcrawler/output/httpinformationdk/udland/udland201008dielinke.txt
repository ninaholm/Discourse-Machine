Die Linkes leder presses af ny skandale
Lederen af det tyske venstrefløjsparti Die Linke, Klaus Ernst, er under fornyet pres, efter at han er blevet beskyldt for at have manipuleret med medlemstallene. Hans krisestyring vurderes som miserabel af politiske eksperter
Die Linkes nye makkerpar, Klaus Ernst og Gesine Lötzsch har haft svært ved at træde ud af deres forgængere, Oscar Lafontaine og Gregor Gysis, skygge.


 BERLIN - For nylig drønede lederen af det tyske venstrefløjsparti Die Linke, Klaus Ernst, direkte ind på forsiderne af de tyske aviser. Årsagen til den uønskede opmærksomhed var politikerens luksuriøse valg af køretøj, en Porsche 911, der ikke faldt i baglandets smag. Og Ernst har knap nok haft tid til at vænne sig til øgenavnet Porsche-Klaus, før endnu en skandale har bragt ham tilbage i overskrifterne.
Denne gang skal årsagen til kritikken først og fremmest findes i egne rækker, nemlig i Bayern. En af Klaus Ernsts partifæller, kassereren for Die Linke i Bayern, Ulrich Voß, beskylder sin partiformand og dennes allierede for at have svindlet med medlemstallene i flere lokale afdelinger af Die Linke.
Voß hævder, at Ernst har benyttet sig af frafaldne medlemmer, såkaldte 'kartoteks-lig', som grundlag for at sende et øget antal delegerede til valg, hvor Ernst selv var opstillet. På den måde skulle den tidligere fagforeningsmand havde skaffet sig selv til tops i partiet ved hjælp af stemmer, der ikke ville kunne tåle et grundigt eftersyn.
Uanset om der er hold i beskyldninger om snyd med kartotekerne eller ej, vurderer politisk redaktør ved avisen TAZ, Stefan Reinecke, at situationen med de mange skandaler og rygter svækker Klaus Ernst betragteligt:
»Porsche-affæren havde karakter af en kampagne, men hans krisestyring var ganske enkelt miserabel. Det er så amatøragtigt, at han ganske enkelt har et problem. På grund af den slags affærer er hans position i partiet svækket«
Beskyldningerne om manipulation belaster Klaus Ernst yderligere. Han har i forvejen haft vanskeligt ved at overtage posten som partileder efter mastodonterne Oscar Lafontaine og Gregor Gysi.
Nyt makkerpar
Sammen med Gesine Lötzsch blev Klaus Ernst tidligere på året præsenteret som det nye makkerpar, der skulle forsone de stridende østlige og vestlige fløje af partiet. Ifølge Stefan Reinecke har Ernst, som har baggrund som vesttysk fagforeningsmand, med sin kompromisløse stil imidlertid haft mere end vanskeligt ved at udfylde rollen som en forsonende figur, der kan sørge for, at det unge parti får ro til at slå rødder i Tysklands vestlige delstater.
Det springende punkt er Ernsts kontrollerende ledelsesstil, som han har taget med sig fra sin tid som fagforeningsmand. Den er upopulær i partiets østafdelinger, hvor man også er af den overbevisning, at Ernst er for ensidigt fokuseret på fagforeningsmæssige spørgsmål til at være partileder. Netop hans enerådige og til tider lukkede ledelsesstil er hans største problem, siger Stefan Reinecke fra TAZ:
»I et parti som Die Linke, der har så mange interne modsætninger mellem øst og vest, må man som partichef kunne optræde integrerende. Det er hans afgørende svaghed, at han kan ikke finde ud af det. Han har ikke talentet. Lafontaine var med sin autoritære facon bedre til det.«
Minder om Stalin
Og netop Oscar Lafontaine, der på grund af kræftsygdom gik af som partileder tidligere på året, spøger stadig i partiet. Ifølge Stefan Reinecke er det stadig de gammelkendte kræfter, der sidder på den reelle indflydelse i partiet. Og den uofficielle magtfordeling blev især tydelig under forrige måneds præsidentvalg, hvor SPD iværksatte intensive, men forgæves bestræbelser på at vinde Die Linkes stemmer til fordel for præsidentkandidaten Joachim Gauck.
»Det var Lafontaine, der førte forhandlinger om den ny forbundspræsident med SPD. Ikke Ernst eller Lötzsch. Han er ikke partiformand, han er ikke gruppemedlem længere. Der ser man, hvem der har den reelle magt, når det bliver alvor.«
I mellemtiden har Ernst sat alle sejl til for at mane rygterne om svindel i jorden. Ifølge den politiske redaktør ved TAZ har Ernst gode chancer for at afvise Voß' beskyldninger. Stefan Reinecke vurderer, at affæren først og fremmest drejer sig om sjusk med medlemskartotekerne.
»Der findes helt sikkert uregelmæssigheder, men Voß' anklager om, at Klaus Ernsts påståede manipulation minder om noget fra den tidlige Stalin-tid, er ikke synderlig troværdig. Jeg mangler at se tydelige beviser på bevidst manipulation.«


