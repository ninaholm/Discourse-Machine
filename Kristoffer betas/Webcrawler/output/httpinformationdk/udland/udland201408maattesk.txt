Det, der ikke måtte ske: USA er i krig i Irak igen
Efter luftbombardement af  jihadisters militære stilling i Irak er det uklart, hvad USA’s strategi går ud på. Måske er der ingen strategi, måske handler man under akut pres, siger fagfolk
Barack Obama, der her taler i telefon med Jordans Kong Abdullah II, godkendte torsdag angreb på IS i Irak.


 For tredje gang – og med intervaller på godt 10 år – har USA gennemført bombardementer fra luften som start på krigshandlinger i Irak. Første gang var Golfkrigen i 1990-91, hvor luftangrebene var en indledende reaktion på daværende præsident Saddam Husseins invasion af Kuwait. Anden gang var Irakkrigen i 2003, hvor Bagdad blev bombet som start på felttoget for at fjerne Hussein og indføre demokrati i Irak. Og tredje gang var i går, hvor luftangrebet havde til formål at bremse de ekstreme sunnimuslimske jihadister i bevægelsen Islamisk Stat (IS), der har udnyttet en svag centralregering i Bagdad, en demoraliseret irakisk hær og et splittet irakisk folk til at indlede et blodigt terrorregime og udråbe et islamistisk kalifat i Irak og Syrien.Det store spørgsmål er – antagelig også for USA’s præsident Obama – hvordan USA undgår for tredje gang at blive trukket ind i en langvarig krig, hvis udgang er umulig at forudse, og som igen kan komme til at koste dyrt.AngrebeneDet amerikanske luftangreb blev gennemført af to F/A-18 Hornet-jagerfly, der i går kl. 6.45 amerikansk tid smed et antal 500 pund laserstyrede bomber over en mobil artilleristilling, opstillet af IS i den kurdiske del af det nordlige Irak.Jihadisterne »brugte dette artilleri til at bombardere kurdiske styrker, der forsvarede Erbil, hvor amerikansk personel er lokaliseret«, hed det i pressemeddelelsen udsendt af det amerikanske forsvarsministerium.Bomberne følger USA’s nedkastning dagen før af forsyninger – vand og mad – til de titusinder af flygtninge fra det religiøse yazidimindretal, der er nødstedt på Sinjarbjerget, drevet på flugt af IS-krigerne.Gyorgy Busztin, talsmand for FN’s generalsekretær Ban Ki-moon, sagde torsdag, at IS’ brutale forfølgelse og nedslagtning af civile i regionen »kan klassificeres som folkemord og en forbrydelse mod menneskeheden«, og FN’s Sikkerhedsråd brugte også torsdag formuleringen »en forbrydelse mod menneskeheden« i sin fordømmelse af IS’ systematiske angreb på civile.USA’s præsident Obama sagde selv i en tale torsdag aften, at »vi kan agere, med omhu og ansvarlighed, for at forhindre et muligt folkedrab«, men det første amerikanske bombeangreb i går skete med direkte henvisning til de fremrykkende IS-krigeres trussel mod amerikansk personel i den kurdiske hovedby Erbil, hvor USA har både et konsulat og ’en facilitet’ med militærrådgivere, CIA-personale og givetvis en masse følsomt materiale, som ikke må falde i jihadisternes hænder.Få timer efter det amerikanske angreb var ifølge CNN forlydender om et irakisk luftangreb mod IS i byen Sinjar, hvorfra de mange yazidier blev fordrevet sidste weekend. 45 IS-krigere angives dræbt og 60 såret ved angrebet, der kunne antyde starten på en mere omfattende og koordineret militær indsats for at bremse IS, der p.t. menes at kontrollere en tredjedel af Iraks areal.Hvor ender det?»Spørgsmålet er, om Obama har tænkt sig at gøre endnu mere,« siger Julien Barnes-Dacey, seniorforsker ved tænketanken European Council on Foreign Relations. Det Hvide Hus sagde fredag, at den bedste måde at håndtere truslen fra IS på er at lade irakerne klare det på sigt.»Men man kan ikke slå IS tilbage uden at involvere sig i Syrien. Og det gør beslutningsprocessen meget mere kompleks. IS kan ikke slås tilbage i ét land alene. De vil hele tiden kunne trække sig tilbage og genvinde deres styrke og så slå igen,« påpeger Julien Barnes-Dacey. Han tror ikke, at der findes en langsigtet strategi bag det, USA gør lige nu.»Jeg tror, dette vil udvikle sig, og risikoen er, at amerikanerne bliver stadigt mere involverede, især fordi det ser ud til, at en politisk løsning ledet af irakerne har meget lange udsigter.«Tilsvarende skeptisk er Theodore Karasik, tidligere rådgiver for Pentagon og nuværende direktør for Institute for Near East and Gulf Military Analysis (INEGMA) med base i Dubai: »Dette kommer ikke til at stoppe IS. De ønsker en konfrontation på landjorden med shiaerne, så det kan blive en kamp mellem shiaer og sunnier. Den eneste måde, man kan undgå det, er ved at bruge luftvåben på en meget præcis måde, så man ødelægger deres udstyr og skader deres moral. Spørgsmålet er, hvor længe USA bliver ved,« siger Theodore Karasik.Berettigede tævHeller ikke Henrik Ø. Breitenbauch, seniorforsker ved Center for Militære Studier, føler sig overbevist om, at USA har en klar plan for, hvordan dette skal udvikle sig: »Det er svært at se, om der er nogen større strategi. Amerikanerne mener næppe, de kan slå IS helt ud på denne måde. Obama vælger at gå ind i Irak igen, fordi han er presset til det, både fordi der er et humanitært behov med yazidierne på bjerget og for at forsvare Erbil og det område, kurderne besidder.« Breitenbauch påpeger, at enhver konflikt af denne art har sin egen dynamik, som er let at blive indfanget af.»Som vi så det i Libyen, hvor man også forsøgte at beskytte en civil befolkning, så kan der ske det, at det driver den anden vej,« siger han med henvisning til den aktuelle libyske situation med forstærkede kampe og udbredt kaos.»Enhver brug af militære midler er udtryk for, at det politiske er brudt sammen, og det er altid beklageligt. Men ud fra rapporterne om de IS-kontrollerede områder med religiøse henrettelser og etnisk orienterede drab, er det vel fint nok at de får nogen tæv,« mener Henrik Ø. Breitenbauch.De tre forskere er enige om, at USA med sin indsats må gøre sig håb om at presse andre aktører på banen, så man kan dele ansvaret og involvere sig så på så lavt niveau som muligt. Dvs. give de kurdiske peshmergaer den luftstøtte, der kan bringe dem i offensiven mod IS-styrkerne, presse den irakiske regering i Bagdad til at tage militært ansvar samt måske få andre i eller uden for regionen til at involvere sig i kampen mod IS.»Problemet for præsident Obama er, at USA ved at involvere sig længerevarende risikerer lige præcis det, man er allermest bekymret for: På ny at blive det centrale mål for international terror,« siger Theodore Karasik. »Risikoen ved at bombe IS er, at det tiltrækker flere mennesker til gruppen, når man ser, at USA er involveret.«Umiddelbart tyder intet på, at gårsdagens to angreb fra luften har skræmt jihadisterne. Til Reuters sagde i går aftes en talsmand for IS:»Flyene angriber positioner, som de tror er strategiske, men sådan opererer vi ikke. Vi er trænede i byguerillakrigsførelse. Gud er med os, og vort løfte er himlen. Når vi er blevet lovet himlen, tror du så, døden vil stoppe os?« 
