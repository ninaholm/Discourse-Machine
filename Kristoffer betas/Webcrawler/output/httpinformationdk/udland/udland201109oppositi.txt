Oppositionens udenrigspolitik er urealistisk
S, SF og R har for første gang nogensinde et fælles udenrigspolitisk fundament klar. Men ifølge eksperter er de moralske løfter og krav langt hen ad vejen bare valgsnak uden meget hold i virkeligheden


 I går fremlagde Socialdemokraterne, SF og de radikale deres fælles udenrigspolitiske udspil, som blandt andet lover, at en rød regering vil kritisere alle, der groft krænker menneskerettighederne også når det er nære allierede. Men det er yderst urealistisk, at den røde blok reelt vil være kritisk over for 'nære allierede', som for eksempel Kina, mener flere udenrigspolitiske eksperter. Virkeligheden vil ramme oppositionen, hvis den kommer til magten.
»Det er nemt at være kritisk, når man sidder i opposition. Men når man pludselig sidder på magten, indretter man sig efter det. Vores forhold til for eksempel Kina, som man må gå ud fra, at S, SF og de radikale taler om, når de nævner 'nære allierede, der groft krænker menneskerettigerne,' vil ikke blive ændret. De kan markere deres synspunkter som opposition, men de har ikke råd til at lægge sig ud med Kina som regering,« siger professor emeritus ved Institut for Statskundskab Aarhus Universitet Nikolaj Petersen, der har forsket i rigspolitisk teori og dansk sikkerhedspolitik.
Samme holdning har seniorforsker ved Dansk Institut for Internationale Studier (DIIS), Hans Mouritzen.
»Det lyder meget heltemodigt, og det hører sig til i en valgkamp. Men når de kommer i regering, vil de ikke kunne leve op til det. Det vil i hvert fald være meget svært. Som regering kan man ikke risikere at lægge sig ud med så stor og vigtig en handelspartner som Kina,« siger Hans Mouritzen.
EU som det nye USA
I sidste uge slog Villy Søvndal (SF) fast, at SF anerkender Palæstina som en selvstændig stat, men i forbindelse med oppositionens udspil måtte udtalelsen trækkes tilbage. Nu hedder det sig, at oppositionen kun anerkender Palæstina, hvis der er opbakning til det i de andre EU-lande. Kovendingen tegner ikke godt for, at oppositionen i fremtiden vil føre en særlig moralsk udenrigspolitik, mener Hans Mouritzen.
»Når han allerede inden valget bliver nødt til at trække sin holdning til Palæstina tilbage, skulle det undre mig, hvis han pludselig efter et valg skulle turde at gøre sig uvenner med Kina,« siger han. Dog tegner det ifølge eksperterne godt, at oppositionen lægger op til et langt tættere samarbejde med EU. I går kritiserede udenrigsminister Lene Espersen (K) over for DR, at et rødt opgør med regeringens aktivistiske udenrigspolitik ville svække den enorme indflydelse og respekt, som den har givet Danmark. Men udenrigsministerens argument holder ikke længere:
»Det er faktisk et klogt træk, for USA er jo i dén grad en svækket stormagt. USA vil langt fra være lige så aktivistisk fremover, fordi landet er så økonomisk svækket, som det er,« siger Peter Nedergaard.
»Hvor den nuværende regering ofte har taget spring udenom EU, vil en rød regering i højere grad agere i forhold til verden via EU. Hvis EU er kritisk, vil Danmark også være det, og man vil i højere grad agere i forhold til den europæiske konsensus,« siger Peter Nedergaard og tilføjer, at det tilmed vil kunne forbedre vores ry ude i verden, fordi USA's ry de fleste steder er væsentligt ringere end EU's.
Thorsten Borring Olsen, professer ved Institut for Historie og Områdestudier ved Aarhus Universitet, vurderer også, at EU vil blive 'det nye USA'. Men han frygter ikke, at en rød regering vil få problemer med at samarbejde med Obamas USA; han er til gengæld bekymret for tiden efter Obama.
»Hvis en højrerepublikansk præsident kommer til, vil det skabe store problemer for en rød regering. De vil for eksempel være nødt til at tage afstand fra yderligere intervention, hvis det skulle komme på tale,« siger han og tilføjer, at han dog er sikker på, at Helle Thorning-Schmidt næppe vil savne Det Hvide Hus' middagsinvitationer, hvis afsenderen er en republikansk præsident.

