Wikileaks suspenderer sine aktiviteter
Wikileaks fattes penge, men det er kun et af organisationens mange problemer. Siden december sidste år har verdens førende whistleblowersite reelt ikke fungeret


 Verdens mest kendte whist-leblower-website Wikileaks er i dyb krise.
Det fremgik i går, da stifteren af det kontroversielle site, den australske superhacker og ytringsfrihedsguru Julian Assange, på et pressemøde erklærede, at Wikileaks nu suspenderer sine bestræbelser på at indsamle og offentliggøre hemmelige dokumenter. Ifølge Assange sker det for, at folkene bag sitet kan koncentrere sig om at rejse penge til den forsatte drift.
Anklager USA
Julian Assange beskylder de fem magtfulde finansinstitutter; Bank of America, Master Card, Visa Card, Paypal og Western Union for at være skyld i Wikileaks' problemer, fordi de siden december sid-ste år har nægtet at formidle donorbidrag til organisatio-nen. På et pressemøde i den britiske medieklub Frontline anklagede han USA's justitsministerium for at være iscenesætter af boykotten, som han betegnede som »ulovlig«, eftersom den ikke bygger på nogen form for retskendelse. Assange hævder, at Wikileaks er gået glip af »95 procent af sine indtægter« på grund af boykotten, der blev lanceret i december sidste år. Det skulle ifølge organisationens talsmand, Kristinn Hraffsson, svare til mellem 40 og 50 millioner euro.
Af en ubekræftet statistik på wikileaks.org fremgår det, at organisationen stort set ikke har modtaget donorbidrag siden februar måned, mens sitet i december sidste år hentede hele 800.000 euro ind. Wikileaks' problemer er imidlertid ikke kun finansielle. Siden sitets grundlægger, Julian Assange, og hans tyske kollega Daniel Domscheit-Berg i sommeren 2010 blev uenige om, hvilke dokumen-ter, der skulle offentliggøres og hvordan, har wikileaks.org i praksis ikke fungeret.
Som følge af uenighederne valgte Berg at forlade Wikileaks, og siden har det ikke været muligt at uploade nye fortrolige dokumenter til sitet, selv om netop den-ne funktion er hele sitets formål. Uden mulighed for at indsamle og publicere nye dokumenter giver et whistleblowersite ikke megen mening. I første omgang forklarede Julian Assange, at Wikileaks ikke kunne modtage nye dokumenter, fordi organisationens medarbejdere var overbebyrdede med arbejde i forbindelse med offentliggørelsen af næsten 500.000 militære rapporter fra Irak og Afghanistan i sommeren og efteråret 2010.
Senere var det offentliggørelsen af 250.000 telegrammer fra amerikanske ambassader over hele verden, der blokerede for modtagelsen af dokumenter. Meget tyder imidlertid på, at folkene bag Wikileaks ikke har haft den tekniske kapacitet til at sikre potentielle whistleblowers mod afsløring, siden Daniel Domscheit-Berg forlod organisationen.
Indsamlingskampagne
Samtidig med den officielle suspenderingen af Wikileaks aktiviteter, lancerede Assange en indsamlingskampagne, rettet mod organisationens mange tilhængere verden over.
Efter pressemødet offentliggjorde Assange en heltrække måder, hvorpå potentielle donorer kan støtte organisationen uden om de fem store finansinstitutioner. Ifølge sitet har Wikileaks brug for 3,6 millioner dollar, heraf 1,2 millioner til advokatomkostninger. Det fremgår ikke, om pengene bl.a. skal bruges til at dække Julian Assanges personlige advokatomkostninger i forbindelse med den verserende voldtægtssag, som to svenske kvinder har anlagt. Sverige har krævet Assange udleveret fra Storbritannien, hvor han har opholdt sig, siden sagen blev anlagt, men foreløbig er det lykkedes ham at undgå en udlevering.
 

