Soldater skal hjem fra Afghanistan
Til efteråret vil regeringen forberede tilbagetrækningen af danske soldater fra Afghanistan. S og R glæder sig. Planen afhænger dog af udviklingen i Helmand


 De første danske soldater i Afghanistan kan snart være på vej hjem. Regeringen og partierne bag Danmarks deltagelse i Afghanistan-krigen er blevet enige om, at man til efteråret vil vurdere, om Danmark allerede næste år skal have færre soldater i den uroplagede Helmand-provins.
Det fremgår af Helmandplanen 2010, som regeringen fremlagde i går.
Dermed er det til at se en ende på krigen i Afghanistan, siger De Radikales forsvarsordfører, Niels Helveg Petersen.
»Aftalen understreger behovet for, at afghanerne selv skal overtage sikkerheden i landet,« siger Niels Helveg Petersen.
Ifølge den nye plan for krigsindsatsen i Helmand skal træning af afghanske soldater i det danske ansvarsområde bane vej for »en mere tilbagetrukket, støttende rolle og en reduktion af det danske styrkebidrag«.
I planen henvises der til den amerikanske præsident Barack Obamas planer for en gradvis tilbagetrækning fra sommeren 2011.
»Det er første gang, at regeringen overhovedet bruger sådanne formuleringer. Men det er også nødvendigt. Udviklingen gør det nødvendigt, at også den danske regering begynder at tale om en dansk tilbagetrækning i 2011,« siger Niels Helveg Petersen.
De Radikale har tidligere - med støtte fra Liberal Alliance og SF - krævet den sidste soldat helt ud af provinsen den 30. juni 2011, mens Socialdemokraterne har gjort det klart, at kamptropperne i det mindste skal trækkes ud til næste år. Derfor glæder aftalen også Socialdemokraternes udenrigsordfører, Mogens Lykketoft.
Ikke ufarligt
VK-regeringen afviser - med støtte fra Dansk Folkeparti - dog foreløbig enhver snak om en sidste salgsdato for krigen i Afghanistan.
Ifølge Helmand-planen afhænger tilbagetrækningen også af udviklingen på jorden. Hensigten er at begynde at overdrage ansvaret i to af Helmands 13 distrikter i 2010. Det danske operationsområde omkring byen Gereshk er der til gengæld ikke sat dato på.
I løbet af april måned bliver en afghansk bataljon på ca. 500 mand gradvist indsat i det danske ansvarsområde. Samtidig forventer regeringen, at fire nyuddannede politikompagnier også begynder at operere i det danske område. Strategien er dog ikke ufarlig for de danske soldater, fremgår det af Helmand-planen.
»Det må forventes, at der kan komme sager, hvor de afghanske sikkerhedsstyrker begår lovovertrædelser. (...) Endelig er der set enkelte eksempler på, at afghanske sikkerhedsstyrker - i nogle tilfælde med infiltrerede Taleban-elementer - har anvendt våbenmagt imod deres ISAF-partnere,« hedder det i planen.
Chefen for de internationale styrke i Afghanistan, den amerikanske general Stanley McChrystal, forventer, at 2010 vil blive endnu et år med hårde kampe. Oprørsgrupperne skal nemlig stadig smides ud af flere byer, hvor de har gravet sig ned. McChrystal forventer dog, at oprørsstyrkerne vil være væsentligt reduceret i slutningen af året.


