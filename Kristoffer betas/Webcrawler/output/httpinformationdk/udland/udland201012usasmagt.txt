USA’s magtspil undergraver FN-sporet
Afsløringerne af USA’s klimapolitiske magtspil før, under og efter COP15 i København vækker harme blandt de danske ngo’er, der dog ikke er overraskede over oplysningerne fra Wikileaks


 Cancún, Mexico – Med diplomatiske tommeskruer og løfter om bistand købte USA en lang række u-landes opbakning til den udvandede Københavner-aftale, der blev det skuffende resultat af sidste års klimatopmøde, COP15. Det kunne Information afdække over weekend på baggrund af oplysninger fra Wikileaks. Blandt andet er det kommet frem, at USA købte Maldivernes opbakning gennem løfter om konkrete bistandsprojekter.  
»Det er skidt, meget skidt. Der er selvfølgelig ikke noget nyt i, at de store lande har stor indflydelse på, hvad der sker i FN. Men at bruge økonomisk magt til at presse sine ønsker igennem er en form for korruption på meget højt niveau, og det undergraver fuldstændig FN-systemet,« siger klimapolitisk medarbejder i Folkekirkens Nødhjælp Mattias Söderberg. 
Beskidt spil
Tove Maria Ryding, der er international politisk rådgiver i Greenpeace, mener ligeledes, at oplysningerne om USA’s metoder er utroligt skadelige for FN og forholdet mellem rige og fattige lande. 
»Hvis de rige lande bruger bistand og klimafinansiering­en til den form for revolverdiplomati, sætter det de sårbare lande under et enormt pres,« siger Tove Maria Ryding og peger på, at de fattige lande netop af den grund så vedholdende kræver, at klimafinansiering skal kanaliseres igennem FN og ikke gennem alle mulige alternative fonde, der kontrolleres af de rige lande.
At USA bruger sin økonomiske magt til at gennemtvinge politiske aftaler, kommer dog ikke bag på de danske ngo’er, der lige nu følger forhandlingerne under dette års klimatopmøde i Cancún. 
»Det er desværre som forventet, at de rige lande bruger deres økonomiske muskler til at sætte de fattige på plads,« siger klimapolitisk chef i Verdensnaturfonden, WWF, John Nordbo.
Samme melding kommer fra Tove Maria Ryding fra Greenpeace. 
»Vi har længe været klar over, at Københavner-aftalen var de rige landes aftale. Og allerede få måneder efter COP15 i København begyndte vi at høre rygter om, at de rige lande brugte forhandlingerne om klimabistand til at presse u-landene,« siger hun. 
Paul Chung, der er rådgiver for Papua Ny Guineas delegation i Mexico, og som også var til stede ved forhandlingerne sidste år i København og nu i Cancún, bekræfter de danske ngo’ers mistanke. For økonomisk pres »er en del af spillet«, som han siger. 
»Jeg har talt med flere af de andre delegationer fra udviklingslandene, og ingen er overraskede over afsløringerne. Sådan foregår det ikke altid, men ofte er det kontant afregning, der afgør udfaldet,« siger Paul Chung.
Ingen af de danske ngo’er mener, at der er direkte grund til at mistænke den danske regering for at bruge samme metoder som USA. Men de advarer de danske politikere om, at der er behov for at holde politik og bistand helt adskilt. Og eksemplet med Maldiverne, der netop efter COP15 er blevet tildelt dansk bistand, viser, at balancen er hårfin.
»Hvis den danske bistand til Maldiverne er motiveret af en form for tilbagebetaling, så er det dybt, dybt kritisabelt. Men når det er sagt, så er der også gode argumenter for netop at støtte Maldiverne. Det er et af de lande, der har lavet en form for konkret handlingsplan for reduktion af CO2, og der er behov for den slags lande. Også at støtte dem,« siger John Nordbo.
Hos Folkekirkens Nødhjælp vækker sammenblandingen af bistand og politik også bekymring.
»Wikileaks afsløringer peger på USA, men man bliver bekymret for, at andre lande bruger lignende metoder. Derfor er der også grund til at holde øje med eksempelvis den danske støtte til Maldiverne, der jo kraftigt har støttet Københavner-aftalen,« siger Mattias Söderberg. 
Den danske klima- og energiminister, Lykke Friis har ikke ønsket at stille op til interview om Wikileaks afsløringer. Hun har i stedet sendt en skriftlig kommentar til Information: »Jeg har ingen kommentarer til de lækkede dokumenter. Jeg har ikke læst dem, og har ingen mulighed for at forholde mig til den kontekst, de er skrevet i. Jeg holder fokus på forhandlingerne her i Cancún.«
Det har heller ikke været muligt at få en kommentar til oplysningerne fra Connie Hedegaard.
jel@information.dk

