Italienske homoseksuelle får rettigheder
Meningerne om Italiens nye lov om registrerede partnerskaber er delte. Ifølge regeringen har kærligheden vundet, mens loven ifølge andre er diskriminerende


 Som det sidste land i Vesteuropa fik Italien i sidste uge en lov om registrerede partnerskaber mellem to personer af samme køn.
For at få loven vedtaget i Senatet valgte ministerpræsident Matteo Renzi fra centrum-venstre-partiet PD at gennemtvinge en tillidsafstemning om sin regering, hvilket udelukker ændringsforslag. Det endte med en fortyndet udgave af det lovforslag, PD oprindelig havde fremsat.
I modsætning til traditionelle ægteskaber medfører registrerede partnerskaber for homoseksuelle ingen troskabsed. Loven giver desuden ikke mulighed for, at homoseksuelle kan få forældremyndighed over hinandens børn gennem stedbørnsadoption. Alligevel beskriver Renzi loven som »et historisk resultat«:
»Modet har vundet over diskriminationen, kærligheden har vundet,« udtaler regeringslederen.
Andre mener, at homoseksuelle par, der før ikke fandtes ifølge italiensk lov, nu netop diskrimineres:
»Desværre har alle ændringerne haft til hensigt at markere den størst mulige afstand mellem registrerede partnerskaber og ægteskabet,« siger juraprofessoren og venstrefløjspolitikeren Stefano Rodotà, som er medforfatter til EU’s Charter om Grundliggende Rettigheder, i et interview med avisen Il Fatto Quotidiano:
