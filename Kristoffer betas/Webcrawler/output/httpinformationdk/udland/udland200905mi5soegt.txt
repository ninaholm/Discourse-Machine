MI5 søgte at hverve agenter i Guantánamo
Det britiske efterretningsvæsen tilbød indsatte terrormistænkte frit lejde, hvis de ville lade sig indrullere som dækagenter - men løfterne var falske, lyder anklagen
Moazzam Begg (t.h) blev løsladt fra Guantánamo i 2005 og skulle eftersigende også have mod-taget forsikringer om løsladel-se, hvis han hjalp MI5. Til ven-stre er det Martin Mubanga, der også har været interneret.


 MI5 forsøgte i al hemmelighed at hverve britiske statsborgere tilbageholdt i Guantánamo Bay og andre amerikanske interneringslejre med løfter om at beskytte dem imod deres amerikanske fangevogtere og sikre deres snarlige tilbagevenden til Storbritannien, erfarer The Independent.
En af disse mænd - Richard Belmar - fik at vide, at han ville blive "godt" betalt, hvis han var rede til at påtage sig at arbejde under dække for MI5. En anden fange, Bisher Al Rwai, fik det tilbud, at hvis han ville arbejde for den britiske efterretningstjeneste kunne han regne med at blive sat på fri fod "inden for få måneder."
Tre andre fanger blev truet med udlevering til torturpraktiserende regimer, hvis de nægtede at samarbejde med deres britiske og amerikanske forhørsledere.
Men MI5 holdt aldrig sine løfter, som dets agenter fremsatte, har en forhenværende agent betroet The Independent.
Kilden, som står de MI5-medarbejdere, der gennemførte samtalerne med de pågældende fanger, nær, bekræfter, at der blev givet "forsikringer" til de britiske statsborgere, da disse var tilbageholdt i Pakistan, Afghanistan og Guantánamo Bay. Han hævder, at MI5's ledelse i London havde givet sine agenter grønt lys til at fremsætte de løfter, som samme ledelse efterfølgende selv trak tilbage.
Kritisk tidspunkt
Den hemmelige rekrutteringsoperation fandt sted på samme tidspunkt, som den britiske regering bakkede op om de amerikanske påstande om, at de tilbageholdte på USA's berygtede flådebase, repræsenterede en alvorlig trussel imod verdens sikkerhed.
Edvar Davey, udenrigspolitisk ordfører for oppositionspartiet De Liberale Demokrater, siger: 
"Disse beskyldninger afslører omfanget af MI5's involvering med mennesker, som ulovligt blev bortført og tilbageholdt i Guantánamo Bay. Det bliver stadig mere tydeligt, at Storbritannien må have haft større kendskab til de amerikanske praksisser i Guantánamo Bay, herunder simuleret drukning, end regeringen hidtil har villet indrømme."
Mad og tomme løfter
Ifølge papirer, som er forelagt den britiske højesteret, skal to MI5-medarbejdere, der omtales som henholdsvis "Andrew og Officer B" have forsøgt at hverve Belmar, mens han tilbageholdtes af amerikanerne i Pakistan i 2002.
Han fik at vide, at han måtte gennemgå kurser i Thames House, MI5's hovedkvarter i London. Og i april 2002 orienterede "Andrew og Officer B" Belmar om, at han ville kunne vende tilbage til England om en uges tid. Ved denne melding, fortæller Belmar, blev han "ekstremt lettet og begyndte at tælle dagene." 
Men på dagen for hans lovede frigivelse blev han i stedet udleveret til amerikanske militærofficerer og senere overført til Guantánamo Bay. 
Bisher Al Rawi hævder, at MI5-medarbejdere besøgte ham på den amerikanske flådebase på Cuba for at tilbyde ham et job i sikkerhedstjenesten, når han var blevet frigivet. De to MI5-folk, der kaldte sig selv for henholdsvis "Martin og Matt" fortalte ham, at de var kommet "specielt" for at møde ham. 
Ifølge de retslige dokumenter "blev Mr. Al Rawis fodlænker og håndjern fjernet under dette møde, ligesom Martin og Matt medbragte et McDonald's-måltid til ham. De stillede Al Rawi en række spørgsmål, viste ham billeder af enkeltpersoner, de var interesserede i, og førte en længere diskussion med ham. 
Under mødet foreslog de to mænd Al Rawi at arbejde for de britiske sikkerhedstjenester efter sin frigivelse. De lovede, at hvis han indvilgede i dette, ville han blive løsladt inden for få måneder. Mr. Al Rawi gik ind på disse betingelser."
Kræver erstatning
Ifølge de retslige dokumenter fik en anden mand, Omar Deghayes, også en henvendelse fra en MI5-agent, mens hans sad interneret i Afghanistan i sommeren 2002. 
Agenten, som angav sit navn som 'Andrew', forsikrede Deghayes, at hvis han "ville hjælpe ham og USA's forhørsledere, ville han snart kunne tage hjem." På grundlag af Andrews forsikring gik Deghayes med til at svare på Andrews spørgsmål, hævdes det. Lignende britiske forsikringer skal være blevet fremsat over for Moazzam Begg, den tidligere Guantánamo-indsatte, som blev frigivet i 2005.
Alle fem mænd og de tidligere Guantánamo-fanger søger nu at få kompensation for tort og svie fra Storbritanniens udenrigsministerium og indenrigsministerium samt fra såvel MI5 og MI6.
En talsmand for førstnævnte ministerium siger, at Storbritanniens regering ikke har ønsker at kommentere sagen, så længe den verserer ved domstolen.

© The Independent og Information
Oversat af Niels Ivar Larsen

