Bare en lille humanitær katastrofe
Tørken på Afrikas Horn har slået de fleste af hyrdefolkenes dyr ihjel i det nordlige Kenya. Drevet af sult og nød angriber de nu hinanden for at stjæle, hvad der er tilbage. Røde Kors-læger kæmper fortsat for at redde livet for taberne — de børn og voksne, der er klimaforandringens og konflikternes ofre


 »Klimaændringer vil føre til øget pres på miljøet og sociale kriser — f.eks. via tørke, fejl- slagen høst, vandmangel — i en region, der allerede er karakteriseret af svage stater, borgerkrige og store flygtningestrømme.«
Rapporten ’Climate Change as a Security Risk’, FN’s Miljøprogram UNEP, dec. 2007
»Uden resolutte modforanstaltninger vil klimaændringer inden for de kommende årtier presse mange samfund ud over deres kapacitet for tilpasning. Det kan føre til destabilisering og vold, som hæver truslen mod national og international sikkerhed til et nyt niveau.«
Rapportens hovedforfatter, professor Hans Joachim Schellnhuber, dec. 2007
TURKANA, KENYA — Petro klager over ondt i maven. Det er ikke så mærkeligt. På anmodning trækker han op i blusen og fremviser et langt, lyserødt ar, der løber fra et stykke over navlen til et stykke under. Petro er blevet skudt. Det er over tre måneder siden, men det gør stadig ondt.
Den unge mand bor i den lille landsby Kangirisae i Kenyas nordlige Turkana-region, næsten 100 km fra regionens hovedby Lodwar. Som de andre i landsbyen er han hyrde, dvs. han vandrer med sine dyr efter, hvor der er vand og græsningsmuligheder. Turkana-folkets mænd, store drenge og indimellem også kvinder kan være på vandring med får, geder, kameler eller kvæg i ugevis, før de vender hjem til deres landsby og familie. Dyrene er turkanaernes eneste kapital og giver den mælk og det kød, de lever af.
»Jeg har kun ét får tilbage,« fortæller Petro.
Han havde oprindelig fem får, men de fire blev stjålet fra ham under det angreb, hvor han også fik en kugle i maven. Det var mænd fra et andet af Kenyas hyrdefolk, Pokot-folket fra området sydvest for Turkana, der overfaldt Petros landsby og stak af med mange af dyrene.
»Ved samme angreb blev en anden mand i landsbyen og hans to sønner dræbt, mens en tredje søn og hustruen blev såret af skud,« fortæller Røde Kors-lægen dr. Jotham Mukhola, der med sit lille sundhedsteam er på sygebesøg i nogle af de fjerntliggende landsbyer i denne østlige del af Turkana.
At hyrdefolkene i denne del af Afrika stjæler dyr fra hinanden, er ikke et nyt fænomen. Pokot-folk kan stjæle fra Turkana-folk, masaier kan stjæle fra Pokot og vice versa. Men den langvarige og ekstreme tørke på Afrikas Horn har optrappet konflikterne dramatisk. I juli blev 36 mennesker dræbt, da hyrdefolk fra Meville-stammen kom ind fra Etiopien for at stjæle turkanaernes kvæg. I oktober dræbtes tre og såredes fire, mens 130 køer og 300 får og geder blev stjålet af angribende hyrdefolk fra Sydsudan. I Kenyas centrale Isiolo-region meldtes i begyndelsen af november om over 20 dræbte under røveriske angreb. En medarbejder ved bistandsorganisationen Action Aid, som Mellemfolkeligt Samvirke er del af, mistede livet i samme ombæring. Langs Kenyas vestlige grænse til Uganda er der for tiden jævnligt sammenstød med drab, når Karamoja-hyrdefolk presset af tørken og tab af deres dyr forgriber sig på turkanaernes bestande og græsningsområder — og vice versa.
I Kangirisae-landsbyen går unge Turkana-mænd nu vagt med gamle geværer over skulderen i venten på nye Pokot-angreb.
»Vi er ikke trygge her,« siger Petro.
Frygten for overfald lægger sig til frygten for, hvordan man skal overleve med det forandrede klima.
»Vi har mistet så mange dyr, fordi alt har været så tørt i lang tid. Mange får og geder, men også kameler og æsler. Og 10 børn i landsbyen er døde under tørken,« fortæller Felix, en ung mand, der har lært sig en smule engelsk.
Den onde cirkel
Mens det vestlige Turkana omkring flygtningelejren Kakuma har fået massiv nedbør med en række oversvømmelser til følge, er der i flere områder her mod øst kun faldet en smule regn siden oktober. Hvor regnen har ramt, er der nu grønt, men efter flere års tørke er landskabet i store områder stadig helt goldt og ørkenagtigt. Her er sand, sand og luftspejlinger, der i sekunder får én til at tro, at regn har fyldt nogle af de udtørrede søer op. Når Røde Kors-holdets firehjulstrækker drøner hen over de åbne sletter, står støvet efter bilen — skeletter af døde dyr passeres med mellemrum.
I landsby efter landsby er fortællingen den samme.
»Før havde vi omkring 400 geder, nu har vi 30,« siger Robert Barua, en ung Turkana-mand i det lille samfund Narimawoi.
Selv har han mistet alle sine dyr under tørken. Hans jordiske gods består nu af den hytte, hans kone har bygget, nogle gedeskind på gulvet, et par sivmåtter at sove på, et par spande og dunke, en tallerken sort af sod samt en lille kuffert lukket med en hængelås.
»Kvinderne har skullet gå 25-30 km for at hente vand,« siger Robert Barua.
Alle i landsbyen har angiveligt været fejl- eller underernærede, men er nu i bedring takket være hjælpen fra Røde Kors.
»Men det bliver meget svært at skaffe nye dyr udefra,« påpeger den unge mand.
Nye geder forudsætter penge, og den eneste mulige indtægtskilde — også til mad — er at sælge trækul, produceret ved at brænde noget af områdets vegetation. En sæk med trækul kan sælges for 350 kenyanske shilling — en ny ged koster 2.500-3.000. Og en ond cirkel er det, for jo mere vegetation der ryddes, desto sværere bliver det at holde nye dyr med græsning og holde på vand i området.
IDP
Det primære mål for dagens sygebesøg er hverken Petros eller Roberts landsby.
»Vi skal ud til IDP,« siger Peter Outah, operationsleder på organisationens regionskontor i Lodwar.
115 kilometer ude i ingenmandsland venter en gruppe på omkring 300-400 Internally Displaced Persons, internt fordrevne personer. Deres lille elendige opholdssted med interimistiske hytter af sivmåtter og presenninger over et skelet af pinde har ikke noget navn. For dette er reelt en flygtningelejr, ukendt af offentligheden og overset af Kenyas regering. Og det, der udspiller sig her, er på randen af en humanitær katastrofe, en lille lokal én.
Indtil begyndelsen af oktober levede denne Turkana-stamme ved sydspidsen af Turkana-søen — angiveligt verdens største ørken-sø — hvor de fiskede og vandrede med deres dyr, pressede af tørken som så mange andre på Afrikas Horn. Men for godt en måned siden blev de angrebet af Pokot-folk fra sydvest og måtte flygte over hals og hoved. Mænd, kvinder og børn vandrede i dagevis med de geder, som ikke var blevet stjålet.
»De var i en forfærdelig forfatning, da vi fandt dem. Alle de syge sad isolerede under et træ,« fortæller dr. Mukhola.
Og synet, der møder Røde Kors-holdet fra Lodwar, er slemt.
Magre kvinder kommer det lille nødhjælpshold i møde med deres endnu mere magre børn i armene eller støttende lidt ældre børn, der knap kan stå på egne ben. Overalt hostes der. Mange af børnene har tændstikarme og -ben og disse trætte, forpinte øjne, der følger af lang tids udsultning og følgesygdomme.
»Dette er den værst ramte gruppe, vi har,« siger lægen.
26 af børnene er alvorligt underernærede, fire gange så mange er moderat under- ernærede. Dr. Mukhola angiver underernæringsprocenten til et stykke over 40 — 15 pct. er det niveau, der ifølge Verdenssundhedsorganisationen WHO definerer en nødsituation.
Alvorligt underernæret er man pr. definition, når overarmen måler 10 cm eller mindre i omkreds. En lille dreng i denne tilstand bliver hjulpet op på sundhedsholdets medbragte badevægt. Han ligner en på fire-fem år, men hans mor fortæller, at han er 10 — og badevægten fortæller, at han vejer 16,4 kilo.
En anden på otte år vejes til 18,2 kilo. Han kan næsten ikke holde sig oprejst på vægten, og hjertet hamrer vildt bag de små ribben. Han er en af de mange, som lægen på stedet begynder at behandle med drop, der kan rumme både væske, næring og antibiotika.
Midt i den brændende sol ligger snart 10 syge og udsultede børn og får tilført livskraft via en slange i håndryggen, de fleste støttet af deres tavse, stoiske mødre, der selv ser faretruende svækkede ud.
Mens han behandler, fortæller dr. Mukhola, at mange i den lille fordrevne flok lider af luftvejssygdomme, diarre, malaria eller øjeninfektioner.
»Dette er sådan, vi lever,« konstaterer han.
Frygt for epidemi
Det er nu fjerde gang, holdet har kørt de 115 km hver vej ad forfærdeligt dårlige hjulspor for at give den akutte hjælp, gruppen her behøver for at holde sig i live. Og holdet kommer igen i morgen. Og i overmorgen.
»Vi har i dag konstateret otte mistænkte tilfælde af mæslinger blandt børnene. På disse breddegrader er det en smitsom og farlig sygdom, som let kan være dødbringende og meget hurtigt kan sprede sig.«
Oplysningen om mæslinger bliver nu indberettet til de kenyanske myndigheder, som efter reglerne hurtigt skal tjekke de mistænkte tilfælde og — hvis de bekræftes — iværksætte en immuniseringskampagne i regionen for at hindre en dødbringende epidemi.
Under et lille træ ligger en afmagret mand på jorden, hvor han ifølge sundhedsholdet har ligget i flere dage. Han er syg med diarre og hoste, men han er ikke gift, så ingen i det lille samfund tager sig af ham. Lægen giver ham drop med væske og antibiotika samt en liter langtidsholdbar mælk, som han får besked på at drikke lidt af løbende.
»Da vi behandlede ham første gang for et par dage siden, kunne han ikke sidde op eller spise og knapt tale. I dag er han lidt bedre, men han kan ikke huske os fra forleden,« fortæller en af assistenterne på sundhedsholdet.
Klimapresset vokser
Besøget af lægen og hans medarbejdere fra Lodwar er dagens begivenhed for den nødstedte, fordrevne flok. De fleste af mændene er på vandring med stammens resterende geder i forsøget på at finde græsning, og her i den uofficielle flygtningelejr er den absolut eneste naturligt tilgængelige fødekilde nogle indsamlede nøddefrugter fra en palmeart i området. Uden fødevarehjælpen — som først i sidste øjeblik er kommet i gang — var gruppen her med sikkerhed bukket under.
Nogle af børnene er nøgne, andre med et tyndt klæde om livet eller med pjaltede T-shirts eller skjorter. En pige bærer en snavset T-shirt med påskriften ’I put the fun in dysfunctional’ — ifølge en internetsøgning en trendy sag fra USA, som bæres af unge amerikanere, der dyrker deres fucked up-familieforhold som et tragikomisk fænomen, man kan sludre om på Facebook. Den slidte T-shirt må være endt her i det golde landskab via et nødhjælpssystem for brugt tøj, og det er sikkert godt, at den lille pige i dette klimabetinget dysfunktionelle hyrdesamfund ikke kan læse.
»Der er ingen fremtid for os her. Vi ønsker at vende tilbage til søen,« siger en gammel kvinde.
Om det en dag kan lade sig gøre, ved ingen. Så sent som for tre dage siden var der angiveligt nye angrebsforsøg fra Pokot-folket ved søens sydende — mod nord er der tilbagevendende væbnede sammenstød mellem turkanaer og Dasanech- samt Merille-folket fra Etiopien, der kæmper om adgangen til fiskeri og græsningsarealer, hvor søen støder op til Etiopiens grænse. Den globale opvarmning har over en årrække ført til et fald i Turkana-søens vandspejl og areal, og kombineret med tørken i regionen øger det presset på de omliggende områder og dermed konfliktpotentialet.
»Der er stor sandsynlighed for større fordrivelse af folk i både Turkana- og Borana-samfund med efterfølgende humanitære behov og beskyttelsesbehov, hvis situationen ikke kan inddæmmes,« skriver FN’s humanitære organisation OCHA i sin situationsrapport om krisen på Afrikas Horn fra midt i november.
For doktor Jotham Mukhola og hans medarbejdere er virkeligheden meget konkret. Pakning hver morgen af firehjulstrækkeren med alt, hvad den kan bære af medicin, mælk, vand og nødhjælpsrationer. Op mod 250 kilometers hård, daglig køretur. Pleje direkte under den brændende sol af livstruede patienter med drop, vaccinationer og medicinuddeling. Og på hjemturen om aftenen flere stop undervejs for improviseret behandling, når bilen støder på syge turkanaer, der har sat sig i vejkanten i håb om at fange lægen. Før sengetid rapportskrivning og indberetning til myndighederne af nye tilfælde af smitsomme sygdomme.
Men dr. Mukhola er ikke i tvivl om det store billede.
»Dette handler om klimaforandring og lang tids afbrænding af fossil energi i den industrialiserede verden kombineret med skovrydning, stadig mere kvægavl i verden m.m. Jeg synes, det internationale samfund gør alt for lidt for at bringe udledningerne ned og bremse denne udvikling,« siger han.
»Alle mennesker ønsker sig et godt liv. Folk i i-landene burde tænke på, at mennesker som dem, der lever i dette lille samfund af fordrevne hyrdefolk, også drømmer om et godt liv.«
 
Informations reportagerejse til Afrikas Horn er gennemført med støtte fra Folkekirkens Nødhjælp og Udenrigsministeriet

