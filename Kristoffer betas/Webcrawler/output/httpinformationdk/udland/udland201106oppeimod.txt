'Vi er oppe imod alle de absolutte arabiske monarkier'
'Brutaliteten i Bahrain overgik det, vi har set i Libyen og Syrien', siger menneskeretsaktivisten Maryam Al-Khawaja om Bahrains demokratiske demonstranter, der i disse dage modtager hårde domme i stribevis for deres aktivisme
'Bahrains folk udkæmper en frihedskamp mod alle absolutte arabiske monarkier, der frygter det afsmittende eksempel, hvis Bahrain får konstitutionelt styre,' siger Maryam Al-Khawaja.


 Den sidste gang, hun talte med sin far, var i april. Få timer efter, midt om natten, blev han ført bort af bahrainsk sikkerhedspoliti fra sit hjem, dryppende af blod efter at være tævet bevidstløs. I dag skal der være ny retshøring i hans sag i lilleput-golfstaten i det, som stribevis af internationale iagttagere betegner som en 'skueproces'.
Abdulhadi Al-Khawaja er en internationalt anerkendt menneskeretsforkæmper med dansk-bahrainsk statsborgerskab. Hans datter, Maryam, har tilbragt 12 år af sin opvækst i Danmark og har netop været i Danmark som led i sit arbejde som talsmand i sin fars menneskeretsorganisation, Bahrain Center for Human Rights. Hun var selv med i flere uger i demonstrationerne på Perlepladsen i februar, da demokratidemonstrationerne satte Bahrain på Det Arabiske Forårs landkort. Hun giver ikke meget for regimets meldinger om, at en voldelig opstand blev slået ned.
Bahrains regering hævder, at den måtte sætte ind  ikke mod fredelige protester  men mod vold, kaos og lovløshed?
»Det samme skete som i Kairo. Et trængt regime indsatte sine bøller i forklædning og lod dem gå amok i voldsudskejelser for at sværte de fredelige demonstranter til. De angreb universitetet og bankede de studerende. Der findes videooptagelser, hvor man kan se disse regeringskontrollerede voldsmænd stå side om side med uropolitiet i en tydeligvis koordineret aktion. Hvis store drenge forsøgte at smide med sten på politiet, blev de kaldt til orden af demonstranterne. Selvdisciplinen var høj. Det første, alle råbte, når politiet angreb, var 'silmya'  fred!  for at fortælle politifolkene, at de ikke ville slås.«
Risikerer dødsdom
Maryam Al-Khawaja har formodentlig god grund til at frygte for sin fars skæbne: Anklagerne mod ham kan i værste fald føre til en dødsdom. Ifølge organisationen Front Line, der kæmper for menneskerettighedsforkæmperes beskyttelse, og som han selv har arbejdet for, er han blevet torteret og forsøgt voldtaget i fængslet og har på grund af sine skader i hovedet måttet undergå en fire timer lang operation på et militærhospital.
Ifølge hende adskiller Bahrain-regimets nedkæmpelse af protesterne sig fra de øvrige arabiske regimers ved en usædvanligt systematisk anholdelseskampagne og de efterfølgende domme, der netop nu afsiges i Bahrains retssale.
»Anholdelseskampagnen begyndte i august, altså før opstandene i Tunesien og Egypten,« forklarer hun. »De blev intensiveret i marts med krigsretstilstanden med over 1.000 arrestationer og 34 drab. Over 2.000 statsansatte er fyret, hundredvis af studerende er bortvist fra universiteterne alene for ting, de skrev på Facebook og Twitter. Fire fanger er omkommet under tortur i fængslet. Sætter man styrets undertrykkelse i relation til indbyggertallet, overgår brutaliteten alt andet under Det Arabiske Forår  selv det, vi har set i Syrien og Libyen. Føj hertil, at Bahrain er en lille ø-stat, hvor det er umuligt at flygte eller gemme sig. Det får intimideringen til at virke stærkere.«
Har prøvet det før
Så vidt det har været muligt at fastslå, begrænser Maryams fars reelle brøde sig til at kræve frihed for politiske fanger i taler holdt til fredelige demonstranter. Al-Khawaja, der fik politisk asyl i Danmark i 1991, har prøvet det før. Hans mangeårige oppositions- og menneskeretsaktivisme går tilbage til begyndelsen af 1980'erne og har før kostet ham fængsels- ophold og tortur, senest i 2007. Alligevel vendte han tilbage til Bahrain i 2001, hvor han var med til at grundlægge det nationale menneskeretscenter.
Al-Khawajas 'sag' er dobbelt penibel for den danske regering, som dels må udfolde diplomatisk snilde for at sikre en dansk statsborger en fair retsproces, dels er under pres for at tilbagekalde den orden  det såkaldte storkors  som dronning Margrethe i februar tildelte Bahrains enevældige leder, kong Khalifa. Blot to uger efter lod hans majestæt sine uro- betjente massakrere en fredelig sit-in på Perlepladsen i hovedstaden Mana.
Maryam al-Khawaja er 23, men allerede en lige så glødende og veltalende menneskerettighedsaktivist som sin far. Hun betragter sig som heldig, fordi hun slap ud i tide, for hun var med i forreste linje, da demonstrationerne var på deres højeste.
»Ellers ville jeg også sidde i fængsel nu,« siger hun med fast stemme og fast blik.
Har styret i Bahrain præsteret, hvad der ikke lykkedes i Yemen og Syrien: At knuse en folkebevægelse for demokrati?
»Jeg vil ikke sige, at folkebevægelsen er knust. Der foregår stadig aktioner, men på lavere blus end i februar og marts. I Bahrain er der særlige vanskeligheder. I modsætning til i Yemen og de andre lande er det ikke 'ét folk imod ét regime'. Det bahrainske folk er oppe imod seks regimer, nemlig alle landene i Golfens Samarbejdsråd, der har involveret sig på kongens side. Saudi-Arabien og De Forenede Arabiske Emirater har sendt tropper. Bahrains folk udkæmper en frihedskamp mod alle absolutte arabiske monarkier, der frygter det afsmittende eksempel, hvis Bahrain får konstitutionelt styre. Alle frygter for, at det vil blive begyndelsen til enden for, hvad de ser som deres gudgivne ret til at herske og behandle et helt land som deres privatejendom.«
Ville ikke vælte regimet
Bahrains styre, som også kort før opstanden blev belønnet med den danske orden Storkorset af dronning Margrethe, havde før demonstrationerne et relativt godt ry i Vesten. Maryam Al-Khawaja understreger også, at demonstrationerne ikke i udgangspunktet handlede om at vælte regimet.
»I begyndelsen var der ikke krav om kongefamiliens tilbagetræden. Til forskel fra i Egypten og Tunesien, hvor opstandene begyndte med et krav om herskerens afgang. I Bahrain begyndte demonstrationerne med kravet om en ny forfatning, udvidede civile rettigheder og frigivelse af politiske fanger. Først da regimet gav sig til at myrde løs, blev kravene radikaliseret til at omfatte kongehusets afgang,« siger hun.
Deltog Bahrains kvinder  i demonstrationerne?
»I forreste geled! Da politiet begyndte at angribe den 14. februar, flygtede mænd og store drenge, men kvinderne nægtede at løbe væk.«
Bahrains konge har annonceret, at han nu vil indlede en fredelig dialog om reformer med oppositionen. Men Maryam Al-Khawaja har ikke stor tiltro til løfterne.
»Det er et falsk og uoprigtigt løfte, så længe anholdelserne, torturen, afskedigelserne af statsansatte og bortvisningerne af studerende fortsætter uformindsket. En dialog kræver en dialogpartner. Regimet leder ikke efter en partner. Det trænger folket op i en krog, så de ikke har andet valg end at yde modstand og gå på gaden igen og igen. Kronprinsen har talt om reformer, men det er ikke ham, der skal lede 'den nationale dialog' på styrets vegne. Det er premierministeren  samme mand, der stod bag den voldelige nedkæmpelse af demonstranterne. 'Dialogen' er et påfund for at besnære udlandet.«
Kan kronprinsen, Salman bin Hamad al-Khalifa, blive en reformfigur?
»Jeg ser ikke for mig, at han vil afgive kongehusets privilegier. Han er Bahrains modstykke til Gaddafis søn, Saif al-Islam, vestligt uddannet som ham og med samme sans for at sige de rigtige ting til et vestligt publikum. Dybest set er han bare regimets venlige ansigt. Siden protesterne er hans folkelige popularitet styrtdykket. Som hærens næstkommanderende er han også medansvarlig for overgrebene. Man kan ikke myrde mennesker og bagefter bede om lov til at gå med i deres begravelsesprocession,« siger Maryam Al-Khawaja.


