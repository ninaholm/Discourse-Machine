Thailands regeringsbygninger besat
Vrede demonstranter vil have Thailands premierminister til at træde tilbage. Derfor har de indtaget den statsstyrede tv-station og flere officielle bygninger
En mindre gruppe thailandske demonstranter trængte gennem barrikaderne og ind i regeringsbygningen bagved i går for at få premierministeren til at træde tilbage. Her ses mange tusinde i protest mod regeringen i aftes.


 "Gå af, eller uroen fortsætter". Det er budskabet fra lederen af det thailandske oppositionsparti Den Folkelige Alliance for Demokrati (PAD) til landets premierminister, Samak Sundaravej. 
Udmeldingen kom i går, efter at mindst 20.000 demonstranter besatte den statsstyrede tv-station samt flere regeringsbygninger i hovedstaden Bangkok. 
"Hvis premierministeren ikke reagerer positivt på vores protester, vil vi fortsætte i morgen og mobilisere endnu flere demonstranter," sagde lederen af PAD, Sondhi Limthongkul og fortsatte:
"Jeg forlader ikke regeringsbygningen, før den politiske situation er ændret. Hvis I vil have mig væk herfra, må I dræbe mig og fjerne liget," sagde Sondhi Limthongkul i sine udtalelser, der var rettet mod landets magthavere. 
Reaktionen på de massive demonstrationer faldt prompte fra den thailandske premierminister - og positiv var den ikke. 
Samak gjorde således klart, at hans tålmodighed var ved at rinde ud, efter at demonstranterne havde belejret de officielle bygninger i flere timer. 
"Politiet vil slå hårdt ned på demonstranterne for at opnå en normalisering af situationen," sagde Samak. 85 demonstranter blev i løbet af eftermiddagen i går anholdt.
Militæret i holdes i ro
De omfattende protester kommer efter beskyldninger mod premierminister Samak om at være i ledtog med Thaksin Shinawatra. Thaksin, som er tidligere premierminister i Thailand, blev i 2006 afsat ved et militærkup. Herefter flygtede han til London for at undgå at blive retsforfulgt for anklager for korruption, men efter at Samak blev premierminister, vendte Thaksin tilbage og erklærede sig klar til et opgør ved domstolene. Nu er han imidlertid atter i landflygtighed i Storbritannien.
Et militærkup synes dog ikke nært forestående i den nuværende situation.
"Militæret vil ikke foretage sig noget. Den thailandske befolkning skal ikke gå i panik, men fortsætte deres daglige gøremål," sagde General Anupong Paojinda i går.
Både den gamle thailandske elite og kongefamilien var medvirkende til militærkuppet, der førte til, at Thaksin blev styrtet i 2006. Specielt middelklassen i Bangkok og overklassen kritiserede Thaksin for en meget egenrådig styreform og for at føre en politik, der gavnede hans egne bankkonti. Situationen er imidlertid ikke blevet stabiliseret, efter at Samak blev premierminister i december sidste år. Særligt de seneste måneder er situationen blevet anspændt.ritzau/Reuter

