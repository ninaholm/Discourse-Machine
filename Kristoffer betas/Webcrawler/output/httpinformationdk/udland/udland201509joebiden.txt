Joe Biden tøver
Den amerikanske vicepræsident har endnu ikke afgjort, om han vil nomineres til Demokraternes kandidat ved næste års præsidentvalg


 »Jeg kan ikke op i jeres åbne ansigter sige, at jeg ved, jeg kan klare det,« sagde vicepræsident Joe Biden denne uge i et tv-interview. De seneste uger har han tilbragt sammen med rådgivere for at afsøge mulighederne for at udfordre Hillary Clinton, den absolutte favorit til at vinde demokraternes primærvalg.
»Mest afgørende for min beslutning bliver det, om min familie og jeg selv har tilstrækkelig emotionel energi til, at jeg stiller op,« sagde Biden, der sidste år mistede sin søn, Beau, der døde af en kræftsygdom. »Spørgsmålet er, om jeg kan klare det. Og det helt ærlige svar er, at jeg ikke ved det.«Biden afviste, at overvejelser om, hvorvidt han vil kunne rejse kampagnemidler nok eller nå at samle en tilstrækkeligt effektiv kampagneorganisation spiller ind i hans beslutning.
Senest har Hillary Clintons popularitetstal dog været nedadgående efter offentlig polemik om hendes brug af en privat e-mailserver i hendes tid som udenrigsminister. Ifølge New York Times skal Hillary Clintons vigende tilslutning dog have fået Biden til at ytre stærkere interesse for at stille op i 2016. Biden har dog ved flere lejligheder samtidig udtalt sig positivt om Bernie Sanders, Vermonts erklærede ’socialistiske’ senator og det demokratiske nomineringsvalgs sorte hest.
Iagttagere, tv-stationen CNN har talt med, fortæller dog, at Bidens kandidatur har vist sig svært at sælge ved demokratiske fundraisingarrangementer.Ret meget længere kan Biden dog ikke udskyde afgørelsen: Den første tv-debat mellem de demokratiske præsidentkandidater er berammet til at finde sted 13. oktober.

