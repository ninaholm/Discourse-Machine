USA's klimalov kan ligge færdig før topmødet
Forfatterne til et lovforslag om en radikal forandring af USA's energiinfrastruktur og en reduktion af drivhus-gasser sigter mod at få et omfattende lovkompleks vedtaget til efteråret


 BOSTON - Ledende demokrater i USA's kongres tog i går det første store skridt i intense politiske bestræbelser på at få vedtaget en omfattende amerikansk energi- og klimalov i indeværende samling.
Initiativet tager form af et lovforslag på 600 sider fra energi- og miljøunderudvalget i Repræsentanternes Hus, hvis formandskab fornylig i en kampafstemning blev fra-vristet den industrivenlige demokrat John Dingells. I dag ledes udvalget af det progressive kongresmedlem Henry Waxman fra Californien og hans lige så progressive kollega fra Massachusetts, Edward Markey.
Tidslinjen præsenteret af Waxman og Markey på et pressemøde i går antyder, at klima- og energiforslagene - hvis gennemførelse vil ændre USA's økonomiske fundament radikalt i de næste 10-15 år - muligvis kan blive lov inden starten på klimatopmødet i København i december.
Planen er at få et revideret lovudkast vedtaget inden sommerferien, som herefter skal til behandling i Senatet i september. Traditionelt har det været lettere at finde et sikkert flertal for klimalovgivning i Senatet. Den situation er vendt om, siden demokraterne vandt et klart flertal i Repræsentanternes Hus i 2006 og 2008. I Senatet kan republikanerne og nogle få demokratiske senatorer fra industristater derimod let stikke en kæp i hjulet på en klimalov.
Positiv modtagelse
Ikke desto mindre håber Waxman og Markey at nå frem til et acceptabelt kompromis i oktober/november, som kan blive underskrevet af præsident Obama inden Københavnermødet. Hvis det ikke nås, er det næppe nok til at torpedere topmødet. Flere amerikanske klimaforkæmpere mener, at alene udsigten til en klimalov vil animere andre lande - Kina, Indien og Rusland - til at give indrømmelser.
To af USA's store miljøorganisationer bød i går lovforslaget hjerteligt velkommen. 
"Initiativet ruster USA til at at fremstå som leder i de internationale drøftelser om en klimatraktat og øger derfor chancen for et positivt resultat i København," sagde Alden Meyer fra Union of Concerned Scientists i en udtalelse fra forberedelsesmødet i Bonn i går.
Fred Krupp fra Environmental Defense Fund roste Waxman og Markey for at have lagt stor vægt på de beskæftigelsesfremmende virkninger af en omlægning af USA's energiinfrastruktur. Af et resumé af lovforslaget fremgår det blandt andet, at elektricitetsværker skal basere 25 pct. af deres produktion på energibevarende kilder som vind, sol og biomasse i 2025. Det vil skabe 300.000 nye stillinger og spare el- og gaskunder for 64 mia. dollar om året.

Læs resumé og lovforslag på www.luftskibet.information.dk

