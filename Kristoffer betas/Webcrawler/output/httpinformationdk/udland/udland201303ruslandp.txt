Rusland profiterer på cypriotisk krise
Slagsmålet om regningen for Cyperns kriseramte banker vækker bekymring for øget russisk indflydelse på eurozonen


 Indtil videre holdes Cyperns kriseramte banker kunstigt i live af den europæiske centralbank og IMF, der har givet den cypriotiske regering en forlænget frist til på mandag til at nå frem til en acceptabel redningsmodel, der involverer beskatning af de rigeste bankkunder. Den cypriotiske regering mangler stadig at finde i omegnen af syv mia. euro på sit eget budget til at dække et samlet underskud på 17 mia. euro i landets banksektor, der lider under den græske gældskrise.
EU’s oprindelige forslag om at yde finansiel til gengæld for afgifter på private kontoindskud i cypriotiske banker har vakt vrede, ikke blot i Nicosia, men også i Moskva, hvor man især frygter, at russiske formuer berøres.
»For Rusland er Cypern et meget vigtig sted for finansielle aktiviteter. En lang række russiske oligarker og virksomheder har registreret deres virksomheder i Cypern og benytter landet som transit for investeringer, udbetalinger og kreditter i resten af eurozonen«, siger Stefan Meister, ekspert i relationer mellem EU og Rusland, Deutsche Gesellschaft für Auswärtige Politik.
Russisk profit
Netop EU’s forslag om at lade alle bankkunder med indskud under 100.000 euro betale en tvangsafgift på 6,76 pct. blev med en vis forudsigelighed mødt med indædt modstand i Cypern, hvor bankernes hæveautomater i løbet af ugen er blevet bestormet af ængstelige bankkunder. Tirsdag valgte det cypriotiske parlament som det første kriseramte land i løbet af krisen derfor at afvise EU’s betingelser for krisehjælp.
Onsdag fløj Cyperns finansminister til Moskva, mens premierminister førte telefonsamtaler med Putin. Dagen efter præsenterede de cypriotiske politikere et alternativt forslag til EU om at etablere en national krisefond, der blandt andet skulle finansieres med bidrag fra pensionskasser og Cyperns ortodokse kirke. Derudover foreslog den cypriotiske regering at opdele landets næststørste bank, Laiki, i en ’sund bank’ for alle indskud under 100.000 euro og en ’usund bank’ for konti med større indehavender.
I løbet af fredagen blev det cypriotiske forslag skudt ned af flere ledende EU-politikere, der fastholder, at bankkunder med indskud over 100.000 euro må til lommerne, hvilket i særdeleshed vil ramme russiske bankkunder. Ifølge nyhedsbureauet Reuters er mindst halvdelen af de cypriotiske bankers samlede indskud på ca. 490 mia. euro på udenlandske hænder, hvoraf langt de fleste er russiske.
Ratingagenturet Moody’s vurderer, at russiske banker og investorer har et beløb i omegnen af 66 mia. kroner deponeret i cypriotiske banker. Der er derfor oplagte grunde til, at Putin kalder EU’s forslag om en tvangsafgift på de cypriotiske bankindskud for et »unfair, uprofessionelt og farligt« tiltag, mens den russiske premierminister Medvedev betegner planen som »konfiskering af andres penge.«
Ophedet diskussion
EU har i månedsvis forsøgt at appellere til Putin om at træde til med yderligere hjælp til de cypriotiske banker, men Moskva har forholdt sig afventende. Som modydelse for russisk bistand til Cypern ønsker Putins regering udvidede rettigheder til at udnytte cypriotiske farvande, der angiveligt rummer betragtelige gasreserver, som blandt andre den russiske energikoncern Gazprom er særdeles interesseret i.
»Baggrunden for EU’s argument om, at russerne må tage del i redningen, er at det især er russere, der har profiteret på den cypriotiske bankmodel. Russerne er imidlertid sure over, at EU ikke på et tidligere tidspunkt har henvendt sig til Kreml. De hævder, at de gerne vil deltage i redningen, men at EU spiller fallit, når Rusland ikke inddrages«, siger Stefan Meister.
Forud for mandagens deadline for en løsningsmodel er forslaget om at beskatte private kontoindskud atter på forhandlingsbordet. Trods modstand i det cypriotiske parlament og de bitre ordvekslinger mellem Moskva og Bruxelles vurderer eksperter, at EU og Rusland vil nå frem til en mindelig aftale om den cypriotiske bankredning.
»Den ophedede diskussion om redningen af de cypriotiske banker spejler de i forvejen anspændte relationer mellem EU og Rusland. Medierne har været med til at piske en stemning op. Man frygter, at Rusland vil købe sig til indflydelse i EU«, siger Stefan Meister. »I sidste ende må løsningen tilvejebringes via samarbejde. Begge parter vil lide skade i tilfælde af cypriotisk bankerot.«
 

