Moskeen, hvor kvinder leder
En moské i Los Angeles er tiltænkt kvinder lige som den moské, som det danske initiativ Femimam planlægger. Moskeen er et svar på behovet for et frit religiøst rum, hvor kvinder kan være trygge, siger forsker


 Omkring 150 muslimer mødte 30. januar i år op til indvielse og fredagsbøn i en ny moské i Los Angeles. Fælles for de fremmødte var, at de alle var kvinder. Mænd var ikke inviteret med. Den nye moské, der adskiller sig fra alle andre i USA, har været længe undervejs, men nu er det en realitet: USA har fået sin første moské tiltænkt kvinder ligesom den moské, som den danske organisation Femimam planlægger at etablere i København til september.
I The Women’s Mosque of America, som er navnet på kvindemoskeen i Los Angeles, foregår alt på kvindernes præmisser. Det er kvinder, der leder fredagsbønnen. Det er kvinder, der leder det praktiske arbejde i moskeen. Og det er kvinder, der benytter sig af dens åndelige og kulturelle tilbud.
Bag initiativet står en gruppe muslimske græsrodsbevægelser, der hver især arbejder for mere åbenhed og tolerance inden for rammerne af islam. Ideen er at skabe et rum, hvor kvinder kan praktisere deres religion frit uden at være underlagt mændene. Kvinder skal kunne bruge hele moskeens rum og bede, hvor de vil og gå klædt som de vil.
Pakistanskfødte Shehnaz Haqqani er muslimsk feminist og forsker i køn og seksualitet inden for islam på University of Texas. Hun har fulgt med i etableringen af kvindemoskeen i Los Angeles.
»Der er to vigtige grunde til, at der nu er en moské udelukkende for kvinder. For det første, så føler mange kvinder sig ikke rigtigt velkomne i de almindelige moskeer, hvor kvinder ikke må bede ved siden af mænd, men skal bede bag mændene. I den nye moské kan kvinden bede, hvor hun vil. Dernæst kan hun komme, som hun har lyst til. Hun kan være fuldt tildækket, hvis hun er tryg ved det, eller hun kan komme med fritflagrende hår. Sådan er det ikke i de traditionelle moskeer, – ikke fordi islam forbyder det – men fordi lederne, mændene, ikke tillader det,« siger Shehnaz Haqqani.
Ifølge forskeren er der »ingen tvivl om, at der blandt nogle muslimer er en holdning om, at kvinder ikke må lede en fredagsbøn, fordi Gud ikke accepterer det«.
»Der er også muslimer, som mener, at kvinder godt må være bønneledere, bare det ikke er til fredagsbønnen –ugens vigtigste bøn. Den er forbeholdt mænd. Og så er der den holdning om, at kvinder gerne må lede en bøn, hvis der kun er kvindelige tilhørere, for kvinder må ikke lede mænd,« siger siger Shehnaz Haqqani og fortsætter: »Der er mange holdninger til dette. Der er også dem, der bare forholder sig neutralt til kønsspørgsmålet. Og så er der selvfølgelig den holdning, som jeg selv og flere andre har, at kvinder sagtens kan lede en fredagsbøn, både for mænd og kvinder. Der er intet uacceptabelt i det. Der findes ikke ét menneske, der har retten til at bestemme, hvilke bønner Gud accepterer. Det afgør kun Gud.«
Flere frirum til kvinder
I langt de fleste moskeer er der en striks kønsopdeling. Kvinderne beder oftest i et særskilt lokale, hvor den mandlige imams ord transmitteres via højttalere.
Kritikere af islam påpeger gerne, at kønsadskillelsen er kvindeundertrykkende, men så enkelt mener Shehnaz Haqqani ikke, det er:
»Man kommer ikke udenom, at der foregår en vis kvindeundertrykkelse i vores samfund,« siger hun. Men for Shehnaz Haqqani er det vigtigt at understrege, at kvindeundertrykkelse ikke er et specifikt muslimsk fænomen, og at kvindemoskeen ikke nødvendigvis skal forstås som et svar på undertrykkelse af kvinder.
»Den er et resultat af, at der var et reelt behov for et frit, religiøst rum, hvor kvinder kunne være trygge og komme som de ville. Problemet i rigtig mange moskeer er, at de rum, som kvinderne får tildelt, er for små og ofte uhygiejniske, og derudover skal mindre børn også være hos kvinderne.«
– Tror du, at der kommer flere kvindemoskeer?
»Det er en realitet, at der mangler rum for muslimske kvinder, hvor de bliver respekteret fuldt ud. Både i USA og i Europa. Så ja, det tror jeg helt sikkert, at der gør. Den succes, The Women’s Mosque of America vil have, giver en afsmittende effekt andre steder, det er jeg ikke i tvivl om,« siger Shehnaz Haqqani, der også undertreger, at der allerede er etablerede kvindemoskeer flere andre steder i verden: »I Kina findes der flere moskeer magen til. Og i Canada er der en moské, som godt nok både er for kvinder og mænd, men hvor der ikke er dresscode, og hvor alle må placere sig nøjagtigt, hvor de vil under fredagsbønnen, som også jævnligt ledes af en kvinde.«

