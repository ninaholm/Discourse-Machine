RAF-terrorist indhentet af fortiden
De tyske myndigheder gør sig klar til at rejse mordtiltale mod den tidligere dømte RAF-terrorist Verena Becker, der muligvis spillede en afgørende rolle i mordet på den tyske statsadvokat Siegfried Buback i 1977. Men Beckers præcise rolle i mordet forbliver omdiskuteret


 BERLIN - For mere end 30 år siden blev den tyske statsanklager Siegfried Buback og to medpassagerer skudt ned af maskerede motorcyklister i et gadekryds i Karlsruhe. Selv om tre RAF-medlemmer senere modtog en kollektiv dom for drabet, er Bubacks morder aldrig blevet udpeget. Den uretfærdighed skal nu korrigeres, hvis det står til den tyske anklagemyndighed. Nye indicier peger på, at den tidligere dømte RAF-terrorist Verena Becker spillede en hovedrolle i mordet på Buback.
Ifølge Sabine Bergstermann, der forsker i RAF ved universitetet i München, er retssagen i højere grad affødt af juridisk nødvendighed end et massivt folkeligt krav om retfærdighed:
»De fleste tyskere er meget kritiske over for RAF, men har ikke som flertal haft noget problem med, at en gruppe af personer blev dømt for et mord, uden at den enkelte gerningsmand blev udpeget. Det er først og fremmest et juridisk problem, fordi et mord ifølge tysk lov skal tilskrives en konkret person,« siger Bergstermann til Information.
Føler ingen skyld
I midten af april skal en domstol i Stuttgart forsøge at afdække om den konkrete person, der trykkede på aftrækkeren er identisk med Verena Becker. Efter fremkomsten af nye indicier blev den 57-årige Becker under massiv mediebevågenhed anholdt i sit berlinske hjem i august sidste år. Anklagemyndigheden mener at have nye beviser for Beckers medvirken til attentatet på Buback og hans to medpassagerer. Blandt andet har nye prøver påvist Beckers DNA på en skrivelse, hvori RAF i sin tid påtog sig ansvar for attentatet på Buback.
Under en ransagelse af Beckers berlinske domicil fandt politiet endvidere en seddel med følgende ordlyd: »Nej, jeg ved ikke, hvordan jeg skulle kunne bede for Hr. Buback. Jeg har ingen reel følelse af skyld eller fortrydelse. Selvfølgelig ville jeg ikke gøre det igen i dag, men er det ikke ynkeligt at tænke og føle på den måde.«
Becker belastes yderligere af, at det først for nylig er lykkedes efterforskere at afkode en række kryptiske dæknavne i en række RAF-planer, som de tyske myndigheder beslaglagde under en razzia i 1976. I planerne optræder Verena Becker under dæknavnet 'Paula' som en central skikkelse på ledelsesniveau i den terroristiske organisations såkaldte 'anden generation', der tog over efter tilfangetagelsen af RAF-stifterne Andreas Baader og Ulrike Meinhof.
Anholdt med mordvåben
Becker blev første gang anholdt i 1977. Det skete få måneder efter, at to uidentificerede RAF-medlemmer kørte en motorcykel op på siden af Siegfried Bubacks bil og åbnede ild mod statsadvokaten og hans medpassagerer. Da hun blev anholdt, bar Becker mordvåbenet, der dræbte Siegfried Buback, på sig. Alligevel rakte beviserne kun til at dømme hende for at have åbnet ild mod de betjente, der anholdt hende. I stedet blev tre øvrige RAF-medlemmer kollektivt dømt for mordet, mens Becker i 1989 blev løsladt før tid. På intet tidspunkt har hun løftet sløret for sin rolle i mordet på Buback.
Om anklagemyndigheden denne gang vil have held med at holde Becker direkte ansvarlig for mordene i Karlsruhe forbliver indtil videre et åbent spørgsmål. De tyske anklagere overvejer i øjeblikket, om Becker skal sigtes som medskyldig i planlæggelse og udførelse af attentatet, eller om det tidligere RAF-medlem alternativt skal tiltales for at have assisteret morderen efter ugerningen. Dømmes Becker for mordplaner, kan det udløse livstidsstraf, mens den anden sigtelse muligvis vil få mildere konsekvenser, da Becker allerede har afsonet en længere fængselsstraf.
Ifølge RAF-eksperten og tidligere chefredaktør ved Spiegel, Stefan Aust, er det sandsynligt, at Becker vil blive sigtet for medvirken til mord. »Det er et under, at man ikke allerede bragte hende for retten, da man anholdt hende dengang«, siger Aust til nyhedsbureauet dpa. Anderledes skeptisk er forfatteren og journalisten Michael Sontheimer, der i en artikel i Spiegel hævder, at anklagemyndigheden har en »tynd sag«.
Sagen følges også med et vågent øje af Siegfried Bubacks søn, Michael Buback, der gentagne gange har ytret en besk kritik af de tyske myndigheders manglende opklaring af sagen. I bogen 'Der Zweite Tod meines Vaters' fra 2007 hævder Michael Buback, at efterforskningen af mordet på hans fader er behæftet med fejl og beskidte aftaler mellem den tyske forbundsrepublik og Becker. At sidstnævnte nu atter skal for retten, har givet Michael Buback håb om afklaring. »Vi ønsker langt om længe at få sandheden at vide«, erklærede han for nylig til tv-stationen 3sat.


