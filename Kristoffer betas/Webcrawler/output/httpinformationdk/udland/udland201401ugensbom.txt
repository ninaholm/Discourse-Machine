Ugens Bommert: WikiLeaks-partiet forsvarer ’solidaritetsbesøg’ hos Assad
Partiets ’fredsmission’ med indlagt teselskab hos Syriens diktator falder dog ikke i god jord hos whistleblowergruppens stifter, Julian Assange


 
	Jamen, vi drak jo bare en kop te sammen. At tage det møde var for os udelukkende et spørgsmål om at udvise gode manerer.«

	Formanden for det australske WikiLeaks-parti, John Shipton, har svært ved at forstå furoren. I sidste uge underholdt han selv og en delegation fra hans parti sig med ingen ringere end Syriens diktator, den krigsforbryderanklagede Bashar al-Assad, hvis blodige undertrykkelse af enhver opposition menes at have kostet mindst 120.000 menneskeliv, siden han for snart tre år siden satte sig for at knuse de folkelige bevægelser omkring Det Arabiske Forår og dets krav om demokratiske reformer.

	»Vi gik bare med på det, men vi sagde kun ’goddag’. Vi talte ikke om noget særligt,« forklarer Shipton til avisen Sydney Morning Herald.

	Helt sådan bliver ’den uskyldige passiar’ dog ikke udlagt af syrisk stats-tv, som kunne citere Shipton for følgende udtalelse:

	»Jeg synes, at det syriske folk udviser et eksemplarisk mod i sin afvisning af den terrorbølge, der skyller hen over Mellemøsten. Vi vil blive ved med at oplyse det australske folk og vores internationale publikum om sandheden, og til næste år vil vi oprette en afdeling i Damaskus«.

	’Ekstraordinært skammeligt’

	Gode manerer eller ej, forståelsen for WikiLeaks-partiets såkaldte fredsmission til Damaskus og pariastatens efterfølgende propagandistiske udnyttelse af samme påkalder sig uden for Damaskus ikke spor andet end forargelse og fordømmelse.

	»Jeg finder det ekstraordinært skammeligt, at en organisation, der er registreret som et politisk parti i Australien, vil gå ind i den syriske konflikt ved at engagere sig med en leder, der er anklaget for krigsforbrydelser mod menneskeheden og for at bruge kemiske våben mod sit eget folk,« udtalte eksempelvis Australiens udenrigsminister, Julie Isabel Bishop.

	John Shipton ligner fuldstændig en ældre udgave af WikiLeaks-stifteren, Julian Assange, og faktisk er han da også far til Assange, der siden juni 2012 har siddet og kukkeluret på Ecuadors ambassade i London, nervøs for at blive udleveret til USA, hvis han skulle overgive sig i politiets varetægt i forbindelse med afhøring i en mulig voldtægtssag i Sverige.

	Ej heller fra sønnike er der dog opbakning til WikiLeaks-partiets såkaldte freds- og solidaritetsmission. På sin Twitterkonto skriver Assange, at Wikileaks »ikke kendte til og ikke billiger« partidelegationens besøg i Syrien.

	Skidt valgresultat

	Og til The Guardian siger flere tidligere medlemmer af WikiLeaks-partiet, at Syrien-ekspeditionen har vakt yderligere bestyrtelse i partiet, som blev stiftet sidste år på en dagsorden om informationsfrihed og retsbeskyttelse for whistleblowere, men klarede sig ualmindelig pauvert, da flere af dets mest markante personligheder trak sig midt under valgkampen i protest imod Shiptons enerådige ledelse og kaotiske interne processer.

	Sølle 0,66 procent af stemmerne blev det til ved det australske parlamentsvalg i efteråret – ikke nok til repræsentation og en ringere tilslutning end den, som både Australian Sex Party og Frit Hash-partiet fik. Ifølge kritikere har partiet slet ikke et egentligt politisk program, men skulle alene være platform for Julian Assange og hans forhåbninger om at blive valgt til en senatorpost, der muligvis kan give ham immunitet. Men også Assange fik et skidt valg med kun 6.000 stemmer over hele Australien svarende til en tilslutning på 0,19 procent.

	 

