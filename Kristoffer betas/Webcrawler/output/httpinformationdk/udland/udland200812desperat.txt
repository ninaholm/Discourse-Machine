Desperationen stiger i Gaza
Befolkningen i Gaza tør ikke forlade deres huse af frygt for det næste bombeangreb, hospitalerne løber tør for medicin, og det er nu også svært at skaffe mad. 'Vi er ikke bange for bomberne, vi er bare bekymrede over, hvem de vil ramme,' lyder det fra Gaza
Israelernes angreb har efterladt mange hjemløse i Gaza, hvor man nu også mangler forsyninger, så de mange sårede kan behandles.


 JERUSALEM - Desperationen stiger i Gaza, hvor de massive bombeangreb og manglen på medicin nu følges af mangel på mad. Antallet af civile ofre for de israelske angreb er nu på vej mod 60, og befolkningen, der ikke har mulighed for at komme væk fra bomberegnen, er skræmt fra vid og sans.
"Folk er anspændte og bange. De ved basalt set ikke, om de vil forblive i live," siger Iyad Nasr, der er i Gaza som talsmand for Internationalt Røde Kors.
"De israelske angreb gør befolkningens i forvejen meget svære liv endnu mere vanskeligt. Folk går stort set ikke ud, med mindre det er strengt nødvendigt, for de ved ikke, hvornår det næste angreb kommer. Det seneste angreb, jeg hørte, var for 20 minutter siden," siger han mandag eftermiddag til Information.
Israel fortsatte mandag for tredje dag i træk med at bombe mål i Gaza. Indenrigsministeriet og det Islamiske Universitet var blandt målene, og angrebene har ifølge kilder i Gazas sundhedsministerium nu dræbt 345 mennesker og såret 1650. Ifølge UNRWA, FN's Nødhjælps- og Arbejdsagentur for palæstinensiske flygtninge i Mellemøsten, er 57 civile blevet dræbt.
"Fem små piger mellem fem og 12 år blev dræbt i går aftes, da Israelerne tilsyneladende gik efter en moské tæt på pigernes hus. Også studerende i Rafah er blevet dræbt, og antallet af civile ofre er meget konservativt sat. Det vil givetvis stige," siger Christopher Gunness, talsmand for UNRWA. Angrebene er et mareridt for de 1,4 mio. mennesker i Gaza, der er på størrelse med Langeland. 
Folk holder sammen
Bomberne bliver ved at falde, og der er ingen muligheder for at slippe væk. 
I befolkningen blandes angsten dog med en vilje til at trodse rædslerne. 
"Selvfølgelig er der raseri. Det er vores folk, der dør. Vores slægtninge, ikke fremmede. Men folk holder sammen. De lever, fordi de er nødt til at leve. Vi venter bare på, at den næste bombe falder, og spekulerer på, om den vil ramme os eller vores naboer. Vi er ikke bange for bomberne, der falder, vi er bare bekymrede over, hvem de vil ramme. Det er krig," siger Amin Asfour, en læge i Gaza By, til nyhedskanalen Al Jazeera.
Majed Badra, en 23-årig studerende i Gaza By, fortæller, at hendes søsters hus blev smadret søndag, men at søsteren og hendes børn mirakuløst overlevede.
"Vi er vant til at høre luftangrebene, alle her er vant til det, og vi har ingen måde at beskytte os på. Vi bliver bare inden døre og lytter til nyhederne, hører hvor Israelerne slår til, hører F16-flyene og Apacherne og venter på, hvad der vil ske. Vi var ikke forberedt på krig. De angriber civile, og de er ligeglade med, om vi er bevæbnede eller ej," siger hun.
Mangler medicin
Hospitalerne i Gaza var i forvejen dårligt forsynet efter flere måneder med skrappe begrænsninger på vareindførslerne, og efter behandling af mere end 800 sårede de seneste dage er medicin-lagrene nu så godt som tømt.
"Røde Kors' handlemuligheder er begrænsede på grund af bombardementerne, og vi koncentrerer os nu om at få vigtig medicin ind til ambulancer og hospitaler og hjælpe hospitalerne så godt som muligt. Hospitalerne har brug for alt. De er ved at løbe tør for alle typer materialer," siger Iyad Nasr.
UNRWA fik søndag fire lastbiler med medicin ind til Gaza, men i går var grænserne lukket, og organisationen forventede ikke at få flere forsyninger ind.
Gazas grænse til Egypten, den eneste, der ikke går til Israel, er lukket, og egyptisk politi forhindrede søndag palæstinensere i at krydse grænsen ved at skyde op i luften.
"Folk er skræmt fra vid og sans. Der er et kæmpe luftbombardement i gang i et af de mest befolkningstætte områder på jorden, så folk er meget bange og fuldstændig traumatiserede," siger Christopher Gunness, UNRWA. 
Oven i frygten for bomber, den akutte mangel på medicin, mangel på brændstof og mangel på strøm store dele af dagen, står befolkningen nu over for en ny udfordring: 
Mangel på mad. Butikkerne er lukkede, og der er få muligheder for at få nye forsyninger ind. "Folk står i køer foran bagerier og supermarkeder for at forsøge at skaffe mad til deres familier. Det er scener, som vi ikke har set i lang, lang tid i Gaza," siger Iyad Nasr, Røde Kors.


