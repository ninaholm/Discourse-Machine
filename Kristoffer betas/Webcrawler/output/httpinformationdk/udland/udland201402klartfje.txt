Et klart fjendebillede skal live-streames
Konflikten i Ukraine er blevet live-streamet, og det giver troværdighed til borgerjournalistikken, samtidig med at det har indflydelse på sympatien for demonstraterne, siger ekspert


 
	»Følg udviklingen direkte fra uafhængighedspladsen i Kijev«. »Live – politiet skyder gennem skudsikre veste.« »Voldsom video: Desperate demonstranter bliver beskudt.« »Live-tv: Se direkte billeder fra Kijev.«

	Overskrifterne fra de sociale medier og internetpressens live-stream fra urolighederne i Kijev har fyldt meget de seneste døgn. Det er en ny form for borgerjournalistik, som offentligheden kender fra Det Arabiske Forår, Occupy Wall Street og de tyrkiske demonstrationer i 2013.

	Men det vi ser fra Ukraine har en langt højere troværdighed, end hvad vi har set tidligere, siger kaptajn Kristian Søndergaard fra Forsvarsakademiet, der er i ekspert i informationsoperationer og psykologiske operationer. Fordi det er live-streamet og derfor ikke udsat for redigering.

LÆS: Frivillige live-streamere risikerer livet i Ukraine

	»Vi har før set citizen journalism (borgerjournalistik, red.), hvor billedmateriale fra nogle billige mobiltelefoner bliver klippet sammen, så det passer til det budskab, man ønsker at sende af sted. Og det er hagen ved citizen journalism – folk er skeptiske over for optagelserne, og troværdigheden er lav,« siger han.

	Uredigeret troværdighed

	Når der ikke er tid til at redigere og klippe videomaterialet sammen, stiger troværdigheden. Og det er vigtigt med en høj troværdighed, siger Kristian Søndergaard, for det handler om at tegne et klart fjendebillede, så der opstår en klar linje mellem »de gode og de onde«.

	»To eller tre slag fra en betjent kan ende med at blive det billede, vi sætter på den her konflikt. På samme måde som at kampvognen over for den ene studerende er billedet på den kinesiske revolution, og den lille brændte pige er på krigen i Vietnam. Det gælder om at skabe ’den gode og den onde’. Der skal trækkes nogle klare linjer op, så alle kan se, hvem fjenden er,« siger Kristian Søndergaard og understreger, at det gælder om at gøre en opfattelse til sandheden.

	Det er ekstremt nemt teknisk

	Teknologisk er det nyt at streame video fra konfliktområder, som det foregår i Kijev, men voldsomme billeder og videoklip fra krige og demonstrationer har været en del af konflikter i årtier.

	Det er ikke så opsigtsvækkende, at der bliver live-streamet, for teknologien er allemandseje i Vesten, påpeger Kristian Søndergaard.

	»Det foregår i et europæisk land med god båndbredde. Man kan lidt kynisk sige, at skete det i USA, kunne man sikkert få det i HD og vidvinkel. Det næste skridt bliver, at man selv kan flytte kameraer til højre og venstre og zoome ind og ud,« siger Kristian Søndergaard.

	For prisen for en smartphone, et abonnement og adgang til Twitter eller lignende forum kan man i dag broadcaste og streame video til mange mennesker rundt om i verden. Og konflikten i Ukraine har alt, hvad der skal til for at blive et hit i både pressen og på de sociale medier, siger han.

	»Konflikten har hele cocktailen af, hvad der fascinerer og forarger mennesker: Vold, død, ødelæggelse, politiske spændinger og nogle ministre, der taler med store ord. Folk vil sidde og kigge og følge med i, hvad der foregår. Det trækker opmærksomhed.«

