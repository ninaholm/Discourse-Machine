Afghanerne vil også til Europa
Hundredvis af afghanere står hver dag i kø i timevis under den varme sol for at få det pas, der er første skridt på vejen til Europa


 Et år efter den afghanske præsident Ashraf Ghani kom til magten, er der så mange afghanere, der ønsker at forlade deres land, at myndighederne har været nødt til at bestille ekstra maskiner til at printe de mange nye pas. Hver dag står hundredvis af afghanere i kø foran Kabuls eneste paskontor, allerede før solen står op. Antallet af nye pasansøgninger er syvdoblet siden sidste år, og det kan nu tage op til 40 dage at få et pas, hvor det tidligere kun tog et par dage.
»De fleste er her for at få deres pas, så de kan flygte ud af landet,« siger Omar Saboor, der er leder af paskontoret, til den pakistanske avis Dawn. »Folk føler, at fremtiden i Afghanistan er for usikker.«
»Vi har tabt tålmodigheden,« siger den 41-årige Nabi Askary, en tidligere ngo-medarbejder, der tidligere på måneden stod i den lange kø. »Vi søger om pas for at kunne opbygge et godt liv i udlandet. Vi håber på en bedre tilværelse for os og vores børn.«
Da det er ekstremt svært at få visum til Europa, vælger mange i stedet at betale menneskesmuglere for at arrangere rejsen. De fleste rejseruter går igennem Iran og Tyrkiet og omfatter en kombination af fly, bus, båd og vandring til fods gennem vanskeligt terræn.
Afghanerne udgør 13 procent af de flygtninge, der er kommet til Europa over Middelhavet i den første halvdel af 2015, viser tal fra FN’s flygtningeorganisation UNHCR. Kun antallet af syriske flygtninge er højere. Ifølge det afghanske flygtningeministerium bor der allerede cirka seks millioner afghanske flygtninge og asylansøgere i 44 forskellige lande, de fleste dog i Pakistan og Irak. Stort set lige så mange flygtninge er blevet sendt hjem til Afghanistan siden 2001. Det svarer til en tredjedel af den afghanske befolkning.

