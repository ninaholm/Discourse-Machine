Stadig sværere at arbejde ved ødelagte reaktorer
Brugt atombrændsel uden køling er direkte eksponeret mod omgivelserne i to af Fukushima-værkets reaktorer. Efter at have opgivet køling fra luften med helikoptere håber elselskabet TEPCO på hjælp fra militæret og politiets vandkanoner


 Onsdag, 5.45 lokal tid: Brand bryder ud i Fukushima-værkets reaktor 4, som ikke var i drift ved jordskælvet i sidste uge, men hvor manglende køling af brugte brændselsstave i reaktoren allerede tirsdag førte til overophedning og en første brand med udslip af radioaktivitet.
Brand nummer to meldes slukket efter kort tid.
8.30: Damp stiger op fra reaktor 3, hvis reaktorbygning blev ødelagt ved en brinteksplosion mandag. Myndighederne melder først, at det kan være tegn på en skade på den reaktorindeslutning, der skal beskytte omgivelserne mod det helt store udslip, hvis reaktorkernen nedsmelter helt. Senere vurderes det, at dampen skyldes, at heller ikke denne reaktors bassin med brugt brændsel bliver afkølet. Det er altså damp fra overophedningen af det brugte, måske delvist ødelagte brændsel, der kan iagttages.
Det særlige problem med de brugte brændselsbassiner er, at de befinder sig uden for den kraftige reaktorindeslutning, der beskytter selve reaktorkernen. Når den yderste reaktorbygning er ødelagt på grund af brand eller brinteksplosion, er bassinerne med brugt brændsel dermed direkte eksponeret mod omgivelserne.
9.56: Japansk tv rapporterer, at regeringen har hævet det tilladte strålingsniveau for arbejdere på værket fra 100 millisievert pr. år til 250 millisievert pr. år for at muliggøre fortsat arbejde med at få kontrol over værket.
11.36: De 50 arbejdere, der er tilbage på værket i forsøget på at sikre køling af reaktorerne, evakueres på grund af for høje strålingsniveauer. Efter en time er de tilbage.
18.00: TEPCO meddeler, at 'unormal støj' fra vandbassinet under en af reaktorerne tyder på, at noget ikke er rigtigt. Arbejderne må afbryde deres indsats og bevæge sig midlertidigt til et sikkert sted.
19.00: Ifølge det japanske atomare sikkerhedstilsyn NISA er status for reaktor 1, der som den første reaktor blev overophedet og udsat for brinteksplosion, at 70 pct. af brændslet i kernen må anses for ødelagt. I reaktor 3 menes 30 pct. at være ødelagt. For reaktor 5 og 6, som ikke var i drift, da jordskælv og tsunami ramte, er temperaturen stigende i bassiner med brugt brændsel på grund af manglende køling. En del af brændselsstavenes længde menes blotlagt.
19.53: TEPCO forbereder at indsætte politiets vandkanoner for at afkøle reaktor 3 og 4.
21.48: NISA meddeler ifølge Reuters, at man forbereder at indsætte militæret for at sikre køling.

