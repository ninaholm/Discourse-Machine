’Netanyahu afviser enhver håndsrækning fra palæstinenserne’
Fredsprocessen var ved at komme på sporet, da Hamas-bevægelsen indgik i en enhedsregering og accepterede USA’s og EU’s betingelser for fredsforhandlinger. Men det har Netanyahu nu saboteret, siger politologen Norman Finkelstein


 – Hvordan forstår du den aktuelle krise i Gaza?
»Israels motiv har stået klart, siden palæstinenserne i juni bekendtgjorde, at Fatah og Hamas havde dannet en enhedsregering. Fordi de gik sammen, blev USA og EU enige om at give dem en chance, for så vidt den gik ind på at anerkende Israel, give afkald på vold og anerkendelse af tidligere aftaler, hvilket de gjorde. Det skridt var et stort ideologisk nederlag for den israelske regering. Netanyahu var rasende, fordi Hamas fra hans synsvinkel er en ren terrororganisation. Med bortførelsen af de tre israelske teenagere fik Netanyahu en anledning til at ødelægge samlingsregeringen. I den forstand er det, vi har set, business as usual for Israel: De provokerer palæstinenserne til voldsreaktioner og angriber så under dække af disse. Israel udnytter dernæst de palæstinensiske angreb politisk, fordi de gør det muligt at kommunikere tydeligt til omverdenen ved, at de tillader Israel at slå ud med hænderne og sige: ’Hvordan skal vi dog forhandle med terrorister?’«
– Hvorfor handler Netanyahu sådan?
»Mange har et indtryk af, at den seneste optrapning af konflikten begyndte med bortførelsen af de israelske teenagere. Det er måske ikke en direkte forkert fremstilling, men den overser, at den palæstinensiske samlingsregering forinden så ud til at være opsat på at løse konflikten. På den måde så vi en ny palæstinensisk fredsoffensiv. Men det ønskede Israels regering ikke. For mig at se afviser Netanyahu konsekvent enhver håndsrækning fra palæstinenserne.«
– Hvordan spiller blokaden af Gaza ind?
»Lad mig først slå fast, at der ikke kan herske tvivl om, at blokadens aktuelle niveau er nådesløs. Blokaden er ulovlig efter international lov og alle humanitære organisationer ønsker den opløst. Med god grund. Blokaden har nu i over syv år fungeret som noget, der mest af alt ligner en kollektiv afstraffelse af befolkningen i Gaza, og den forhindrer basale forsyninger som madvarer og medicin. Opretholdelsen af et almindeligt, rimeligt liv umuliggøres. Blokaden af Gaza er umenneskelig, hjerteløs og umoralsk. Med blokaden stilles mennesker i Gaza i en dyster situation, nemlig valget mellem en langsom og pinefuld kvælning som følge af blokaden eller en hurtig og pludselig død forårsaget af de israelske bombardementer.«
– Hvorfor vil Israel ikke forhandle med Hamas – bevægelsen har jo allerede i flere år anerkendt tostatsløsningen?
»Efter sin valgsejr i 2006 erkendte Hamas, at de ikke kan fungere i det internationale samfund, før de accepterer det, som der her er konsensus om, dvs. en tostatsløsning baseret på 1967-grænserne. Hamas har altså i flere år været villig til at acceptere en løsning på konflikten baseret på de betingelser, det internationale samfund er nået til enighed omkring. Konflikten er slet ikke så kompliceret, som man vil gøre den til. Israel skal blot gøre en ende på sin besættelse. På Kerrys initiativ er palæstinenserne jo i den seneste runde gået ind på alle de krav, Israel har opstillet. Alligevel førte det ikke til noget. Netanyahu kunne se, at palæstinenserne var i en svækket position, og han var derfor ikke tilbøjelig til at give dem noget som helst. Der var en chance og en åbning, som ikke blev taget. Palæstinenserne overgav sig jo, men selv ikke dét var nok!«
– Hvad siger du til de mange, som anser konflikten mellem Israel og Palæstina for uløselig?
»Det er en forkert holdning. Det er efter min mening den mest løselige konflikt af alle, for alle lande i verden er jo så at sige enige om, hvordan konflikten skal bringes til ophør. Dvs. alle lande på nær USA, Israel selv og nogle mikroskopiske stillehavsøer. Løsningen er kendt og ligger lige for: Man skal få USA og Israel til at handle i overensstemmelse med international lovgivning. Det eneste vanskelige er flygtningespørgsmålet, men også her burde der kunne findes en udvej, såfremt alle parter er indstillet på at handle oprigtigt.«
– Vil det sige, at du er optimist?
»’Optimist’ er ikke det ord, jeg vil bruge. Men jeg vil sige, at jeg tror på, det kan lade sig gøre. Konfliktens omstændigheder er ved at forandre sig, og her tror jeg, at de sociale medier har en væsentlig rolle at spille. Israel har investeret enorme ressourcer i at vinde opinionskampen. Det er mit håb, at de sociale medier kan bruges til at eksponere konfliktens kriminelle handlinger og derved flytte den offentlige mening. Det vil blive gradvist sværere for Israels regering at skjule sine krigshandlinger. For eksempel har jeg svært ved at se, hvordan Netanyahu skal slippe af sted med den igangværende landoffensiv, især hvis den skulle gå hen og blive særligt voldsom. De propalæstinensiske aktivister og meningsdannere vil jo kunne få internettet og de sociale medier til at eksplodere i løbet af få øjeblikke. Netanyahu er utroligt bange for den krig, der føres på de sociale medier. Jeg tror ikke på det ofte fremførte synspunkt om, at Israel altid vil handle egenrådigt og blæse på den offentlige mening. Jeg tror, de er mere optaget af den end nogensinde før og meget sensible over for, hvad der sker på de sociale medier.«
– Men de sociale medier kan jo også bruges til at sprede usandheder …
»I enhver konflikt vil der være beskidte kompromiser. Uanset hvilken side man står på. De sociale medier er et instrument, som kan bruges til at forøge presset på Israel og magthaverne – det tror jeg på. Bliv ved med at vise billederne, bliv ved med at presse på. Krigens sande ansigt kan ikke længere gemme sig.«
Simon Kærup er Master of Social Sciences (MSSc) i politisk kommunikation og ledelse fra CBS

