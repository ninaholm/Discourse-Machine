Pres på Søren Pind i sag om støtte til Mærsk-plantage
Oppositionen kræver undersøgelse af ulandsinvesteringer i Mærsk-firma, der anklages for farligt arbejdsmiljø og medansvar for fængslingen af en protestsanger i Cameroun


 Udviklingsminister Søren Pind skal redegøre for ulandsstøtten til en omstridt bananplantage, der er delvist ejet af A.P. Møller-Mærsk i Cameroun.
Det mener oppositionen oven på hård kritik af plantagen og dens forhold til menneskerettighederne.
Virksomheden Societé de Plantations de Mbanga (SPM) bliver anklaget for at have et medansvar for, at den anerkendte protestsanger Lapiro de Mbanga sidder i fængsel i det vestafrikanske land. Samtidig kritiseres plantagen for at udsætte de ansatte for et særdeles sundhedsfarligt arbejdsmiljø uden beskyttelse mod farlige sprøjtegifte.
Mærsk ejer 21 procent af plantagen, der har fået støtte fra Industrialiseringsfonden for Udviklingslandene (IFU) via lån og investeringer på 57,1 millioner kroner siden 2003. IFU hører under udviklingsministeriet.
»Der er tale om krænkelser af menneskerettighederne, som er i strid med basale principper i vores ulandsbistand. Søren Pind har derfor en forpligtelse til at undersøge sagen og vende tilbage med et svar til offentligheden og Folketinget, mener udenrigspolitisk ordfører for Socialdemokratiet Jeppe Kofod.
Enhedslisten har stillet spørgsmål til Søren Pind om sagen og beder samtidig ministeren om at skride ind over for A.P. Møller-Mærsk.
»Støtte fra den danske stat skal ikke gå til produktion, der ødelægger arbejderes sundhed og rettigheder. Især burde man være opmærksom, når det er A.P. Møller- Mærsk, der tit har problemer med at opføre sig ordentligt i udviklingslande. Der skal strammes op, og det har jeg bedt udviklingsministeren gøre,« siger Frank Aaen.
Socialt ansvar
Organisationen Freemuse, der kæmper for kunstneres ytringsfrihed globalt, har støttet Lapiro de Mbanga, siden han blev fængslet i 2008, og anser hans dom for at være et politisk justitsmord.
»Vi vil opfordre Søren Pind til at kigge på sagen, fordi den handler om ytringsfrihed, socialt ansvar og investeringer, altså kernepunkter i den danske udviklingspolitik,« siger Ole Reitov, der er programchef i Freemuse.
Han mener, at IFU bør overveje, om Mærsk og SPM's håndtering af sagen er i overensstemmelse med IFU's målsætning om fokus på de basale menneskerettigheder.
Søren Pind meddeler via særlig rådgiver, Martin Ruby, at han støtter op om, at IFU nu undersøger anklagerne om dårligt arbejdsmiljø og firmaets rolle i den kritisable retssag. Søren Pind vil afvente IFU's egen undersøgelse af sagen.
Men ministeriet bør selv undersøge sagen grundigt, mener SF's udenrigsordfører, Steen Gade.
»Den ansvarlige minister må give en grundig redegørelse af sagen over for Folketingets Udenrigsudvalg og komme med en sin vurdering af de alvorlige anklager,« mener han.
IFU har i første omgang bedt organisationen GlobalGAP om at foretage en undersøgelse af arbejdsmiljøet på plantagen. GlobalGAP er en mærkningsordning, der kontrollerer miljø og arbejdsmiljø hos private virksomheder.
Samtidig vil ulandsfonden afkræve plantagens ledelse et svar om firmaets rolle i retssagen mod den kendte sanger, Lapiro de Mbanga.
Han blev i 2008 idømt tre års fængsel for at stå bag sociale optøjer. International PEN og en række andre menneskeretsorganisationer mener, at Lapiro reelt blev fængslet, fordi han har kritiseret landets præsident. Lapiro de Mbanga erklærer selv, at han er uskyldig dømt. SPM var part i retssagen mod sangeren, som blev dømt til at betale firmaet en erstatning på tre millioner kroner på grund af ødelæggelser på plantagen under urolighederne. Under retssagen anklagede SPM's advokat Lapiro de Mbanga for at være ophavsmand til optøjerne. Det har fået flere menneskeretsforkæmpere til skarpt at kritisere virksomheden for at hjælpe landets regeringen med at lukke munden på en kritisk stemme.
Forskellige udmeldinger
SPM tager i dag afstand fra anklagerne mod Lapiro under retssagen. Ifølge Julius Akene, talsmand for SPM, talte advokaten under retssagen ikke på vegne af selskabet. Det står dog i modsætning til det officielle retsreferat, som Information er i besiddelse af.
De forskellige udmeldinger får nu IFU til at bede om en nærmere forklaring.
»Der er tilsyneladende forskellige opfattelser af, hvad der er foregået i retssagen, og det skal vi selvfølgelig have nærmere undersøgt,« fortæller Rune Nørgaard, kommunikationschef i IFU.
Sagens hovedperson, Lapiro de Mbanga, er ikke i tvivl om firmaets rolle i sagen.
»SPM og Mærsk opfører sig hyklerisk. De anklagede mig for at stå bag urolighederne og krævede en formue i erstatning. De bærer derfor et stort ansvar for, at jeg sidder i fængsel i dag,« siger sangeren, der sidder i New Bell fængsel i Douala i Cameroun og venter på at få sin sag for Højesteret.


