Lederskifte fører næppe til et nyt Nordkorea - i første omgang
Det er lykkedes Kim Jong-il at få ført sin søn i stilling til at arve hvervet som Nordkoreas leder. Inden for blot to dage er Kim Jong-un gået fra politisk ukendt til fire-stjernet general og medlem af Arbejder-partiets centralkomite.


 BEIJING - Den Strålende Kammerats ankomst på den nordkoreanske magtscene er de sidste uger blevet varslet af sange og badges med hans billede. I denne uge blev Kim Jong-un så for første gang nævnt ved navn i nordkoreanske statsmedier, da hans far, Nordkoreas leder Kim Jong-il, fik ham udnævnt til firstjernet general. Og i går, ved det ledende Arbejderpartis største politiske møde i 30 år, blev han medlem af partiets centralkomite og den centrale militærkommission - udnævnelser som analytikere siger cementerer, at sønnen er på vej til at overtage magten i Nordkorea.
»Hvad mere kan en søn forvente af sin far?« spørger Andrei Lankov, professor og Nordkorea-kender ved Kookmin Universitet i Seoul.
Ved at give sin politisk uprøvede søn lynkarriere sikrer Kim Jong-il, der selv tog over, da hans far,  Kim Il-sung, døde, at Nordkoreas kommunistiske  familiedynasti videreføres.
»Det hele gøres i stor hast. Det er et tegn på, at Kim Jong-ils helbred er ringere end måske hidtil antaget, og der er usikkerhed om, hvor længe Den Kære Leder vil forblive blandt os,« siger Lankov.
Spekulationer, om hvem der skulle overtage magten efter den 68-årige leder, tog til efter han i august 2008 ifølge flere rapporter fik et hjerteanfald.
Det stærkeste kort
Kim Jong-un er ung, enten 28 eller 29 år. Han er vestligt uddannet, og menes at tale engelsk og lidt fransk og tysk. De få oplysninger om ham, som er sluppet ud, danner et meget spinkelt grundlag for at forudsige, hvad man kan forvente af hans fremtidige lederskab. Vil en så ung leder, som har viden om en mere velstående og friere verden uden for Nordkoreas grænser, være mere velegnet end sin far til at gennemtvinge forandringer, der kan bringe det isolerede, fattige og sultplagede land ind i dette århundrede og åbne op overfor omverdenen? Eller vil en så ung og uprøvet opkomling, hvis eneste legitimitetsgrundlag lader til at være, at han er sin fars søn, være mere opsat på at bevise sin hårdhed for at tækkes landets magtfulde militære hierarki?
»I hvert fald i starten vil han være for svag til at få sin egen vilje igennem,« mener Lankov. »Han vil være nødt til at vise, at han står på militærets side og slå sig igennem der, og hvis han har lært noget af sin far, så er det, at Nordkoreas atomvåben er landets stærkeste udenrigspolitiske kort. Uden det har Nordkorea intet, så håbet om, at han vil indlede en nedrustning er ganske lille.«
Nordkoreas udenrigspolitik har hidtil fokuseret på at få så stort et udbytte ud af sine atomare besiddelser som muligt. Det stærkeste kort, landet har, er truslen om angreb på specielt Sydkorea, og styret i Pyongyang har gentagne gange spillet kortet ud for at få indrømmelser fra omverdenen i form af økonomisk assistance og leverancer af energiressourcer.
Situationen på den koreanske halvø er i år spidset til, efter Sydkorea og USA har anklaget Nordkorea for at stå bag et torpedoangreb på et sydkoreansk krigsskib. Tidligere i år antydede USA's forsvarsminister, Robert Gates, at den kommende leder var impliceret i torpedoangrebet, da det var hans forsøg på at 'vise sit værd' over for det nordkoreanske militær.
På den hjemlige front vil nyheden om Kim Jong-uns karrierehop blive mødt af en frustreret, men magtesløs befolkning, finder Paik Hak-soon, en Nordkorea-ekspert fra den sydkoreanske tænketank Sejong Institute.
»Regimets overlevelse er i høj grad baseret på den personlighedskult, der er bygget op omkring Kim Jong-il - en sådan kult mangler fortsat i forbindelse med sønnen. Nordkoreas officielle medier har aldrig fortalt det nordkoreanske folk, at deres leder overhovedet har nogen børn. Nu vil de så blive mødt af nyheden om, at hans yngste søn snart vil herske over dem,« siger Paik. »Pludselig kommer Kim Jong-un frem uden at have nogen form for legitimitetsgrundlag. Det kan føre til frustration, men der er intet som befolkningen kan gøre ved det.«
»Det vigtigste for lederskabet i den overgangsfase, som nu er startet, er stabilitet, stabilitet, stabilitet,« siger Paik.
Hvordan situationen så vil komme til at se ud, når sønnen Kim Jong-un engang i fremtiden har sikret sit greb om magten, står hen i det uvisse.
»Vi ved reelt set intet om ham,« siger Paik. »Men det er sikkert, at når han har konsolideret sin magt, vil det være nødvendigt for ham at vise sit værd, og hvis han vil bevare styrets stabilitet, vil han først og fremmest være nød til at brødføde sit folk. Den eneste måde han kan gøre det på, er ved at gennemføre reformer og åbne op.«
Beskyttende ring
Indtil videre anses Kim Jong-un dog af flere for at være for uerfaren til at kunne udfylde et lederskabsvakuum, skulle hans far gå hen og dø inden for kort tid. Men Kim Jong-il har tilsyneladende forsøgt at gardere sig ved at samle flere familiemedlemmer i toppen af landets styre, som vil kunne danne en beskyttende ring rundt om den unge lærling og forhindre, at rivaler i lederskabet vil gribe efter magten. I denne uge blev Kim Jong-ils søster, Kim Kyong-hui, også udnævnt til general i Koreas Folkehær. Det forventes, at hun sammen med sin mand, Jang Song-thaek, der er Kim Jong-ils højre hånd og samtidig bestrider landets næstmest magtfulde post som viceformand i den nationale forsvarskommission, vil udfylde en rolle som vogter og mentor for nevøen.
Og bag kulissen står så Kina, Nordkoreas eneste beskytter på den internationale scene. Beijing har fremstået som bolværk mod internationale forsøg på at skærpe sanktionerne over for Nordkorea. Kina har på det sidste investeret både økonomiske og politiske ressourcer på at opmuntre Nordkorea til at indføre reformer og åbne op for sin økonomi.


