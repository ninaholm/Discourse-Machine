EU-domstolen redder briterne
EU-Domstolens generaladvokat har blåstemplet britisk praksis med at baggrundstjekke ikke-britiske statsborgere, der ansøger om offentlige tilskud


 En ledende juridisk rådgiver fra EU-domstolen i Luxembourg har anbefalet, at retsinstansen dropper en sag anlagt af EU-Kommissionen imod Storbritannien for diskrimination af EU-borgere i sager om offentlig støtte.
Kommissionen mener, at Storbritannien diskriminerer imod udenlandske EU-borgere i strid med retten til fri bevægelighed, når myndighederne tjekker, om modtagere af børnepenge og børnefradrag opholder sig lovligt i landet og er i beskæftigelse; et tjek som britiske statsborgere ikke udsættes for.
Pedro Cruz Villalon – en af EU-domstolens generaladvokater, hvis vurderinger normalt følges af dommerne – mener, at Storbritannien har ret til at sikre sig, at dem der modtager offentlig støtte lever op til reglerne for at bosætte sig i et andet EU-land. Villalon skriver i sin vurdering, at hvor de mere udførlige baggrundstjek for EU-migranter kan opfattes som »indirekte diskrimination, så er det retfærdiggjort ud fra nødvendigheden af at beskytte værtsmedlemslandets offentlige finanser«.
Hvis domstolen som ventet følger anbefalingen vil afgørelsen være den seneste i en række, der har givet EU-lande medhold i sager om velfærdsudbetalinger til statsborgere fra andre EU-lande.
I midten af september fik Tyskland medhold i en sag om lovligheden i – under visse omstændigheder – at stoppe udbetaling af velfærdsydelser til borgere fra andre EU-lande, selv hvis de har arbejdet i landet. Dommen fastslog, at hvis en EU-migrant har arbejdet i mindre end et år, men derefter stopper med at arbejde og med at søge job, kan myndighederne stoppe deres understøttelse efter seks måneder. De kan også deporteres hvis en individuel vurdering konkluderer, at de er blevet en »urimelig byrde« for værtslandet.
En tidligere dom fra 2014 gav EU-lande lov til at fratage EU-borgere understøttelse, hvis de aldrig havde arbejdet eller søgt arbejde i landet.
EU-domstolen har understreget sin politiske uafhængighed, men dommene synes at afspejle en voksende anerkendelse af de rigere EU-landes bekymringer over såkaldt ’velfærdsturisme’ fra fattigere EU-lande. Særligt lande som Danmark, Tyskland og Storbritannien har udtrykt bekymring over misbrug, på trods af at flere undersøgelser viser, at det kun sjældent sker. Ikke desto mindre har den britiske premierminister, David Cameron, lovet at kæmpe for en begrænsning af retten til velfærdsydelser for EU-migranter. Cameron mener først, at migranterne skal tilegne sig retten efter at have arbejdet i landet i fire år.
Den seneste vurdering af EU-domstolens generaladvokat – om en langt mindre form for forskelsbehandling – kommer derfor som en stor lettelse for den britiske regering og britiske proeuropæere generelt.
»Det beviser, at Europa begynder at tænke som os, og at dommedagsprofeter, som tror, at det er umuligt at reformere EU, tager fejl, « siger Peter Wilding, direktør for kampagnegruppen British Influence til EurActiv.

