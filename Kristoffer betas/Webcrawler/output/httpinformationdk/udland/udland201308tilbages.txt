Tilbage til et Syrien, jeg ikke kender
Skadestuen flyder med ofre, og banken er løbet tør for blod. I dag bruges minareterne i landsbyen i det nordlige Syrien ikke til at kalde til bøn
Bahaa er fem år gammel. Han er blevet såret under Assad-styrkernes angreb på Kafranjed, tæt på Ariha. Han har blandt andet fået hjernerystelse og kraniebrud og øjenskader.


 
En læges dagbog – dag 1

	Det er onsdag aften. Jeg sidder på mit værelse og skriver i pandelampeskæret i en lille landsby i det nordlige Syrien. Udenfor kalder mineraterne, men ikke til bøn. De kalder efter folk med en bestemt blodtype, A+. Der er kommet en såret ind i skadestuen, og blodbanken er løbet tør for blod.

	Det føles surrealistisk at vende tilbage til mit kære hjemland for at finde de slanke minareter kalde efter blod og ikke til den spirituelle bøn.

	Jeg har været tilbage i Syrien i fem dage nu. Og jeg har ingen ide om, hvad jeg skal nedfælde på dette papir. Hvilke ord og vendinger vil kunne beskrive den afmagt, desperation og dybe sorg, man føler for Syrien. Et felthospital med begrænsede ressourcer, der trods alle udfordringer forsøger at levere et sundhedstilbud til de mange sårede og syge i dette område.

	Mine nye kolleger har taget godt imod mig, efter jeg er trængt ind i de befriede syriske områder i det nordlige Syrien. Jeg kan mærke, jeg er kommet hjem til det Syrien, jeg kender, men den følelse varer ikke længe.

	Snart dukker virkeligheden op, da jeg møder ind på hospitalet to timer efter, at jeg har krydset grænsen. Skadestuen flyder med ofre efter et nyt angreb mod civile af Assads styrker. Børn, sårede i ruinerne efter angreb, ligger i sengene i en af de tre hospitalsstuer, der er.

	To drenge

	Allerede fra første dag falder jeg for Mulham og Bahaa på seks og syv år. To ud af tre brødre der, mens de sov, blev ramt, da regimestyrkerne bombede deres hjem. Det er de første to børn, jeg ser på hospitalet, og som med deres voksne, sorgfulde øjne får mit hjerte til at krympe.

	Nogle timer efter angrebet på deres hjem har Mulham fået skåret maven op af den dygtige kirurg på hospitalet, mens Bahaa har fået ordnet sit hovedsår samt knoglebrud.

	De to drenge siger ikke meget. Apatiske ligger de i sengen, trods ethvert forsøg på at få kontakt med dem. Moderen beretter, at de kun hvisker, at de ikke vil hjem igen til bomberne. Efter et par dage på hospitalet bliver drengene udskrevet.

	I dag får jeg at vide af drengenes fætter, at Mulham har fået det værre siden i går. Jeg beder ham om at komme ind med Mulham, så vi kan tjekke op på ham og udelukke komplikationer efter operationen. Jeg venter.

	Et par timer senere hører vi, at drengenes landsby angribes af Assads tunge artilleri. Mulham kom ikke i dag. Jeg ved ikke, hvor han er.Dette er blot en af de få historier, som hver dag paralyserer mig indvendigt. Jeg har efter fem dage ikke opbygget nogen form for coping-strategi for, hvordan man håndterer, at ens hjemland og dets befolkning står over for død, vold og med missilerne flyvende over os.

	Frygten

	Jeg frygter for hver gang, der er nogle, der råber desperat på en læge fra hospitalets forhal. Jeg frygter for at gå ind på skadestuen og se ind i de syriske øjne, der nu behøver min hjælp. Jeg frygter virkelig at se ind i mine landsmænds øjne. Er de lukkede? Blanke? Eller er de som Samis øje i dag, sprængt væk af en granatsplint? Regimet forsøgte at overtage hans landsby for få timer siden, og her sidder han med en formodet hjerneskade, med væske sivende ud af øret og er langsomt på vej ind i døden.Jeg græmmes i mit indre. Over vores verdens urimelighed. Jeg græmmes over det internationale samfunds kvælende stilhed. Jeg græmmes over analyser om den ’komplicerede’ syriske revolution, der nu er for tung at danse med.

	Her på dette syriske felthospital er situationen ikke kompliceret. Jeg er iført korte ærmer og med håret udslået, da jeg sammen med en mandlig narkosesygeplejerske pumper ilt i Sami. Min mandlige kollega er, hvad vi i Vesten vil kalde islamisk ekstremist. For mig er han en engel. Når han løber de sårede i møde, når han sørger for, at de trækker vejret og redder et menneskeliv, så ved jeg, at vi alle er syrere trods diskurser om et sekterisk Syrien. At vi altid vil være syrere for hinanden, ikke opdelt i etniciteter eller religiøse mindretal.

	Mineraterne er nu holdt op med at kalde bloddonorer ind til hospitalet.

	Gad vide, hvor Mulham er, og om han har det godt. Jeg savner hans tomme apatiske øjne, der borer dybt ind i mit indre, og udstiller min skyldfølelse.

	Jeg vil gerne se ham igen. Jeg vil gerne fortælle ham, at jeg bliver og fejrer Eid (den muslimske helligdag, der markerer Ramadanens afslutning) her i Syrien med ham.

Alle stednavne i Haifaa Awads personlige dagbog fra det nordlige Syrien er redigeret ud af hensyn til hendes sikkerhed. Information er bekendt med, hvor hun befinder sig.

