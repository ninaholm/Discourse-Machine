Oliefeberen raser i North Dakota
Fra mere end 6.000 boringer i den amerikanske stat hentes olie og gas op fra undergrundens skiferlag. Væksten er ’vild og vanvittig’ – vi kan ikke holde til det, siger folk i centrum af olieeventyret
Olieudvindingen har ændret alt i Williston, Nord-Dakota, hvor der er ni stillingsopslag for hver ansøger. Men også mange problemer.


 Satellitterne kan se den, oliefeberen i North Dakota. Når overskydende gas fra oliefelterne brændes af ved den såkaldte flaring, lyser det op på himlen, så vejrsatellitterne får det med som store lysende pletter på det nordamerikanske kontinent. Fra stort set ingenting i 2006 nåede den amerikanske stat i 2010 op på at producere 345.000 tønder olie pr. dag, stigende til 545.000 daglige tønder i januar i år – mere end det dobbelte af den samlede danske olieproduktion i Nordsøen. I 2015 vil man ifølge den amerikanske energistyrelse EIA nå mindst tre gange det nuværende danske niveau. P.t. er der 6.565 producerende olie- og gasbrønde i staten, og 202 borerigge er i gang med at bore sig ned til nye forekomster.
»North Dakota har sat nye produktionsrekorder næsten hver måned (...) Eksperterne forudser mindst 10-20 års yderligere intens boreaktivitet og udvikling, fulgt af adskillige årtier med fortsat olieproduktion,« hedder det i en rapport fra guvernør Jack Dalrymple og North Dakota Pipeline Aurhority
Det er skiferolien i den såkaldte Bakken-forekomst under North Dakota og Montana, der takket være de høje oliepriser og den nye kontroversielle ’fracking’-teknologi pludselig er blevet tilgængelig og økonomisk attraktiv for olieselskaberne.
Ifølge de statslige myndigheder er der kendte reserver i undergrunden under North Dakota på 4-6,3 milliarder tønder olie og dermed grundlag for lang tids eskalerende oliefeber. Allerede i år ventes skiferolie-produktionen fra den samlede Bakken-forekomst at indtage pladsen som nr. ét på listen over amerikanske oliefelter, og ifølge Wall Street Journal kan forbedret teknologi måske sikre fremtidig adgang til hele 500 milliarder tønder skiferolie – mere end de i dag kendte reserver i Saudi-Arabien.
’Vi kan ikke holde til det’
»Dette boom er vildt og vanvittigt. Det er mere, end man kan fatte,« siger borgmester Ward Koeser fra byen Williston i centrum af olieeventyret, til Governing Magazine.
North Dakota, der længe var en landbrugsstat med mangel på job og svagt faldende befolkningstal, er i dag den stat i USA, der har lavest arbejdsløshed og højest job- og indkomstvækst. I Williams Amt, hvor Williston hører til, er der angiveligt ni jobopslag for hver jobsøgende. Siden 2005 er antallet af oliearbejdere vokset fra 5.000 til nu 30.000, angiveligt med en gennemsnitsløn på 90.000 dollar pr. år.
»Dette er en tid for vækst og en tid, hvor forbløffende rigdom og velstand strømmer til vort samfund,« siger Brad Bekkedahl, tandlæge og byrådsmedlem i Williston.
Men også en tid med ekstremt pres på lokalsamfundet. Der er voldsom mangel på boliger, børnehaver, skoler, levnedsmiddelbutikker, affaldsbehandling, fængselspladser og infrastruktur. Vejene er overbelastede og ødelægges af den tætte strøm af tunge køretøjer, der bringer udstyr til og fra olieboringerne. Der er vækst i antallet af trafikulykker, i kriminalitet, prostitution og narkotikamisbrug. Og i forurening og vandforbrug knyttet til den hastigt voksende befolkning og især til ’fracking’-processen, hvor store mængder vand under tryk bruges til at sprække skiferlagene i undergrunden for at gøre olie og gas tilgængelig.
»Der er ’utrolig megen’ vrede og frustration i Williams Amt over den måde, olie-boomet har påvirket tilværelsen for lokale beboere,« hedder det i referatet fra en officiel energikomité-høring i North Dakota i januar.
»Dette aktivitetsniveau har bare ført til uberettiget grådighed og et ubegribeligt pres på alle. Vi kan ikke holde til det. Nogle må have mod til at rejse sig og sige: ’Det er for meget, for hurtigt’,« sagde lokalpolitikeren Dan Kalil ved høringen og modtog tilhørernes bifald.
Og mens både boreaktiviteten og frustrationerne tager til, brænder overskudsgassen fra olieboringerne og oplyser nattehimlen over North Dakota. Ironien er, at naturgasproduktionen i USA nu vokser så hastigt, at naturgasprisen falder, hvorfor det ifølge olieselskaberne ikke kan betale sig at indvinde den gas, der er et biprodukt ved olieboringerne. Så man brænder den af. Ifølge New York Times handler det i North Dakota om næsten tre mio. kubikmeter gas hver dag, resulterende i udledning af to mio. ton CO2 pr. år.
Hvor der handles, der spildes.
 
På den amerikanske energistyrelse EIA’s hjemmeside kan man på et interaktivt kort se, hvordan antallet af olie- og gasboringer og den ledsagende produktion er eksploderet siden 2006. Læs også artiklen Obama: Vi borer over det hele

