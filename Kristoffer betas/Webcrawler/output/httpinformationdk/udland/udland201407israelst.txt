Israel vil straffe Hamas for drab på teenagere
Hamas står bag drabene på tre israelske teenagere og skal derfor bøde, siger Israels premierminister. Hamas afviser at være involveret i sagen


 Den israelske premierminister, Benjamin Netanyahu, og hardlinere fra hans koalitionsregering meldte kontant ud, efter at ligene af tre israelske teenagere blev fundet mandag aften.
Siden den 12. juni har der været iværksat en storstilet eftersøgning af de tre teenagedrenge, som forsvandt ved Gush Etzion på Vestbredden. Ligene af de tre blev fundet gravet ned ved en stendynge nær Hebron, som også ligger på Vestbredden. Den israelske sikkerhedstjeneste Shin Bet har offentliggjort navnene på to palæstinensiske mænd, som er mistænkt for at have bortført og dræbt de tre israelere. Mændene er efter sigende aktive medlemmer af Hamas i den del af Vestbredden, hvor de tre teenagedrenge forsvandt.
»De blev kidnappet og dræbt af koldblodige menneskedyr,« sagde Netanyahu i går ifølge Wall Street Journal og fortsatte:
»Hamas er skyldig, og Hamas skal få betalt.« Premierministeren fik opbakning fra flere højreorienterede i sin koalition, som mener, at der er behov for en militær aktion mod Hamas. Hamas afviser at have haft noget at gøre med drabet på de tre teenagere.
Talsmanden fra Hamas, Sami Abu Zuhri, beskylder Israel for at udnytte kidnapningen til at slå uberettiget ned på Hamas.
»Historien er kun baseret på den israelske fortælling. De forsøger at bruge denne historie til at retfærdiggøre en omfattende krig mod vores folk,« sagde han ifølge AFP.
Eftersøgningen
I den storstilede eftersøgning på de tre teenagedrenge er flere byer og flygtningelejre på Vestbredden blevet ransaget. Ifølge al-Jazeera har det ført til flere sammenstød mellem israelske tropper og palæstinensiske stenkastere.
Ifølge Reuters er over 355 blevet anholdt, og seks palæstinensere dræbt under eftersøgningen.
Situationen er blevet yderligere optrappet af, at militante palæstinensere i Gaza som svar på de israelske troppers hårdhændede aktiviteter har affyret raketter mod Israel, som igen har svaret tilbage med luftangreb.
Beskydningerne frem og tilbage har blandt andet kostet en treårig pige livet og såret flere af pigens familiemedlemmer, skriver Reuters. Ifølge nyhedsbureauet har præsidenten for det palæstinensiske selvstyre, Mahmoud Abbas, fordømt bortførerne og har samarbejdet med de israelske myndigheder i forbindelse med eftersøgningen.
Abbas’ samarbejdsvilje har vakt vrede blandt nogle palæstinensere, som ser den som et svaghedstegn over for Israel.
Israels ønske om at straffe Hamas for de tre teenageres død kommer i kølvandet på Mahmoud Abbas nylige aftale med Hamas om at danne en palæstinensisk samlingsregering.
Aftalen, som bliver kritiseret af Israel, skulle gøre ende på de seneste års stridigheder mellem Abbas’ sekulære Fatah-bevægelse og det islamiske Hamas, og samtidig genforene Vestbredden og Gaza politisk.
»Jeg forventer nu, at præsident Abbas bryder sin pagt med terrororganisationen Hamas, der kidnapper børn og opfordrer til ødelæggelse af Israel,« sagde Netanyahu til nyhedsstationen Al Arabiya.

