Iraks offensiv mod IS skaber frygt for overgreb i sunnitrekanten
Fremstødene for at generobre områder fra Islamisk Stat udsætter irakiske sunniarabere for faren for at blive ofre for shiamilitsers hævnangreb – eller for at blive brugt som ’menneskeskjolde’ af Islamisk Stat


 Den storstilede offensiv, som Iraks hær og shiamuslimske militser har indledt mod styrker fra Islamisk Stat (IS), vækker frygt for nye overgreb, herunder bortførelser og brug af ’menneskeskjolde’ blandt landets minoritet af sunnimuslimer, som nu efter sigende flygter i stort antal fra Tikrit og andre af de byer, offensiven retter sig mod.
Offensiven, der blev indledt tidligt mandag i Salahuddin-provinsen nord for Bagdad, har til formål at presse IS-styrkerne til yderligere tilbagetog og bane vej for den endelige generobring af Mosul og det nordlige Irak.
Men den accelererede indsats for at straffe IS, som er blevet kraftigt tilskyndet af USA og Storbritannien, medfører nye risici for de sårbare sunniarabere, som bebor det område, der notorisk var det mest voldelige under den amerikanske besættelse – den såkaldte sunnitrekant, der strækker sig vest fra Bagdad til Ramadi og mod nord til Tikrit.
Ifølge meldinger rapporteret til den amerikanske tænketank Institute for the Study of War søndag, er de fleste lokale indbyggere, som har råd til det, allerede begyndt at flygte nordpå til Mosul og østpå til Kirkuk med de fattigste ladt tilbage. Islamisk Stats krigere siges i mellemtiden at være i besiddelse af »et ubestemt antal civile som menneskelige skjolde« i Tikrit og andre byer.
Vestlige analytikere er også bekymrede for, om offensiven vil komme til at styrke Irans i forvejen betydelige indflydelse på Iraks regering og sikkerhedsstyrker på et tidspunkt, hvor Teheran synes rede til at gå ind på et strategisk gennembrud ved at slå en historisk atomaftale af med Vesten.
Sunni-shia-kløften
Det shiamuslimsk dominerede Iran (90 procent af iranerne er shiitter, red.) har længe støttet og opmuntret Iraks shiamilitser, navnlig Badr-Organisationen (de tidligere Badr Brigader), hvis politiske fløj førhen var det Teheran-allierede Øverste Råd for Islamisk Revolution i Irak.
Shiamilitserne er blevet beskyldt for at begå grusomheder mod civile sunnier i perioden efter den amerikanske tilbagetrækning i 2011. I en berygtet episode i januar skal 72 ubevæbnede sunnimuslimer ifølge øjenvidneberetninger være blevet skudt og dræbt af en shiamilits i landsbyen Barwana i Diyala-provinsen.
Frivillige shiamilitser fra de såkaldte Populære Mobiliseringsenheder står i spidsen for den offensiv, der startede i mandags, og som ifølge irakiske embedsmænd involverede 30.000 regulære hærenheder, specialstyrker, politienheder og frivillige.
Den tidligere shiamuslimske premierminister Nouri al-Maliki, som ​​Obama-regeringen beskyldte for at have forværret Iraks sekteriske splittelse, begyndte i 2013 at inkorporere shiamuslimske militser i landets sikkerhedsstyrker. Denne praksis er under hans efterfølger Haider al-Abadi taget yderligere til trods løfter om gøre mere for at bygge bro over sunni-shia-kløften .Men analytikere siger, at samtidig med at den ønskede politiske forsoningsproces har vaklet, har shiamilitserne med aktiv iransk støtte og ledelse taget teten i kampen mod IS og i den større kamp for at genforene Irak.
»Det bliver sværere og sværere at gennemskue, hvor den irakiske hær slutter og de iransk-støttede shiamuslimske militser begynder,« bemærker analytikeren Eli Lake i en klumme på netmediet Bloomberg.
Hadi al-Amiri, leder af Badr-Organisationen, har angiveligt fortalt Lake, at USA for nylig tilbød luftangreb til at støtte landstyrker under hans kommando – et kontroversielt tilbud, hvis forlydendet er sandt. Han hævder også at have stærk iransk opbakning.
Ifølge irakiske og iranske medier er Qassem Suleimani, øverstbefalende for al-Quds-styrkernes afdeling for hemmelige operationer, der refererer til den iranske revolutionsgarde i Teheran, for øjeblikket i Salahuddin for at hjælpe med at koordinere den nye offensiv. Hans engagement er ikke nyt. Så langt tilbage som i 2008 kendte den amerikanske militære ledelse til Suleimanis fordækte indflydelse i Irak.
Amiri fortæller Lake, at han ofte er mødtes med Suleimani i Bagdad. »Han rådgiver os. Han tilbyder os oplysninger. Vi respekterer ham meget,« siger han. »Intet land har så gode erfaringer som Iran i, hvordan man håndterer terrorister.«
Også Libanons Hizbollah skal have delagtiggjort Badr-Organisationen i vigtige erfaringer fra sine kampe mod Israel og sunnimuslimske jihadister i Libanon og Syrien.
»Regeringens sikkerhedsstyrker, både hær og politi, er alt overvejende shiitter,« siger den amerikanske analytiker Kenneth Pollack. »Mange af Iraks seneste erobringer er vundet af iransk støttede shiamilitser. Regeringen kan ikke lide at indrømme det, men disse militser står ofte for at gennemføre de irakiske angreb og udgør rygraden i dens forsvar.«
»Under disse omstændigheder,« tilføjer Pollack, »kan offensive operationer i det sunnimuslimske kerneområde – provinserne Anbar, Nineveh og Salahuddin – være katastrofale. Den sunnimuslimske befolkning er rædselsslagen over meldinger om, at shiatropper og militsfolk gennemfører brutale etniske udrensningsoperationer ... Sunnierne vil næppe kunne opfatte irakiske regeringsstyrker, selv ikke kurdere, som befriere. De vil snarere se dem som en sejrende shiamuslimsk hær.«
Hævn for Speicher
Abadi er tydeligvis bekymret for mulige grusomheder, især efter at Amiri i en tale i weekenden opfordrede Tikrits indbyggere til at flygte fra deres hjem, således at hans styrker kunne »kunne lukke det slag, der skal hævne Speicher«.
Speicher er en militærbase ved Tikrit, hvorfra hundredvis af shiarekrutter blev kidnappet og dræbt sidste sommer af IS. Shia-militserne har svoret hævn, hvilket har næret frygten for massedrab på sunnimuslimer, hvis Tikrit generobres. Abadi sagde ganske vist også i talen, at »de væbnede styrker og alle de styrker, der deltager på deres side, er blevet instrueret om, at de skal prioritere bevarelse af borgernes sikkerhed – de skal gøre sig den yderste umage for at beskytte civiles liv og ejendom«. Men nu da nye krigshandlinger skyller hen over sunnitrekanten, er det tvivlsomt, om Abadis ord har større vægt.
© The Guardian og Information.
Oversat af Niels Ivar Larsen

