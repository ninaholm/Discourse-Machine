Den uendelige krig
Obama får svært ved at holde løfterne om tilbagetrækning fra Irak, succes i Afghanistan og dialog med Iran, vurderer eksperter
De amerikanske soldater i Afghanistan er stadig meget langt fra at skabe stabile forhold i det krigshærgede land, hvor der er kampe i store dele af den sydlige del landet.


 De amerikanske kamptropper skal ud af Irak inden for de næste 16 måneder, kun en antiterrorstyrke skal blive på irakisk jord, mindst 15.000 soldater skal sendes til Af-ghanistan i et forsøg på at vende krigen til en succes, presset på Pakistan skal øges, Osama bin Laden og hans løjtnanter pågribes, og en dialog med Teheran om det iranske atomprogram skal åbnes. 
Barack Obamas valgløfter på krigsfronten er mange og store, men fælles for dem alle er, at de bliver ekstremt vanskelige at indfri, siger eksperter. Krigen mod terror er en krig, som ikke kan vindes, og derfor er kortsigtede successer yderst vanskelige at levere. Sådan lyder den samstemmende dom fra Robert Ayers, ekspert i international sikkerhedspolitik ved den britiske tænketank Chatham House og Donald Steinberg, tidligere rådgiver for både Bush og Clinton-administrationerne og i dag vicepræsident for Bruxelles-tænketanken International Crisis Group.
"Terrortruslen kan mindskes, kontrolleres, begrænses og inddæmmes - men ikke fjernes. Der er ingen snuptagsløsninger," siger Ayers. 
"Den eneste form for succes, som kan måles, er om det lykkes at gennemføre nye terrorangreb på amerikansk jord. Det har Bush forhindret, og det vil være Obamas eneste målbare succes," forudser Steinberg.
Irak
Løftet om at trække de amerikanske kamptropper ud af Irak og efterlade en antiterrorstyrke, der kan assistere den irakiske regering, er allerede i krise, før Obama evt. overtager Det Hvide Hus. For to uger siden fik den irakiske regering et løfte om, at alle amerikanske tropper vil være ude af landet i 2011. Dertil kommer, at en tilbagetrækning kan koste Obama dyrt i folkelig opbakning. 
"Amerikanerne har set over 4.000 unge landsmænd blive dræbt i Irak. Hvis Obama opgiver Irak, før den irakiske regering er klar til at stå for sikkerheden, vil den amerikanske befolkning oplevede det som et stort nederlag," siger Robert Ayers fra Chatham House.
"Hvis resultatet bliver borgerkrig, vil det være Obama, der står med blod på hænderne."
Afghanistan
I Afghanistan har Barack Obama lovet at vende udviklingen og angribe nogle af de grundlæggende årsager til Talebans fortsatte styrke. Karzai-regeringens troværdighed skal forbedres, korruption og opium bekæmpes og ISAF-styrken øges med 15.000 amerikanske soldater.
"Obama har en meget bredere tilgang til krigen mod terror end Bush-administrationen. Han vil i langt højere grad fokusere på årsagerne til problemerne," siger Donald Steinberg fra Crisis Group. Men uanset hvilken strategi, han vælger, er der ingen lette løsninger. Krigen i Afghanistan kommer til at vare årtier endnu, spår de to udenrigspolitiske eksperter.
Pakistan
Og det samme gælder Pakistan, som huser størstedelen af de Taleban-krigere, som NATO og de afghanske regeringsstyrker kæmper mod.
Obama vil presse Pakistan yderligere, men det vil ikke gøre nogen forskel, mener Ayers: "Pakistan kan jo ikke levere det, som USA vil have - kontrol over grænseprovinserne mod Afghanistan." 
Steinberg mener heller ikke, øget pres hjælper: 
"Obama vil alliere sig med den pakistanske regering i stedet for med militæret og efterretningstjenesten, og det er langt mere intelligent", siger han. 
"Den pakistanske regering er ligeså uinteresseret i, at grænseområderne huser Taleban, og al-Qaeda som USA er," siger han.
Ingen af de to erfarne eksperter tror på, at USA vil gå enegang om at bombe al-Qaedas ledelse på pakistansk jord - med mindre de er meget sikre på succes.
"Obamas førsteprioritet er selvfølgelig USA's sikkerhed, så han er nødt til at slå til, hvis han ved, hvor Osama bin Laden og hans folk er," siger Steinberg. 
Iran
Løftet om at åbne for en dialog med Iran mener den tidligere toprådgiver er let at gennemføre. Det svære er at præsentere resultater.
"Det er klart, at amerikanerne kun vil acceptere en dialog med Iran, hvis det giver resultater. Det er jo målet med en dialog", siger han,
Robert Ayers er enig. Hvis ikke dialogen fører til et gennembrud, vil Obama lide et stort prestigetab.
"Om det lykkes at 'afmontere' den iranske trussel, vil være helt op til Iran. Hvis iranere siger rend og hop, eller Israel vælger at bombe de iranske atomanlæg, får Obama et stort problem," siger han og tvivler på, at Obama kan passificere Israel i samme omfang, som Bush har gjort. "Hvis Israel mener, at landets eksistens er truet, vil de handle, uanset hvad Obama mener," siger han.
USAs image
Den skade, som det amerikanske image har lidt under terrorkrigen, mener de to eksperter ikke kommer til at give Obama store problemer. 
"Amerikanske præsidenter bekymrer sig generelt meget lidt om, hvordan deres image er i Europa. Set med amerikanske øjne, taler I for meget og handler for lidt. Bare tænk på Kosovo", siger Robert Ayers. "Hvis I tror, at Obama vil tænke mere 'europæisk' end Bush i forbindelse med terrorkrigen, så stikker I jer selv blår i øjnene. En amerikansk præsident vil først og fremmest tanke på, hvad der tjener USA. Det gælder også Obama".
Det er Donald Steinberg ikke enig i. " Obama vil stå lige så fast på sine principper som en Reagan eller en Kennedy. Han vil helt givet gribe krigen mod terror an på en helt anden måde end sin forgænger."

