Kaukasus rystet af krigen i Georgien
Det er ikke kun i Georgien, at man har mærket til russernes militære indtrængen. Resten af Kaukasus er også påvirket af den anspændte situation


 Rusland har i aftes afsluttet tilbagetrækningen af tropper fra Georgien, meddelte Ruslands forsvarsminister, Anatolij Serdijukov, i går. En talsmand for Georgiens indenrigsministerium sagde imidlertid, at det ikke passer:
"Der er fortsat russiske soldater flere steder i landet," sagde han, og det amerikanske forsvarsministerium sagde også fredag aften, at det ikke kunne se tegn på en "betydelig" russisk tilbagetrækning.
Uanset, om russerne rent faktisk overholder deres del af tilbagetrækningsaftalen, har krigen i Georgien medført en optrapning af en i forvejen anspændt situation i Kaukasus. 
Sydossetien, Abkhasien og Nagorno-Karabakh er navnene på tre udbryder-regioner i de tidligere sovjetrepublikker i Kaukasus. Krigen i Georgien har betydet, at Sydossetien og Abkhasien nu kan øjne selvstændighed.
"Det er ikke usandsynligt, at man andre steder vil forsøge at gribe denne chance for også at løsrive sig," siger Mikkel Vedby Rasmussen, Chef for Dansk Institut for Militære Studier. 
Med andre ord er de eksisterende grænsedragninger i Kaukasus kommet på dagsordenen. En situation, Rusland nødvendigvis må forholde sig til. I en kronik i Politiken torsdag påpegede cand.scient. pol. og sprogofficer i russisk Kasper Graa Wulff, at netop Ruslands stillingtagen til de nuværende grænser er fundamental for freden i de tidligere sovjetrepublikker. Konflikten i Georgien har nu åbnet for en ny situation i regionen:
"Hvis først grænsernes legitimitet generelt bringes i spil, er der rigtig mange grænser, man kunne begynde at rykke på," skriver Kasper Graa Wullf i kronikken. 
Ingen hjælp fra Rusland
Eftersom de tre udbryderregioner ikke er en del af russisk territorium, skal omverdenen dog ikke regne med russernes hjælp til at opnå en fredelig løsning på selvstændighedskampene i områderne.
"Rusland har ingen interesse i en stabil situation. Deres magt i områderne afhænger af, at der er ufred og krig. Hvis grænserne var anerkendte, ville der ikke være grund til at have 'fredsbevarende styrker' i de egne," siger Mikkel Vedby Rasmussen.
Han påpeger samtidig, at selvstændighedskampene i Kaukasus ikke er noget nyt fænomen. "Grænserne har været i spil de seneste 20 år," siger han. 
Lange udsigter
Hvad angår den armenske enklave i Aserbajdsjan, Nagorno-Karabakh, synes en juridisk selvstændighed ikke umiddelbart at være nært forestående. Det vurderer Kim Hartzner, der netop er vendt hjem fra Armenien efter at have arbejdet der i to år som læge og generalsekretær for den danske hjælpeorganisation Mission Øst.
"Befolkningen er armeniere og anser Nagorno-Karabakh for en selvstændig stat, på trods af at den er en del af aserbajdsjansk territorium. Det er dog meget urealistisk at opnå selvstændighed, da det vil kræve, at det internationale samfund anerkender dette," siger han.
Men krigen i Georgien har ifølge Kim Hartzner haft andre alvorlige konsekvenser for befolkningen i Armenien, hvilket også kan få betydning for befolkningen i Nagorno-Karabakh.
"Som det ser ud nu, er Armeniens muligheder for at modtage vigtige fødevarer og olie fra nabolandet Georgien begrænsede efter bombningen af den georgiske havneby Poti ved Sortehavet. Det har betydet en forværring af den sociale uro i det fattige Armenien, da fødevarepriserne er steget yderligere. Armenierne har længe været bange for en optrapning af konflikten med Aserbajdsjan på grund af Nagorno-Karabakh, og denne anspændte situation gør det ikke bedre," siger Kim Hartzner fra Mission Øst. ritzau


