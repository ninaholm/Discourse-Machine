Pirateri øger behov for kontrol med danske våbentransporter
Kapringen af det danske skib Leopard afslører manglende åbenhed om danske rederiers aktiviteter og behov for mere beskyttelse og ansvar for farlig last
I kampen mod piraterne bidrager Danmark aktivt i NATO-regi med skibet Esbern Snare i Operation Ocean Shield.


 Arusha, Tanzania- Flere døgn efter kapringen af det danske skib Leopard er det stadig uvist præcist hvilke våben, der gemmer sig i skibets last, og hvor de skulle sejles hen. Siden overfaldsalarmen lød i Udenrigsministeriet kl. 02.00 onsdag nat, har medierne ellers stået på nakken af hinanden for at skrive om de forsvundne danske besætningsmedlemmer og den muligvis våbenfyldte last.
»Det er da ikke politisk interessant, hvad der er om bord i de danske handelsskibe,« lyder kommentaren fra Udenrigsministeriets talsmand. Rederiet Shipcraft, som ejer Leopard, har undladt selv at give oplysninger i sagen.
Ifølge Rederiforeningen findes der i det hele taget slet ingen statistisk oversigt over, hvor mange danske skibe, der udfører våbentransporter pt. og omfanget af dette. Og Søfartsstyrelsen som man kunne formode ligger inde med viden om danske fartøjer henviser sagen til Udenrigsministeriet borgerservice. Også her er man svar skyldig. Siden 2008 har truslen fra pirater i Det Indiske Ocean og havet omkring Afrikas Horn ellers udløst et omfattende militært beredskab. Danmark har bidraget aktivt i NATO-regi pt. med skibet Esbern Snare. Ligesom EU, Rusland og den indiske flåde opruster i havet. Men risikovurderingen følges ikke op med tilsvarende åbenhed om, hvad den danske handelsflåde transporterer og hvad der dermed er på spil.
Danske spilleregler
Danske fragtskibe nyder derimod godt af internationale undtagelser, som tillader transport af våben i internationalt farvand. Og som ikke forpligter skibsrederen til at oplyse lasten.
I et formentligt forsøg på at beskytte dansk handelsskibe (som bidrager med 16 pct. til eksportindtjeningen og er Danmarks største eksporterhverv) blev en ellers foreslået stramning af reglerne for kontrol med transport af våben ikke indskrevet i 'Lov om ændring af våbenloven og krigsmaterielloven § 7'. I høringsfasen advokerede Rederiforeningen decideret for, at yderligere registrering og godkendelse af våbentransporter ville være vanskeligt for de danske skibe. Herefter blev stramningen taget ud af lovteksten.
Farlig sejlads
Henrik Berlau fra fagforbundet 3F har tidligere kaldt søfartsnationen Danmark for »verdensmestre i våbentransport«. Fagforbundet, som organiserer mange af besætningsmedlemmerne på de danske skibe, mener at have ret til at vide, hvad skibet er ladet med. Og også søfartens lederorganisation ønsker særlige faretillæg for besætninger der arbejder i den østlige del af Det Indiske Ocean, i Aden bugten og på off shore f.eks. i Nigeria. Ifølge bladet Søfartens ledere har Rederiforeningen hidtil afvist disse ønsker om kompensation fra mandskabet.
Men blandt andre Amnesty International påpeger fortsat behovet for mere kontrol med både lovlig og ulovlig transport af våben. Rapporten 'Deadly Movements Arms Transportation Controls in the Arms Trade Treaty' fra juli 2010 år dokumenter, hvordan slap kontrol og mangel fuldlovgivning for våbentransport på europæiske skibe er direkte medvirkende til at sende våben i armene på krigsherrer og militser f.eks. i Congo og Sudan.
»For at beskytte og redde menneskeliv må den kommende våbenhandelstraktat i FN forholde sig til den rolle, transportører og andre mellemhandlere har i forsyningskæden. Det er ikke nok at se på de enkelte landes procedurer for import og eksport,« udtaler Amnesty International manager for våbenkontrol Brian Wood.
Sagen med Leopard er yderligere problematisk, fordi rederiet er kendt for at transportere »følsom fragt f.eks. atomaffald og våben«. Det var deres skib Puma som i december måtte lægge til i Skagen på vej med 330 tons atomaffald til Murmansk.
Formand for folketingets retsudvalg Peter Skaarup siger til Information: »Med det øgede pirateri må vi være endnu mere opmærksomme på truslen for kapringer, uanset hvad de danske skibe transporterer. Jeg finder det vigtigt, at bevogtningen af våbentransportsskibe bliver bedre, og at Danmarks samlede indsats for at bevogte handelsskibe i samarbejde med vores NATO-allierede bliver forbedret og forstærket. Den seneste sag er en ulykkelig bekræftelse på, at piraternes aktivitetsområde er bredt ud, og det skal vi tage bestik af. Det er i Dansk Folkepartis optik vigtigt, at vi opprioriterer den danske og internationale bevogtningsindsats til fordel for en sikker skibstransport over hele kloden.«

