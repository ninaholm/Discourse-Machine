Camerons EU-kampråb: ’Jeg er enig med Corbyn’
Omkring halvdelen af premierminister David Camerons parlamentarikere og bagland forventes at stemme for brexit. Camerons bedste ven er nu Corbyn


 Den britiske premierminister David Camerons plan var enkel: En folkeafstemning om Storbritanniens fremtid i EU ville – efter folkets forventede opbakning – føre til fred og harmoni i det britiske konservative parti efter årtiers splittelse over forholdet til EU og Europa.
Men få dage efter, at premierministeren præsenterede sin hårdt tilkæmpede aftale for sit parti og sit folk, står to ting imidlertid klart: For det første at sejren langtfra er selvskreven; for det andet at de kommende fire måneder bliver uhyggeligt blodige for det konservative parti. Spørgsmålet er sågar, om de sår, valgkampen vil påføre partisoldaterne og deres generaler, overhovedet kan heles efterfølgende.
Kæmpe splittelse
Cameron har naturligvis hele tiden været klar over, at EU-modstanden i hans parlamentariske parti og blandt græsrødderne var markant. Deraf hele øvelsen med en genforhandling – som han havde kalkuleret med ville være nok for mange af kritikerne – og en folkeafstemning. Alligevel har virkeligheden vist sig at være betydeligt grimmere, end premierministeren havde forestillet sig.
Foreløbige optællinger foretaget af britiske medier såsom Sky News, BBC og The Sunday Times har afsløret, at næsten halvdelen af de konservative parlamentarikere sandsynligvis vil stemme for ’brexit’ – britisk udtræden.
