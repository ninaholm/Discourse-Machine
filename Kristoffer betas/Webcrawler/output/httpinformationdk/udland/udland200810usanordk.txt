USA: Nordkorea skal stoppe missilplaner
USA opfordrer Nordkorea til at skrinlægge planer om missilaffyringer, da det blot vil skade det i forvejen anspændte forhold til Sydkorea.
Nordkorea nægter nu internationale inspektører adgang til landets største atomanlæg Yongbyon.


 USA reagerede torsdag på forlydender om, at Nordkorea er færd med at opstille raketter på landets vestkyst. 
"Vi anmoder Nordkorea om at undgå ethvert skridt, der øger spændingerne på halvøen," sagde Sean McCormack, talsmand for det amerikanske udenrigsministerium, med henvisning til det i forvejen anstrengte forhold mellem Nord- og Sydkorea. 
Det Hvide Hus tog imens afstand fra Nordkoreas beslutning om at nægte internationale inspektører adgang til landet største atomanlæg.
I en erklæring fik Nordkorea besked på at leve op til de forpligtelser, landet har accepteret under de såkaldte sekspartsforhandlinger tidligere på året. Her indvilligede Nordkorea blandt andet i, at inspektører fra FN's atomenergiagentur, IAEA, kunne få adgang til Yongbyon-anlægget. "Forhandlingerne vil fortsætte, og vi forventer, at alle parter overholder de eksisterende forpligtelser fra sekspartsforhandlingerne. Ethvert skridt, som forhindrer inspektørerne, er beklageligt," sagde Gordon Johndroe, talsmand for Det Hvide Hus. 
Fortsat på terrorliste?
Det nordkoreanske styre meddelte for to uger siden, at de internationale atominspektører ikke kunne få adgang til den del af atomanlægget, hvor der fremstilles plutonium. 
Men på det tidspunkt tillod nordkoreanerne, at inspektørerne fortsat havde adgang til andre dele af anlægget. Nordkorea har sagt, at Yongbyon vil blive genstartet inden for kort tid. Det kommunistiske styre har udtrykt vrede over, at USA endnu ikke har fjernet det fra sin liste over lande, der støtter terrorisme.
Washington har lovet at stryge Nordkorea fra listen, når der er etableret et system, der kan bekræfte, at landets omstridte atomprogram er afviklet som aftalt.
Torsdag var der forlydender i japansk presse om, at USA vil fjerne Nordkorea fra listen i næste måned.
ritzau/Reuters

