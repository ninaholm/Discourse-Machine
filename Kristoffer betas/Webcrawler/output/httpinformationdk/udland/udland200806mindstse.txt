Mindst seks dræbt i Islamabad
OPDATERET: Bombe i bil eksploderer foran Danmarks ambassade i Pakistans hovedstad, Islamabad


 ISLAMABAD - Mindst seks mennesker mistede livet og op mod 30 blev såret, da en bilbombe mandag eksploderede foran den danske ambassade i Pakistans hovedstad, Islamabad.
De internationale nyhedsbureauer rapporterer, at mellem seks og otte mennesker er dræbt.
En rengøringsassistent på ambassaden blev dræbt, ambassadens altmuligmand blev hårdt såret, mens to kontoransatte blev såret. Ingen af ambassadens fire danskere blev ramt ved angrebet.
Eksplosionen kunne høres over hele Islamabad.
- Vi kørte forbi på hovedvejen, da vi mærkede et voldsomt tryk på højre side, fortæller den norsk-pakistanske samfundsforsker Atilla Iftikhar til Ritzau.
Han befandt sig 200 meter fra den danske ambassade, da bomben eksploderede kl. 13 lokal tid. Hans bil rystede kraftigt, da trykbølgen kom.
- Jeg så en flamme gå til vejrs og bagefter væltede der sort røg op.
- Det må have været ganske grusomt for dem, der har oplevet det tæt på, siger han.
Foran ambassaden efterlod bomben et hul på en meters dybde. Det flød med glas og murbrokker fra sammenstyrtede vægge, og snesevis af biler var knust.
En ydermur på ambassaden var faldet sammen, og porten ind til bygningen var slået ind. Men selve ambassadebygningen var uskadt, bortset fra knuste ruder.
Der var ingen, som umiddelbart tog skylden for bomben, men nummer to i terrornetværket al-Qaeda, Ayman al-Zawahiri, opfordrede for nylig til at angribe danske mål for at hævne karikaturtegninger i Morgenavisen Jyllands-Posten.
Beboere i kvarteret, hvor ambassaden ligger, siger de hele tiden har frygtet det værste.
- Siden trykningen af karikaturtegningerne har vi altid haft den frygt. Men med det, de gjorde mod vores religion, så fortjener de det, siger en kvinde.
En pakistansk hjælpeorganisation støttet af FN bor i bygningen over for ambassaden, og her var skaderne omfattende. Mange ansatte blev såret ved eksplosionen, siger en talsmand.
- Vi har forsøgt at gøre opmærksom på vores bekymring, at den (ambassaden red.) burde fjernes... vi har været i stor fare, siger han.
Den danske charge d'affaires, Michael Hjortsø, var til frokost andetsteds i byen, da eksplosionen skete.
Det er uvist, om det var en selvmordsbombemand i en bil eller en parkeret bil med en tidsindstillet sprængladning, som forårsagede død og ødelæggelse.
En politimand på stedet mente, at det måtte være en bil, som nogen har parkeret foran ambassaden noget tidligere.
Ifølge nyhedsbureauet AP blev bilen kastet 30 meter op i luften, og den landede i en villahave i en nabogade.
Kvarteret, hvor ambassaden ligger, er til daglig under skarp bevogtning af politiet. 
De norske og svenske ambassader i nærheden blev kort efter eksplosionen evakueret af frygt for, at de også kunne være bombemål.
Pakistan har gentagne gange været skueplads for antidanske demonstrationer siden Muhammedkrisen i 2006. 
Den danske ambassade blev dengang midlertidigt lukket, og sikkerhedstiltagene fik i foråret atter et nøk opad, efter at flere danske aviser genoptrykning af Jyllands-Postens Muhammedtegninger udløste nye pakistanske protester. 
Det er første gang, at en dansk repræsentation er mål for et terrorangreb. 
Udenrigsminister Per Stig Møller betegnede terrorbombeangrebet som "fuldstændig uacceptabelt".
Militante islamister har gennemført en bølge af terrorangreb i Pakistan de senere år, men en talsmand for Taliban-bevægelsen sagde mandag, at han intet kendskab havde til angrebet mod den danske ambassade.
Volden har været aftagende i Pakistan siden valget i februar og indsættelsen af en ny regering. Det skyldes bl.a. at regeringen har indledt en fredsdialog med militante muslimer langs grænsen til Afghanistan.
En talsmand for EU-Kommissionen fordømte terrorbomben.
- Kommissionen fordømmer terrorhandlinger og vold og derfor denne handling. Kommissionen udtrykker sin solidaritet med ofre for terror, og i dette tilfælde er kommissionen selvfølgelig solidarisk med sin medlemstat Danmark, sagde han.
