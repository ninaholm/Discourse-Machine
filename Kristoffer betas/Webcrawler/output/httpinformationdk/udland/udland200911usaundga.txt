USA undgår ansigtstab med Obama-besøg
Formentlig bliver USA repræsenteret af Hillary Clinton eller en anden højtstående minister under sidste del af klimatopmødet i København, gætter klimadirektør


 Nyheden om, at præsident Barack Obama kommer til FN's klimakonference i København den 9. december, men ikke deltager i selve topmødet for stats- og regeringschefer den 17.-18. december, er formentlig godt timet med USA's længe ventede klimaudspil.
 Det mener Per Meilstrup, klimadirektør i mediehuset Mandag Morgen.
 - Det tyder på, at det ikke bliver noget overraskende udspil, men en foreløbig melding om, at amerikanerne vil forpligte sig til en CO2-reduktion på 4-6 procent i 2020 i forhold til niveauet i 1990. Det er det, som er på bordet i Senatet og Kongressen, siger Per Meilstrup i en kommentar.
 Man skal dog ikke nødvendigvis konkludere, at der ikke kan komme noget mere ambitiøst på banen, tilføjer han.
 - Men man overlader forhandlingsfasen, som bliver uhyre vanskelig for USA, til enten embedsmænd eller ministre. Skal man udlægge det positivt, baner Obama vejen for, at udenrigsminister Hillary Clinton eller en anden højtstående minister deltager i den sidste del, siger Per Meilstrup.
 Det er svært at blive væk, når indtil nu 65 stats- og regeringschefer har meldt deres ankomst til selve topmødedelen 17.-18. december, påpeger han.
 - Men hvis Hillary Clinton kommer, og Obama har været der, så taber USA ikke ansigt. Man kan også sige, at den største katastrofe er afværget, som det ville være, hvis amerikanerne slet ikke engagerer sig, eller Obama end ikke gider at sætte foden i København, siger Per Meilstrup. 
 Alt i alt tyder tingene dog ikke på, at USA vil være vanvittigt offensiv.
 - Og det er jo ikke godt for forhandlingerne om en stærk politisk aftale. USA er klart den største knast i forhold til at nå et ambitiøst resultat, siger Mandag Morgens klimadirektør.    
