FN trækker invitation til Iran tilbage
Store protester fra blandt andet USA og syrisk opposition har ført til, at FN har trukket invitation til Iran


 
	Iran kommer ikke med på den kommende fredskonference for Syrien, selvom iranerne modtog en invitation natten til mandag fra arrangøren FN.

	Det meddeler en talsmand for FN mandag aften, efter der tidligere på dagen har været store protester fra både USA og den USA-støttede syriske opposition, Syriens Nationale Koalition.

	USA og den syriske opposition har krævet, at iranerne tilslutter sig Geneve I-aftalen fra 2012, da man besluttede at arbejde for en overgangsregering i Syrien uden den nuværende præsident Bashar al-Assad.

	Kort efter meldingen fra FN bekræftede Syriens Nationale Koalition sin deltagelse i konferencen.

	Irans ambassadør i FN slog mandag aften fast, at Iran ikke ville deltage i fredskonferencen om Syrien, hvis betingelsen for invitationen var, at Iran skulle acceptere Geneve I-aftalen.

	- Hvis Irans deltagelse er betinget af en accept af Geneve I-kommunikeet, så vil Iran ikke deltage på Geneve II-konferencen, siger den iranske FN-ambassadør, Mohammed Khazaee.

	FN's generalsekretær, Ban Ki-moon, gav tidligere mandag udtryk for skuffelse over iranernes udmelding.

	- Generalsekretæren er dybt skuffet over dagens iranske udtalelser, der ikke er i overensstemmelse med de tilsagn, som han modtog omkring Irans støtte af Geneve-kommunikeet, siger Ban Ki-moons talsmand Martin Nesirky.

	Irans deltagelse har været et stridspunkt mellem flere af stormagterne. USA er imod, mens russerne ønsker Irans deltagelse, da iranerne spiller en central rolle i konflikten.

	Argumentet fra Washington lyder, at iranerne ikke har bidraget med noget godt i forhold til at løse konflikten i Syrien.

	Iranerne står på Syriens præsident, Bashar al-Assads, side i konflikten med oprørsgrupperne i landet.

	Fredskonferencen ventes indledt onsdag i denne uge i den schweiziske by Montreux, og to dage senere flytter forhandlingerne - efter planen - videre til Geneve.

	USA, Rusland og FN vil tirsdag holde et møde om fredskonferencen for Syrien i den schweiziske by Montreux, skriver nyhedsbureauet Itar-Tass.

	Ved mødet er USA's og Ruslands udenrigsministre, John Kerry og Sergej Lavrov, og FN's generalsekretær, Ban Ki-moon, repræsenteret.

	Konflikten har stået på siden foråret 2011. Flere end 100.000 mennesker har mistet livet og millioner er drevet på flugt.

