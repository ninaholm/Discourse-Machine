Boko Haram-gidsler udstødes ved hjemkomst
Efterhånden som militæret presser terrorgruppen Boko Haram tilbage, bliver stadig flere kvinder befriet. Men der venter de frigivne gidsler en hård hjemkomst
 Forældre til de 219 børn, der blev kidnappet af Boko Haram i april 2014 i byen Chibok. Selv for de kidnappede, der formår at slippe fra gruppen og vende hjem, er livet ikke nemt.


 Mistro og skepsis møder de kvinder og piger, der vender hjem til deres samfund i Nigeria, efter at have siddet som gidsel hos terrorgruppen Boko Haram. Det viser rapporten Bad Blood, som UNICEF har udgivet i denne uge.
Ved hjemkomsten bliver de tidligere gidsler diskrimineret og afvist af deres familier og samfund, der opfatter kvinderne som en potentiel trussel. De bliver kaldt ‘annoba’, som betyder epidemi, eller ’Boko Haram-kone’, skriver New York Times.
Siden 2012 er flere end 2000 kvinder og børn blevet bortført af Boko Haram, herunder de mindst 200 skolepiger fra byen Chibok, hvis kidnapning udløste den verdensomspændende kampagne ’Bring back our girls’.
Kvinderne har under fangenskabet været udsat for psykisk og fysisk vold, tvangsægteskaber, tvangsarbejde, voldtægter og uønskede graviditeter. Men deres gamle samfund frygter, at de er blevet indoktrinerede af Boko Haram, når de vender hjem, og at de vil forsøge at radikalisere andre, skriver The Guardian.
Boko Haram er i stigende grad begyndt at bruge kvindelige selvmordsbombere, og det bidrager til den udbredte tro på, at de frigivne kvinder er med til at sprede usikkerhed i regionen.
Selv blandt de tidligere gidsler eksisterer frygten for, at de børn, der er blevet undfanget ved voldtægt, skal arve terroristernes voldelige adfærd:
»Når jeg tænker på det kommende barn, stresser det mig, og jeg spørger konstant mig selv: Vil barnet også opføre sig som JAS (andet navn for Boko Haram, red.)?« siger en gravid kvinde i Unicefs rapport.
De fleste samfund i de konfliktberørte områder er ikke klar til at acceptere voldtægtsbørnene. I samfundene i det nordøstlige Nigeria er det en almindelig opfattelse, at ’ondt blod’ er blevet videreført til børnene fra deres biologiske fædre.
»Et barn af en slange er en slange,« lyder en udbredt talemåde, ifølge Unicef-rapporten.
Rapporten peger på behovet for, at den nigerianske regering, og NGO’er træder til med støtte til de kvinder, som oplever diskrimination. Det skal ske i form af øget beskyttelse og støtteprogrammer for de hjemvendte kvinder. Desuden skal beboerne i de hjemvendtes nabolag uddannes og informeres om, hvad kvinderne er blevet udsat for, foreslår UNICEF.

