Venstre trækker i land om EU-afstemning
Venstre vil ikke længere garantere, at et eller flere EU-forbehold sættes til afstemning i denne valgperiode. Konservative fastholder, at man bør overholde løftet fra regeringsgrundlaget


 Venstre vil ikke længere garantere, at et eller flere EU-forbehold sendes til folke-afstemning i indeværende valgperiode.
Politisk ordfører Peter Christensen betoner, at Lissabon-traktaten skal være vedtaget i samtlige lande, og at man skal være så godt som sikker på at få et ja, før man vil spørge vælgerne.
"Det vil kunne komme som en overraskelse for nogle, men hvis vi sætter forbeholdene til afstemning, er det, fordi vi gerne vil af med dem," siger han.
Ifølge Peter Christensen er SF's opbakning til euroen og Irlands ratifikation af Lissabon-traktaten afgørende for, at Danmark kan opretholde en selvstændig udlændingepolitik.
Men selv om Irland skulle få et ja til traktaten i efteråret, er der ikke længere sikkerhed for, at man - som ellers bebudet i regeringsgrundlaget - vil sætte et eller flere forbehold til afstemning i denne periode.
"Nej, det er der ingen garanti for. Lissabon er en af forudsætningerne, men derudover er det klogt at lytte til, om danskerne vil bakke op. En afstemning, der falder, vil betyde, at det hele sættes i stå i mange år fremover," siger Peter Christensen.
DF: De tør ikke
Hos de konservative ser man fortsat helst, at danskerne bliver spurgt til et eller flere EU-forbehold i denne valgperiode. Med henvisning til den netop overståede og noget tætte afstemning om tronfølgeloven understreger de konservatives politiske ordfører, Henriette Kjær, vigtigheden af, at danskerne har haft den fornødne tid til at debattere forbeholdene. Derfor vil regeringen ikke vil forcere noget; statsministeren vil finde 'et passende tidspunkt' og derpå indkalde de EU-venlige partier.
"Men det vil være hensigtsmæssigt at få taget afstemninger om nogle af forbeholdene i denne valgperiode. Så det bør ske, så vidt det er parlamentarisk muligt," siger hun.
SF har endnu ikke givet opbakning til en afskaffelse af forbeholdet mod euroen i dens nuværende form, men i gårsdagens udgave af Information opfordrede MEP Margrete Auken, der søndag blev genvalgt med tredjeflest personlige stemmer i Danmark, statsminister Lars Løkke Rasmussen til at "komme ud af hullerne" og sætte rets- og forsvarsforbeholdet til afstemning så hurtigt som muligt. 
Men det vækker hoved-rysten hos Henriette Kjær:
"De har hidtil slået på, at vi alle skulle være enige og ikke haste noget igennem, så den melding undrer mig," siger hun.
Hos Dansk Folkeparti mener Pia Kjærsgaard, at partiets store EP-valgsejr må aflive enhver snak om EU-afstemninger.
"Regeringen kan have skrevet det nok så meget ind i regeringsprogrammet. Men de tør ikke; de har set skriften på væggen," siger hun til Jyllands-Posten.
I modsætning til VK er SF klar til at tage afstemninger om både rets- og forsvarsforbehold, uden at den nye traktat er på plads. 
V: DF bestemmer ikke
SF's formand anklager statsminister Lars Løkke Rasmussen (V) for at være lammet af angst for vælgerne og DF efter Venstres skuffende valgresultat:
"Det virker, som om Pia Kjærsgaard for øjeblikket også dikterer Venstres EU-politik og altså ikke bare alle de andre områder," siger Villy Søvndal til Ritzau.
Men både Søvndals udlægning og DF's krav om, at debatten skal forstumme, afvises af Peter Christensen:
"Det bestemmer Dansk Folkeparti ikke. Vi vil gerne tage en afstemning, når forudsætningerne er på plads."
Ligesom Venstre vil de konservative gerne af med både rets-, forsvars- og euroforbeholdet. I modsætning til SF ønsker regeringspartierne dog at benytte sig af Danmarks mulighed for fortsat at køre en selvstændig udlændingepolitik.
Om DF's melding lyder det fra Henriette Kjær:
"Det er jeg uenig i."

Leder på Bagsiden

