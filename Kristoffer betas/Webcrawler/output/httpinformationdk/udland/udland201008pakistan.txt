Pakistans image gør, at vi ikke vil hjælpe 14 mio. mennesker i nød
Oversvømmelserne i Pakistan overgår i antal ofre både Haiti og tsunamien i 2004. Alligevel er det begrænset med både regeringers og privates vilje til at hjælpe ofrene. 'Der er både racisme, Taleban, der tager nødhjælpen og alt for meget Muhammed-krise i spil,' lyder en vurdering
Hjemløse efter syndffloden samles under en militærhelikopter, som kaster forsyninger ud til dem i den sydlige Punjab-provins.


 FN beskriver det som en katastrofe større end tsunamien i Asien i 2004, jordskælvet i Pakistan året efter, og jordskælvet på Haiti i år - tilsammen målt i antallet af mennesker med brug for nødhjælp.
Op mod 14 millioner mennesker i Pakistan er direkte berørt af oversvømmelser og har akut brug for hjælp. Sker det ikke, vil dødstallet - der i dag er over 2.000 - hastigt stige på grund af epidemier.
Alligevel beklagede en række nødhjælpsorganisationer i går, at det går trægt med betalingsviljen hos de ellers normalt gavmilde Danskere. F.eks. kan man hos Dansk Røde Kors selv starte en indsamling i sit netværk, men det havde kun tre mennesker gjort tirsdag aften.
Henrik Stubkjær, generalsekretær i Folkekirkens Nødhjælp, bekræfter, at det går sløjt med frivillige bidrag til nødhjælpsaktionen i Pakistan.
»Jeg tror, at folk tænker, at det er et mere velhavende land end f.eks. Haiti, og at de har en hær, der kan bistå folk. Men virkeligheden er, at der er mellem 12-14 millioner mennesker, der lider nød og det tal stiger ifølge FN hver dag,« siger Henrik Stubkjær.
Han mener ikke, at danskere har noget imod Pakistan som sådan, men kan godt frygte, at der er sket et skred som følge af den politiske og militære situation i området:
»Giverviljen var faktisk stor efter jordskælvet i 2005, men man kan frygte, at krigen i Afghanistan og den stigende grad af politisering har lagt en dæmper på den.«
Imageproblem?
Forbrugsekspert Christine Feldthaus holder blandt andet foredrag for udviklingsorganisationer om, hvordan man sælger sin sag til de kritiske danske givere. Hun er ikke tvivl om, at Pakistan har et 'imageproblem'.
»Der er nok ikke mange, der ville indrømme det, men satte man en løgndetektor på folk, ville de sige, at de primært ser Pakistan som en udklækningsanstalt for talebankrigere; som et sært land, der ligger et sted omme bag Afghanistan, hvor man brænder danske flag af i gaderne og hvorfra, der kommer indvandrere, som vi har besvær med. Det er ikke noget, der sælger i dansktop-segmentet,« siger Christine Feldthaus og slår fast:
»Der er både racisme, anti-islamisme og alt for meget Muhammed-krise i spil.«
De 'uskyldige'
Men det er jo ikke længe siden, at danskerne beviste, at de er villige til at hjælpe folk langt væk. Pengene strømmede ind, efter at et enormt jordskælv ramte Haiti den 12. januar i år.
Men den britiske udviklingsorganisation Oxfam melder, at det totale beløb til Pakistan tirsdag kun var på 45 millioner dollar med yderligere 91 millioner bebudet, blev der umiddelbart efter jordskælvet i Haiti afsat 742 mio. dollar, og lovet yderligere 920 millioner (godt 5,5 milliarder kr.)
Gunnar Olesen, ekstern lektor på RUC og formand for Rådet for International Konfliktløsning (RIKO) er ikke i tvivl om, at danskernes »fortrukne« katastrofer, ikke kun bliver afgjort af det, der faktisk er sket, men også den kontekst, den er sket i.
»Haitianerne blev opfattet som helt uskyldige ofre. Som en masse fattige mennesker, der aldrig havde drømt om at gøre os noget. Efterhånden som Danmark er blevet mere involveret i krigen i Afghanistan og krigen mod terror, er det ikke længere så simpelt at være 'blot' offer i Pakistan,« siger Gunnar Olesen, der også mener, at medierne bærer et tungt ansvar.
»De serverede Haiti som den rene, regulære katastrofesituation, den var. I forhold til oversvømmelserne i Pakistan kom der lige med det samme politisk støj på linjen, med medierapporter om Taleban, der lukrerede på situationen.«
Træthed ved ulykker
Og der er oplagte grunde til, at folk er langt mere skeptiske over for at give Pakistan penge, end det var tilfældet for Haiti, mener også Christine Feldthaus:
»Haiti var jo et land, der på en måde næsten var USA, hvor Jørgen Leth slog sine folder, og hvor folk er rare og hører Jamaica-musik. Det kan godt være, at det ikke er tilfældet, men sådan var stemningen,« siger Christine Feldthaus, der frygter, at de nødlidende i Pakistan også kan blive offer for en træthedsfaktor.
»Mange har nok oplevelsen af, at det er så kort tid siden, at vi alle følte for et andet land og gav den fuld gas med 600 kroner. Så orker vi altså ikke allerede igen.« Danskpakistaneren Kashif Ahmed og hans to brødre samlede i 2005 ind til jordskælvet i Pakistan, bl.a. ved en storstilet støttekoncert. De håber at kunne gentage succesen, men de har også mærket de fordomme, som møder dem, når Pakistan kommer på tale.
»Hvis man beder folk om at nævne fem ting om Pakistan, er de fire negative. Det er trist, men det er også et faktum, som man ikke kan komme udenom. Det ved man som danskpakistaner,« siger Kashif Ahmed, der beklager, hvordan tv-billeder af krig og terror fører til fejlslutninger, når det kommer til nødhjælp.
»Folk er tilbøjelige til at sige: Hvorfor sender de ikke bare deres militærfly ud med hjælp og bruger færre penge på at føre krig,« siger Kashif Ahmed, der dog håber, at de kan få ændret det billede af Pakistan.
»Det handler i sidste ende om næstekærlighed. Så hold politik ude af det,« opfordrer Kashif Ahmed.
Men der kan også være nogle helt aktuelle grunde til den manglende vilje til at give bidrag til Pakistan.
Uheldig blanding
I forbindelse med at Udenrigsministeriet bekendtgjorde, at Danmark ydede omring 13 millioner kr. i humanitær bistand til Pakistan, sagde udviklingsminister Søren Pind, at vi også skulle hjælpe Pakistan for at forhindre, at Taleban vinder hjerter og sjæle ved at hjælpe.
Det affødte en lammende kritik fra nødhjælpsorganisationer, der mindede om, at nødhjælp udelukkende skal gives udfra humanitære kriterier, og at en sammenblanding bringer deres folk i marken i fare, da de så kunne opfattes som en del af krigen.
Pind garanterede efterfølgende, at nødhjælp vil blive fordelt dér, hvor behovet er størst, og der er ingen betingelser er om, at det skal ske i områder, hvor Taleban er til stede. Men han tilføjede:
»Danmark støtter upartisk mennesker i nød, men støtten kan ind imellem tjene flere formål.«
Ond spiral
Christian Friis Bach, tidligere international chef i Folkekirkens Nødhjælp, mener, at den stigende sammenblanding mellem militære og humanitære operationer gør det vanskeligt at mobilisere støtte til nødhjælpsoperationer.
»Det gør det svært at skille de forskellige hensyn fra hinanden. Det bliver sværere at få penge, og det bliver sværere at udføre arbejdet for de humanitære organisationer,« siger han og understreger, at de fanatiske oprørsgrupper i regionen bærer et ligeså stort ansvar for den onde spiral.
»Konsekvensen er desværre, at befolkningen straffes flere gange. Både af krig, kaos og katastrofer og af mindre hjælp, når det sker,« siger Christian Friis Bach.
Måske havde Søren Pind håbet på, at den dobbelte gevinst ved nødhjælpen i Pakistan kunne give ekstra lyst til at hjælpe, men ifølge Christine Feldthaus kan det fint vise sig, at udviklingsministerens budskab har haft den modsatte effekt: »Fremfor at øge giverviljen tænker folk: Skal vi til at sende penge ned til et land, som vi lige har fået at vide, er en udklækningscentral for Taleban? Nej, ellers tak.«
Staters giverlyst
Men nok så meget privat hjælpelyst batter næppe, med mindre staterne også er indstillet for at skrue op på bidragene.
Indtil nu er det også gået trægt. FN opfordrede i går indtrængende donorlandene til at skrue op for pengestrømmen. Samme bøn kommer fra Henrik Stubkjær.
»Netop det forhold, at der er tale om en oversvømmelse gør, at nøden meget hurtigt kan forværres til det helt uoverskuelige. I hælene følger nemlig epidemier, og derefter muligvis hungersnød, da hele høsten også er ødelagt. Situation er meget alvorlig,« fastslår han, og sender en direkte appel til den danske regering: »Vi har kapaciteten til at gøre mere på stedet. Vi mangler pengene.«
Gunnar Olesen opfordrer de private givere til at komme til lommerne og staterne til at holde katastrofen og kun katastrofen for øje.
»Skæg for sig og snot for sig, politik for sig. Det er hr. og fru Ahmed, der lider, og er således helt og aldeles uskyldige, og de har ingen indflydelse på landets politik.«
Det var i går ikke muligt at få en kommentar fra udviklingsminister Søren Pind (V). FN bad i sent i aftes medlemslande om 2,63 milliarder kroner i hjælp til ofrene for oversvømmelser i Pakistan. Det er især de mest sårbare børn og ældre, der har størst behov for omgående hjælp.
Rettelse: 
Der er en fejl i det første citat i artiklen. Christine Feldthaus siger ikke at »Der er både racisme, Taleban, der tager nødhjælpen og alt for meget Muhammed-krise i spil,« men »Der er både racisme, antiislamisme og alt for meget Muhammed-krise i spil,' lyder en vurdering.« Beklager, red.

