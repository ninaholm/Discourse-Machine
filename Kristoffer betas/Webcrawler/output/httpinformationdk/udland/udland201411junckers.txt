Juncker svækket efter lækage
Luxembourg-skattelækagen har rettet projektøren på den nye kommissionsformand og fhv. premierminister for Luxembourg, Jean-Claude Juncker. Men hans rolle i Luxembourgs ry som skattely var velkendt, og problemet er langt større end én mand, siger eksperter
På et pressemøde i går forsøgte ikke mindre end fire af Luxembourgs topministre at forklare og udlægge skattelækagen. Fra venstre: finans-, premier-, økonomi- og justitsministeren.


 Kun få dage i jobbet som formand for EU-Kommissionen er den tidligere luxembourgske premierminister, Jean-Claude Juncker, kommet under voldsom kritik og sågar pres for at træde tilbage.
Det er afsløringen af, at 340 multinationale virksomheder har indgået komplicerede skatteaftaler med de luxembourgske myndigheder, der efter alt at dømme har kostet skatteyderne i Europa og resten af verden mange milliarder kroner, der i går fik kritikere i Europa-Parlamentet til at afkræve ham svar.
»Disse afsløringer er et kæmpe tilbageslag for den nye kommissionsformands troværdighed og hans evne til at handle i offentlighedens interesse. Der har aldrig før været så konkrete beviser på, hvor langt multinationale virksomheder går for at unddrage sig deres skatteansvar, men også statsaktørers rolle i at gøre det muligt,« siger Sven Giegold, medlem af Europa-Parlamentet for De Grønne.
»Det faktum, at Juncker var Luxembourgs finans- og premierminister i den periode, gør ham direkte medansvarlig for denne enorme selskabsskatteunddragelse,« tilføjer han.
Den uafhængige irske MEP Nessa Childers mener, at sagen frarøver »Juncker enhver form for moralsk autoritet«, mens de danske europaparlamentarikere Jeppe Kofod (S) og Morten Messerschmidt (DF) begge mener, at Juncker må gå af, hvis det viser sig, at han havde kendskab til aftalerne mellem virksomhederne og Luxembourgs skattemyndigheder.
»Vi har brug for klare garantier fra Junckers side om, at han ikke har involveret hverken sig selv eller sit land i ulovligheder. Kan han ikke levere det, er han uegnet som EU-kommissionsformand,« skrev Jeppe Kofod i en skriftlig kommentar til Ritzau.
Messerschmidt sagde til Ritzau:
»Det er hævet over enhver tvivl, at han ikke kan blive siddende som kommissionsformand, hvis han har haft det mindste kendskab til sagen«.
Janis Emmanouilidis tvivler på, at Juncker vil blive tvunget til at gå af som resultat af sagen, men mener, at den kan blive et problem for ham.
»Den vil have en effekt. Folk, som er uenige med ham på forskellige områder, kan bruge det mod ham. Hvis Juncker f.eks. er kritisk over for et statsoverhoved, kan man ikke udelukke, at denne vil bruge det her imod ham,« siger Emmanouilidis.
Alle leger samme leg
Imidlertid siger han – og andre iagttagere – at sagen om staters involvering i virksomheders forsøg på at unddrage sig skat er langt større end blot en enkelt mand.
»Mange medlemslande har brugt deres skattesystem – enten gennem lavere skatterater, mindre regulering, særlige incitamenter – til at tiltrække virksomheder. Så man skal være forsigtig med bare at pege ad en person som den slemme dreng i klassen,« siger han og påpeger, at »folk, da han fik jobbet, var helt klar på, at en af Luxembourgs konkurrencemæssige fordele var dets skattesystem«.
Mario Mariniello fra den økonomiske tænketank Bruegel i Bruxelles, er enig og mener derfor ikke, at det giver mening at indføre straffe imod lande, der medvirker til konkurrenceforvridende skatteregler.
»Det er meget svært at lave sådanne regler, for ulovlig statsstøtte er noget, alle EU-lande er involveret i,« siger Mariniello.
»Det er en del af spillet, så længe der ikke er fælles skatteregler,« tilføjer han.
Begge peger de på, at der i Europa – såvel som på globalt plan – har været en konkurrence om at tiltrække de multinationale virksomheder, der har ført til, at stort set alle lande har sænket deres selskabsskat.
Ifølge forfatteren af bogen The Great Tax Robbery, Richard Brooks, er denne konkurrence på den laveste skatteprocent den »virkelig skadevirkning som skattely som Luxembourg er skyld i«.
»De gør ’skattekonkurrence’ til et globalt ræs mod bunden, det udvander de store virksomheders bidrag og overlader det til borgerne at betale regningen,« skrev han i en analyse i The Guardian i går.
Spørgsmålet er imidlertid, om regeringernes skattekonkurrence skyldes skattelyene, eller om Luxembourgs særaftaler er en reaktion på dette ræs.
Janis Emmanouilidis mener, at begge dele er i spil.
»På den ene side er der en konkurrence mellem stater, hvor individuelle lande sænker deres skatteprocent, og så følger andre med. På den side er nogle lande gået videre, fordi de har følt, at det var nødvendigt for at være konkurrencedygtige,« siger han.
I løbet af finanskrisen er tålmodigheden med multinationale virksomheder såvel som med rige enkeltpersoners skatteunddragelse dalet, og en række tiltag for at komme skatteunddragelse og -snyd til livs, er igangsat både på EU-plan og på globalt plan igennem OECD.
Er der ændringer på vej?
Presset har ført til en række konkrete resultater. Bl.a. har Schweiz under voldsomt pres fra USA lempet på sin bankhemmelighed. Det samme gjorde Luxembourg – og resten af EU – for nylig, samme dag som den irske regering efter lang tids pres gik med til at udfase den problematiske Double Irish-skatteregel.
Spørgsmålet er, hvor stort postyr den seneste afsløring vil skabe i lyset af, at alle i forvejen vidste, at sådanne aftaler eksisterede i Luxembourg. EU-Kommissionen er i gang med en række konkrete efterforskninger af, hvorvidt aftalerne er konkurrenceforvridende.
Janis Emmanouilidis mener, at der helt klart er sket et skift i forhold til at lægge pres på regeringer, der har regler, der skader andre lande.
»På nogle områder på skatteområdet er presset vokset enormt meget. Der har været voksende kritik, hvor folk siger: Hvorfor redder vi banker og skærer ned på vores sociale systemer, mens vi samtidig har f.eks. bankhemmeligheden. Både EU og ikke-EU-lande har lagt stærkt pres på visse lande,« forklarer han og mener også, at de seneste afsløringer kan føre til pres på lande som Luxembourg, Irland, Holland og andre EU-lande, der beskyldes for at have indgået aftaler med virksomheder, der har kostet andre EU-lande skatteindtægter.
MEP Nessa Childers fremhæver netop, hvordan hendes medborgere har måttet acceptere nedskæringer i offentlige tilbud og lønninger for, at landet kunne redde de internationale banker i landet.
»Dem af os, der ikke er for store til at fejle eller for store til at beskatte, er blevet efterladt med regningen, klemt i et kapløb mod bunden og tilmed blevet beskyldt for at leve over måde. Jeg vil minde Juncker om dette skingrende hykleri, hver gang han kommer til Parlamentet for at tale om budgetdisciplin,« lover Nessa Childers.
Den slags forargelse fra især programlandene vil kunne påføre andre statschefer det pres, der er nødvendigt for at øge samarbejdet om bekæmpelse af skatteunddragelse, men meget afhænger af, hvor længe historien florerer, mener Emmanouilidis.
»Dette er et område, hvor der er stor kreativitet, og hvor landene forsøger at finde nye måder at dække eventuelle tab på. Men lige nu er presset voksende,« siger han.

