Midtvejsvalg: Splittede republikanere går efter Obama
Det er lykkedes for republikanerne at gøre midtvejsvalget til Kongressen i morgen til en afstemning om præsidentens politik. Men nogle demokrater og sorte ledere advarer om en racistisk undertone i valgkampen – især i sydstaterne
 ’Race er uden tvivl blevet blandet ind i politik under denne præsident, og det er, fordi begge partier benytter emnet for egen vindings skyld,’ siger borgmester John Cox fra sydstatsbyen Greenville, hvor 75 pct. af indbyggerne er afro-amerikanere.


 Da Barack Obama for et år siden besøgte USA’s største havneby New Orleans for at tale om sin handelspolitik, fik den lokale senator, Mary Landrieu, den store ære at ledsage Obama i præsidentflyet Air Force One.
Men efter flyet landede i Louis Armstrong International Airport, forsvandt hun. Der findes ikke noget billede af den demokratiske senator stående sammen med Obama fra besøget i hendes hjemstat Louisiana.
I sin tale introducerede præsidenten Mary Landrieus bror, der er demokrat og New Orleans’ borgmester, og byens demokratiske kongresmedlem Cedric Richmond. Selv Louisianas republikanske og meget konservative guvernør, Bobby Jindal, var med på podiet.
Men Louisianas vigtigste landspolitiker, senator Landrieu, ville ikke ses sammen med en præsident, der er ekstremt upopulær blandt hvide vælgere i sydstaterne og omvendt beundret af den afro-amerikanske befolkning i det amerikanske Syden.
I morgen risikerer den 58-årige Landrieu, at hun ikke bliver genvalgt efter 12 år i Senatet, hvor hun er formand for det magtfulde energiudvalg.
»Der er en god chance for, at hun taber, bare fordi hun er demokrat,« siger Jacques Morial, en politisk aktivist i New Orleans.
»Den republikanske modstander, Bill Cassidy, har kun talt om et tema i valgkampen og i tv-reklamer – og det er, at Landrieu og Obama er som to alen af ét stykke.«
Møllestenen Obama
Og sådan er det gået slag i slag i de otte andre ’svingstater’, hvor udfaldet af valget i morgen vil afgøre, om demokraterne mister deres 55-45-flertal i Senatet. I Repræsentanternes Hus forventes republikanerne at bevare deres flertal.
I alle ni svingstater har republikanerne søgt at hænge Obama som en møllesten om halsen på den demokratiske modstander. Det er en effektiv strategi, fordi præsidenten mildest talt ikke er afholdt, især ikke blandt hvide vælgere i delstaterne Arkansas, Alaska, Georgia, Colorado, Iowa, Kansas, Louisiana, North Carolina og New Hampshire.
I de fire traditionelt konservative sydstater – Arkansas, Georgia, Louisiana og North Carolina – har brugen af Obama som våben mod demokraterne været ovenud virkningsfuld. Det er steder med mange sorte vælgere, hvor en demokrats afstandtagen fra USA’s første sorte præsident kan få afro-amerikanske vælgere til at blive hjemme på valgdagen.
På den anden side kan for grove republikanske angreb på Obama motivere en vred sort vælgerbefolkning til at møde op ved valgurnerne i større tal end forventet. Det er denne dynamik, som skaber størst usikkerhed om udfaldet af valget til Senatet i morgen.
For præsidenten selv har valgkampen været en deprimerende forestilling. Før i tiden var han en efterspurgt taler på kongreskandidaters valgmøder. Denne gang er Obama ikke blevet indbudt til valgmøde med en eneste af de 435 demokrater, der stiller op til Repræsentanternes Hus, ej heller af 33 demokratiske senatskandidater.
I stedet har præsidenten medvirket i 60 fundraisers for at indsamle penge til politikere og komiteer i private forsamlinger, hvor fotografer ikke har haft mulighed for at afbilde ham sammen med demokratiske politikere.
Racisme i begge lejre
Som så meget andet i amerikansk historie er det umuligt at adskille valgkamp fra landets komplicerede racerelationer. I alle valgkampe løber der en understrøm af racisme i begge lejre.
Alene den dybe kløft mellem hvide og sorte vælgeres karaktergivning til Obama illustrerer problematikken. I 2009 støttede 54 pct. af de hvide vælgere den nye præsident. I dag er tallet faldet til 31 pct. I den sorte befolkning er Obamas popularitet kun faldet fra 92 til 85 pct. ifølge den seneste meningsmåling fra The Wall Street Journal/NBC News.
Men at give en entydig og overbevisende forklaring på den afgrundsdybe forskel mellem hvides og sortes opfattelse af præsidentens varetagelse af sit embede er en vanskelig opgave. Den venstreorienterede politiske aktivist Jacques Morial er ikke i tvivl om årsagen.
»Så snart man kører nord for New Orleans – en liberal bastion med flere sorte end hvide indbyggere – møder man folk i det nordlige Louisiana, der stadig lever som i 1950’erne. De er uoplyste og lette at manipulere med, og mange er racister,« siger Morial.
Han tilføjer: »Hvis Obama havde været hvid og havde ført samme politik, ville situationen være fuldstændig anderledes – ikke alene i Louisiana, men også i andre delstater. Han ville være populær.«
Den konservative klimaaktivist Martha Huckabay er nu uenig.
»Kun venstreorienterede tror, at Obamas lave popularitet har noget at gøre med hans hudfarve. Det er forkert. Kristne konservative kan ikke lide ham, fordi det, han siger, er i strid med biblens ord,« siger hun.
 ’Race er uden tvivl blevet blandet ind i politik under denne præsident, og det er, fordi begge partier benytter emnet for egen vindings skyld,’ siger borgmester John Cox fra sydstatsbyen Greenville, hvor 75 pct. af indbyggerne er afro-amerikanere.
Bryan Tarnowski
Sorte præster
I det sorte samfund varierer meningerne. I Greenville i Mississippi Delta peger pastor Thomas Paul Williams på det forhold, at Obama blev valgt af et flertal af vælgerne i 2008 og 2012 (dog ikke af et flertal af hvide).
»Det giver os vind i sejlene, men her i Mississippi er der stadig nogle udestående problemer at løse. Gud skelner ikke mellem folks hudfarve, og det budskab er endnu ikke trængt ind i hvide kristnes hjerter. Det sker først, når Sandheden åbenbares for dem, og det tager tid,« forkynder pastor Williams fra Agape Storge Christian Center.
Pastor Tommy Benson ved kirken Vessels of Mercy i Greenville er tilbøjelig til at forklare Obamas upopularitet med den hvide befolknings uvilje mod at stole på en sort leder.
»Hvis Obama havde haft et hvidt ansigt, ville han formentlig have været den mest succesrige præsident i vores historie. Tænk blot på de kolossale udfordringer, han er blevet stillet over for, og den kølige og afbalancerede måde, han reagerer på,« siger Benson, der er demokratisk medlem af Greenvilles byråd.
Det største ansvar lægger Benson på Fox News’ højrekonservative værter.
»Fox News spyr had ud mod Obama og demokraterne. Fox er ved at ødelægge vort land med al deres had. Tror du virkelig, det er en tilfældighed, at så mange hvide køber håndvåben. Hvem er det, de vil forsvare sig imod,« spørger Benson.
Greenvilles hvide borgmester John Cox, der identificerer sig som en moderat republikaner, lægger sig midt imellem. Han regerer trods alt en sydstatsby, hvor 75 pct. af indbyggerne er afro-amerikanere.
»Race er uden tvivl blevet blandet ind i politik under denne præsident, og det er, fordi begge partier benytter emnet for egen vindings skyld,« siger borgmester Cox i sit kontor på Greenvilles rådhus.
Han fortsætter:
»I de seneste år har demokrater og republikanere slagtet hinanden i Washington. Alt hvad man hører fra konservative er, hvor elendig en præsident Obama er. Fra den anden side beskyldes republikanerne for at være racister. Begge partier har skruet vores racerelationer tilbage frem for at forbedre dem, og Obama er blevet fanget i midten.«
Det er ikke, fordi Cox er enig i meget af præsidentens politik.
»Men jeg har sympati for Obama, ikke mindst fordi han søger at rykke mod midten, men republikanerne vil ikke lade ham gøre det. De blokerer,« siger borgmesteren.
Paradokset i Kansas
Alt i alt er det ifølge professor emeritus Edward Flentje ved Wichita State University umuligt at bevise, at præsidentens hudfarve kan forklare hans lave popularitet i en situation, hvor amerikansk økonomi vokser med 3,5 pct. på årsbasis, og ledigheden er faldet fra 10 til 6 pct. siden 2009.
»En del af modstanden mod Obama kan utvivlsomt tilskrives hadske følelser, der manipuleres af konservative radio- og tv-stationer. Måske findes der en racistisk dimension, men det er umuligt at bevise,« siger Flentje.
I den republikanske delstat Kansas er uviljen mod Obama næsten lige så intens som i en sydstat, men her skyldes det snarere fjendtlighed over for forbundsstaten.
»Obamas økonomiske stimuleringsplan hjalp Kansas til at komme relativt smertefrit gennem den økonomiske recession,« siger Bob Bailey, professor i statskundskab ved Washburn University.
»Men da folk i Kansas mener, de burde kunne klare sig uden hjælp fra Washington, bebrejder de Obama for alt muligt andet. Alle andre problemer lægges ved hans dør.«
Bailey konkluderer:
»Man kan sige, at vælgerne er forvirrede og føler, at tingene er kommet ud af kontrol, når de lytter til medierne. Republikanerne siger: Hvis vi overtager magten, er Obama færdig, og tingene falder til ro igen.«

