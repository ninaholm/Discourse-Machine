Gevinst fra grønnere biler ædt op af EU's transportvækst
Bilerne bliver mere brændstoføkonomiske, og derfor kan vi køre længere for de samme penge. Og det gør vi så. Konsekvens: Fortsat stigende CO2-udledninger fra transporten


 Bilerne i Europa kører stadig længere på literen, men samtidig kører europæerne stadig længere i dem. Derfor stiger de samlede CO2-udledninger fra vejtransporten i Europa fortsat ildevarslende.
Det fremgår af en statusrapport om det europæiske transportsystem, Towards a resource-efficient transport system, præsenteret i går af Det Europæiske Miljøagentur, EEA. 
Rapporten fortæller, at de europæiske biler er blevet gradvist mere benzinøkonomiske over en årrække og derfor også udleder mindre CO2 pr. kilometer. Fra 2007 til ’08 faldt udledningen fra den gennemsnitlige ny personbil eksempelvis fra 159 gram CO2 pr. kilometer til 154 gram CO2.
Men samtidig viser statistikken, at der køres stadig flere kilometer på vejene. Det skyldes flere ting: Flere europæere har fået råd til at købe bil – i 1990 havde godt hver tredje
EU-borger bil, nu er det næsten hveranden.
Samtidig er der investeret massivt i udbygningen af vejnettet. For 14 europæiske lande, hvor data foreligger, var vejinvesteringerne i 2007 således 25 pct. større end i 2000. 
Dertil har den reale benzin- og dieselpris ifølge EEA stået næsten stille i 30 år, alt mens personindkomsten er vokset og dermed også EU-borgernes evne til at købe brændstof. Endelig har forbedringen af bilernes brændstoføkonomi betydet, at man for de samme penge kan køre længere. 
Som rapporten anfører: »Mere effektive biler, som bruger mindre brændstof, kan i det lange løb være billigere at køre og sænker dermed de generelle transportomkostninger. Dette fører til mere transport – kendt som rekyl-effekten – fordi den aktivitet, som tidligere var for dyr at foretage, nu kan gennemføres til en rimelig pris.«
»Samtidig med at dette giver forbrugeren flere valgmuligheder og dermed øget velfærd, så betyder det, at en væsentlig del af miljøgevinsterne forsvinder i voksende transport,« skriver miljøagenturet.
Kører flere kilometer
Facit er, at der fra 1995 til 2007 skete en vækst på ca. 20 pct. i antallet af kørte personkilometer i EU. Og samtidig en vækst fra 1990 til 2007 i vejtransportens CO2-udledninger på 29 pct. Den samlede transportsektors CO2-udledninger steg i samme periode 28 pct: 
»I dag kan vi se, at de intensive investeringer i transportinfrastrukturen har gjort os i stand til at rejse længere for at opfylde vores daglige behov, men dette har ikke samtidig gjort, at vi er mindre udsatte for støj, tæt trafik og luftforurening,« konstaterer professor Jacqueline McGlade, administrerende direktør for EEA.
Med henvisning til FN’s klimapanel anfører miljøagenturet, at en 80 pct. reduktion i den europæiske transportsektors CO2-udledninger i 2050 er et velbegrundet mål at gå efter. For at have en chance for at opfylde det, må de europæiske lande kombinere en lang række initiativer: Mere benzinøkonomiske biler, brændstof med lav CO2-udledning, stigende andel af elbiler, delebil-klubber, bedre offentlige transportmidler, road pricing, flere video-møder i stedet for transport samt ændret byplanlægning og bosætning, så transportafstande mindskes.
jsn@information.dk

