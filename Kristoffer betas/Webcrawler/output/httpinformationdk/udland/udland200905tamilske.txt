De Tamilske Tigre: 2.000 civile dræbt af regeringshær
Oprørsgruppen De Tamilske Tigre, LTTE, hævder, at regeringshæren har dræbt op mod 2.000 civile ved et artilleriangreb
LTTE siger, at regeringen har dræbt tusindvis af civile under et angreb. Regeringen siger, at gruppen selv står bag.


 Sri Lankas hårdt trængte oprørsgruppe De Tamilske Tigre, LTTE, anklagede i går regeringshæren for at have dræbt op mod 2.000 civile ved et artilleriangreb sent lørdag aften. Regeringen i hovedstaden Colombo afviste anklagerne og betegnede oplysningerne som propaganda.
Anklagerne kom frem på websiden www.tamilnet.-com i går morges. 
Her hed det, at 257 lig var fundet, mens flere end 800 var såret under et artilleriangreb, der uden varsel slog ned i et lille kystområde, hvor væbnede medlemmer af LTTE og civile er omringet af regeringshæren.
"Flere end 2.000 civile er blevet dræbt i løbet af 24 timer. Det er sket i et ikke-kampområde. Det er terrorisme og en krigsforbrydelse," hed det på web-siden.
En talsmand for regeringshæren, general Udaya Nanayakkara afviste dog hurtigt anklagerne og sagde, at regeringshæren ikke har angrebet området i længere tid og slet ikke anvendt tunge våben mod oprørerne i flere uger.
Regeringshæren er tæt på at besejre LTTE, der i årtier har kæmpet for et selvstændigt tamilsk områder i det nordlige Sri Lanka. Tæt ved 80.000 mennesker har mistet livet, siden krigen brød ud i 1980'erne.
De gjorde det selv
Talsmanden sagde, at hæren derimod via radar kunne se, at det var LTTE, der havde affyret raketter i området. 
"Vi kunne se, at oprørerne to gange affyrede mortergranater mod sikkerhedszonen. De har gjort det for at skyde skylden på regeringshæren," sagde Udaya Nanayakkara.
De modstridende forklaringer viser, at pålidelige oplysninger fra krigszonen er vanskelige at få frem.
Resterne af LTTE er omringet på et lille kystområde af cirka 50.000 regeringssoldater.
Da LTTE stod stærkest i 2006 kontrollerede oprørerne tæt ved en tredjedel af Sri Lanka.
Flere end 200.000 civile er flygtet fra kamphandlingerne, men det menes, at omkring 50.000 stadig er omringet i krigsområdet. 
ritzau/NTB

