Netanyahu er den foreløbige vinder af forhandlingsfiasko
Palæstinensernes leder, Mahmoud Abbas, udvandrede ikke fra fredsforhandlinger da det jødiske byggestop på Vestbredden udløb, men mobiliserer Den Arabiske Liga
Jerusalem var ikke omfattet af det stop for nye byggerier på den besatte vestbred, som har været i funktion de seneste 10 måneder, men nu er ophørt, og opdelingen af byen fortsætter med at være et punkt, hvor hverken de israelske eller palæstinensiske ledere vil give sig.


 BEIRUT - Den sms, der bippede ind fra Jerusalem sent søndag aften, var lakonisk forudsigelig: »Israel sagde nej til halvanden måned mere og palæstinenserne sagde nej til såkaldt restrained building«.
Gravkøerne var kørt i stilling,  tv-hold udkommanderet, og til blå og hvide balloners opstigning fejrede de jødiske bosættere ophøret af de 10 måneders delvise byggestop i de besatte områder. Premierminister Benyamin Netanyahu har - som den israelske Washington-ambassadør, Michael Oren, udtrykte det - »holdt sit ord«.
Oren tilføjede til  New York Times, at Netanyahus »etablering af ordholdenhed også vil være en fordel for palæstinenserne, når processen nu går videre fremad.«
Hvis den går videre. Den palæstinensiske leder, Mahmoud Abbas, udvandrede ikke - som bebudet - fra forhandlingerne i det sekund, byggestoppet søndag midnat (kl. 23 dansk tid) blev historie. Abbas har været under voldsomt pres fra USA's præsident, Barack Obama, for at fortsætte forhandlingerne trods Israels afvisning af at forlænge byggestop-perioden, og mandag krakelerede hans forhandlings-delegation, idet PLO-medlemmerne fra PFLP (Folkefronten til Palæstinas Befrielse) suspenderede deres deltagelse i protest mod Abbas' tøven. Hans politiske opbakning er altså yderligere udhulet, og i den kommende uge vil han - akkurat som Arafat efter Camp David-processen  i 2000 - konsultere de 'moderate' arabiske regeringer i Cairo, Amman og Riyadh for at få rygdækning til fortsatte forhandlinger eller opbakning til at skippe dem.
Det fælles problem Iran
Israel står således over for en bred arabisk front, hvis talsmand er Amr Mousa, Den Arabiske Ligas generalsekretær. Det anses for givet, at Moussa vil forsøge at presse Obama til at lægge pres på Israel - og det anses for givet, at et sådan pres vil være forgæves. Men de 'moderate' arabiske regimer deler et problem med Israel, og det problem hedder Iran. Det problem blev eksponeret et usædvanligt sted, nemlig i den amerikanske tv-vært Jon Stewarts satire-show på CNN, hvor Jordans kong Abdullah II var gæst i studiet. Kongen gjorde gældende, at forudsætningen for at 'ind-bokse Iran' er en fredsaftale mellem Israel og palæstinenserne på Vestbredden. Abdullah sagde videre, at uden en fredsaftale vil Iran fortsat kontrollere Hizbollah i Libanon og Hamas i Gaza, ligesom det ville være umuligt at nå en ordning med Syrien.
De amerikanske forhandlere, der til det sidste øjeblik forsøgte at få enderne til at mødes  - f.eks. at israelerne kun genoptog byggeri i bosættelser, der alligevel bliver israelske efter en aftale - gav mandag udtryk for, at de arabiske regeringer er »ivrige« efter at fortsætte forhandlingerne. Omvendt har talsmænd for Den Arabiske Liga gjort det klart, at forhandlinger og byggestop følges ad. Der er nu en uge til at finde et kompromis, der kan forsyne Mahmoud Abbas med det figenblad, der kan få ham til at blive ved forhandlingsbordet.
Hamas i Gaza, der ikke deltager i forhandlingerne, opfordrede i går Abbas til at forlade forhandlingerne og »koncentrere sig om at etablere palæstinensisk enighed«.
Realiteten er, at Abbas ikke har en holdbar palæstinensisk politisk base, der kan give ham rygdækning til fortsatte forhandlinger. Han er nødt til at læne sig op ad de øvrige 'moderate' arabiske regimer, som hver især er presset af deres respektive befolkninger, der ser den fortsatte israelske ekspansion i de besatte områder som det, den er, nemlig kolonisering i strid med international lov.
Lykkes det ikke at fortsætte forhandlingerne, vil det være et politisk nederlag for præsident Obama, der har investeret personlig prestige i processen. Obama står foran det vigtige midtvejsvalg i november, hvor det demokratiske parti trues af et katastrofe-nederlag, der vil decimere præsidentens opbakning i kongressen. Også i det perspektiv er Netanyahus afvisning af selv et betinget byggestop logisk.
Israels højre-regering har ifølge analytikere i Jerusalem besluttet sig til at 'sidde tiden ud' med Obama som præsident i USA i håbet om, at han kun holder en periode og altså er væk i 2012.
Diplomatisk teater
At Netanyahu mandag opfordrede de jødiske bosættere til at vise »ansvarlighed og  tilbageholdenhed«, ligesom han i et budskab til Abbas erklærede vilje til at fortsætte »de gode og oprigtige samtaler«, er en del af det diplomatiske teater, men har ikke  forbindelse til kendsgerningerne på landjorden.
Netanyahu ved, at selv ikke minimale indrømmelser til USA og Abbas er mulige, da de vil medføre hans regerings kollaps.
At han ikke allierer sig med Tzipi Livni, lederen af det moderate borgerlige parti, Kadima, skyldes dels interne modsætninger (Kadima er større end Netanyahus Likud), men primært at Netanyahu har lovet sine vælgere ikke at opgive kontrollen over hele Jerusalem. Livni har erklæret sig villig til at forhandle en deling af byen, som er et af palæstinensernes hovedkrav.
Øvelsen er nu at placere aben - altså at placere ansvaret for det sammenbrud, der synes mest sandsynligt.
Israelerne kritiserer Abbas for fodslæben, fordi han ikke ved det midlertidige byggestops begyndelse i december sidste år straks indledte direkte forhandlinger. Han ligger således, som han har redt og har igen 'ikke forsømt lejligheden til at forsømme en lejlighed', som det hedder i en ofte citeret israelsk talemåde.
Abbas har været svækket af et trevent bagland, selv i hans eget Fatah-parti, hvor der ikke er tillid til, at israelerne mener forhandlingerne alvorligt. Den kendsgerning, at Østjerusalem - den besatte arabiske bydel - ikke var omfattet af byggestoppet, var med til at øge palæstinensernes skepsis. Men hvis forhandlingerne skal fortsætte, kræver det en gestus, eksempelvis løsladelse af et antal palæstinensiske fanger i israelske fængsler, hvor omkring 10.000 er indespærret. Men endelig klarhed må vente til næste uge.


