Eksperter: troen på EU’s CO2-marked er forduftet
CO2-prisen er faldet yderligere i den seneste uge til sit laveste niveau i over 33 måneder, og der er udsigt til yderligere fald, vurderer eksperter. Det kan undergrave EU’s energipolitik, mener eksperter


 LONDON — Den europæiske gældskrise, der over de seneste uger har spredt sig til Italien og Spanien, kan få endnu et offer på samvittigheden: Den europæiske energipolitik.
EU’s CO2-kvoter — som har til hensigt at få europæiske energiselskaber og industrier til at skifte fra fossile brændstoffer til grønne alternativer — er i løbet af den seneste uge faldet yderligere fra et rekordlavt niveau. Onsdag kostede det kun 8,50 euro at udlede et ton CO2 mod 30 euro pr. ton, da prisen var på sit højeste i 2008.
»Folk har mistet troen. Færre og færre handlere tror på markedet,« siger Matteo Mazzoni, CO2-analytiker i italienske Nomisma Energia, til Reuters.
Ifølge investeringsbanken UBS kan prisen falde med yderligere 70 procent i de kommende år som resultat af den europæiske gældskrise og et overskud i udbuddet af kvoter på CO2-markedet, som den vurderer først vil forsvinde i 2025.
»Vi forventer at det seneste fald i CO2-prisen vil eskalere og ende med et krak, fordi CO2-markedets udbud vil blive fordoblet over de kommende måneder,« skriver UBS-analytikerne i en udtalelse til sine klienter med henvisning til, at yderligere kvoter vil blive frigivet i slutningen af måneden.
»Vi forudsiger, at prisen vil blive halveret til fem euro pr. ton i 2012 med tre euro pr. ton som bundniveauet,« tilføjes det ifølge Reuters.
Mens ikke alle iagttagere vurderer, at prisen på CO2 vil falde så drastisk, synes der enighed om, at prisen vil forblive lav og sandsynligvis falde yderligere. Deutsche Bank nedjusterede i sidste uge sin 2011-vurdering fra 12 euro pr. ton til ni euro og sin 2012-vurdering fra 15 euro til 12 euro.
»Viser EU-politikerne sig ikke i stand til at forhindre, at denne krise, der opsluger Grækenland og i stigende grad Italien og Spanien, tipper EU ind i en omfattende double-dip recession, vil vi blive tvunget til at nedvurdere (…) vores (…) forudsigelser, måske aggressivt,« skriver banken i en pressemeddelelse ifølge Reuters.
I går fulgte den franske bank Société Générale trop og nedvurderede sit vurdering af 2012-prisen fra 15,8 euro til 12,4 euro pr. ton CO2.
Manglende incitament
Det europæiske Emission Trading System (ETS) er det største af sin slags i verden, og — ifølge generalsekretær for EU-Kommissionens klimaafdeling Jos Delbeke — »vores nøgleredskab til at reducere industriel drivhusgas-udledning på en omkostningseffektiv måde«.
Problemet med den lave pris er imidlertid, at incitamentet til at omstille sig til grøn energi bliver mindre og mindre.
Ifølge UBS er den nuværende pris allerede »for lav til at have en væsentlig miljømæssig indvirkning«, og banken konkluderer derfor, at systemet »ikke virker«.
Damien Morris, senior-analytiker i organisationen Sandbag Climate Campaign i Storbritannien, er enig.
»Siden programmet blev indført, har vi set et lille skifte fra kul til gas, fordi gas i nogle tilfælde er blevet billigere. Men de fleste virksomheder, der har skiftet, har gjort ud fra en forventning om højere CO2-priser — det er ikke systemet i sig selv, der har skubbet dem. Prisen på CO2 har aldrig været høj nok til, at systemet har haft den store effekt,« siger han til Information og kalder det en »rigtig dårligt nyhed«, at prisen igen er faldet.
»Den lave pris vil reducere fremdriften i grønne investeringer,« tilføjer han.
James Cox, analytiker ved energikonsulentfirmaet Poyry, er enig:
»Det, der først og fremmest vil dræbe udviklingen i vedvarende energi, er lave CO2-priser,« siger han til Bloomberg. »Hvis eurozonekrisen fortsætter, vil det føre til en ekstrem lav CO2-pris, og det vil gøre det svært at investere i lav CO2-udvikling,« tilføjer han.
Reducer kvoterne
Ifølge kritikere af den nuværende indretning af ETS — der bl.a. tæller danske DONG Energy og Dansk Energi — bør de europæiske politikere nu gribe ind og reducere antallet af kvoter. Ifølge Sandbag Climate Campaign bør 1,7 milliard kvoter trækkes ud af systemet for at presse prisen op, ligesom EU-Kommissionen bør genforhandle ETS-direktivet og indføre mekanismer, der kan give dem magt til i fremtiden at trække kvoter ud, hvis der igen forekommer et overudbud. Alternativt eller parallelt bør den desuden sætte en nedre grænse for, hvor lav CO2-prisen må være, mener organisationen.
»Hvis ikke det sker, vil overudbuddet af kvoter betyde, at europæiske virksomheder kan forurene som de vil indtil 2018,« siger Damien Morris.
Lederen af EU-Kommissionens afdeling for Det Internationale CO2-marked, Luft- og Søfart, Damien Meadows, sagde for nylig på et medieseminar i Bruxelles, at Kommissionen ikke kommenterer på CO2-prisniveauet. Men han erkendte, at »CO2-prisen er ekstremt lav på grund af den økonomiske krise, der har medført lavere produktion«. »Antallet af kvoter er en politisk beslutning — CO2-markedet er infrastrukturen. Hvis nedskæringer bliver vedtaget, kan det reguleres, og prisen ville gå op,« erkendte han.
EU-Kommissionen har fremsat et direktivforslaget om, at trække 1,4 mia. kvoter ud af systemet, men endnu er der ikke opnået enighed om det. Men mens den lave pris nok truer hele grundtanken bag ETS — at en høj CO2-pris skal gøre det attraktivt at investere i grønne alternativer — mener Damien Morris dog ikke, at det nødvendigvis vil betyde, at EU ikke kan nå sit mål om at reducere sit samlede udslip med 20 procent inden 2020.
»Det kan EU gøre med hænderne bundet på ryggen. Nedskæringerne klares af den økonomiske nedgang, uden at nogen behøver at gøre noget for at opnå det. Derfor mener vi også, at krisen har afsløret, hvor uambitiøst målet om 20 procents reduktion er. Det burde sættes op til 30 procent,« mener han.
 
 

