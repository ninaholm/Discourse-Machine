Kina og Indien kan ikke redde os
De nye økonomier kan ikke afværge global stagnation. De rige lande må selv opgive sine forældede ideer om ansvar og byrdefordeling


 Tre år efter begyndelsen på finanskrisen 2008, vakler verdensøkonomien på randen af ny nedtur. Storbritannien har bundet sig til at spare sig ud af krisen, nægter at beskatte finanssektoren højere og har således opgivet finanspolitikken som instrument til at sætte gang i økonomien. I USA har den republikanske anti-stats-ideologis sejr over Barack Obamas svage opposition låst landet på tilsvarende vis, uanset verdens fortsatte vilje til at lade USA køre med store budgetunderskud (S & P's nedjustering af USA's kreditværdighed har øget efterspørgslen efter amerikanske statsobligationer).
I mellemtiden forgifter euroområdet sig selv med forældede ideer om ansvar og indre byrdefordeling. Skønt dets situation konsekvent kaldes 'finanskrise', lider euroområdet ikke af en sådan som helhed: Zonens budgetunderskud er kun på ca. 6 pct. af BNP, mod hhv. 10 og 11 pct. i USA og Storbritannien. Og de finanspolitiske kriser, som findes, skyldes — på nær Grækenland — en recession, som blev drevet frem af faldende skatteindtægter og bankredningspakker snarere end af overforbrug. Før krisen kørte Spanien og Irland med budgetoverskud på mellem 2 og 3 pct. af BNP, mens budgetunderskuddene i Italien og Portugal var på 1,5-4 pct. af BNP og således håndterbare.
Blodtud til kreditorer
Men tilfældet har villet, at lederne af lande med stærkere budgetstillinger (tilskyndet af finanslobbyen) har anlagt det synspunkt, at de 'uansvarlige' sydeuropæere, som har levet over evne, måtte straffes for deres fejl og bære hele tilpasningsbyrden. Der skulle over et års økonomiske knubs til for at få dem til at indse, at situationen ikke kan løses, medmindre også långiverne påtager sig deres del af byrden gennem gældssanering. Nu har mange banker fra kernelandene investeret i statsobligationer i euroområdets perifere lande. Så i og med at kreditorerne nu må tage imod en blodtud, bliver krisen i nogen grad overført fra den offentlige sektor i de perifere lande til kernelandenes finanssektor. Det har den imidlertid dårligt råd til, så de politiske ledere har travlt med at udpønse planer for, hvordan de kan rekapitalisere deres banker forud for gældssaneringen. Om de i tide udvikler en plan, der stiller tilstrækkeligt stærke betingelser til at ændre på den 'uansvarlige' adfærd hos de rekapitaliserede banker, er uklart.
Med et Japan, der vånder sig over sine to tabte årtier med vækst i laveste gear, synes eneste håb at være de nye økonomier, Brasilien, Sydafrika, Indien og Kina. Kan de redde os fra global økonomisk stagnation? Svaret er nej. Selv med tre årtiers vækst og 1,3 mia. mennesker udgør Kinas økonomi stadig kun lidt over 8,5 pct. af hele verdens (i 2009-tal). Desuden står Kina over for andre udfordringer: at tage luften ud af sin enorme boligboble uden at udløse en finanskrise og at få styr på sine intensive sociale konflikter. Samtidig gør Kinas afhængighed af eksport det sårbart over for kriser i den rige verden.
Sløje tider i sigte
Mht. Indien og Brasilien er de med 2,2 og 2,7 procent af verdens samlede produktion endnu kun letvægtere, mens Sydafrika, med 0,5 procent af verdens samlede produktion er et fnug på verdens økonomiske kort. Alle disse lande lider desuden af store indre spændinger pga. høj ulighed og i Indiens tilfælde pga. voksende korruption.
Altså tegner det til sløje tider hele vejen rundt, medmindre den rige verden opgiver sine antikverede økonomiske ideer og begynder at gøre 'det rette' — dvs. leverer kreditter, hvor de behøves, øger de offentlige udgifter på de centrale områder (infrastruktur, forskning og job) og indfører mere end kosmetiske finansielle reformer.
Desværre forekommer en sådan handlekraft usandsynlig, ikke mindst pga. finanslobbyens styrke. Måske skal krisen blive endnu værre, før vores ledere ser sig tvunget til at handle. I mellemtiden vil de have forvoldt megen unødig menneskelig lidelse og fortvivlelse.
Ha-Joon Chang underviser i økonomi på Cambridge University.
© The Guardian og Information Oversat af Niels Ivar Larsen

