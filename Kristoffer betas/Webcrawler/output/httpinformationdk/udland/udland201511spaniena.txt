Spanien afværger terrorangreb



 Tre marokkanere er blevet anholdt i Spanien for at ville udføre terrorhandlinger i landet, oplyste de spanske myndigheder i går. De tre formodes at have forbindelse til Islamisk Stat (IS).
De anholdte, der bor lovligt i Spanien, blev anholdt i går morges i to kvarterer i Madrid ifølge nyhedsbureauet AFP. Indenrigsminister Jorge Fernandez Diaz siger, at i modsætning til andre sager med formodede jihadister, så har de mistænkte ikke tiltrukket, indoktrineret, radikaliseret eller rekrutteret folk til at slutte sig til IS.»Deres mål var at handle i Spanien,« sagde han til radiostationen Cadena Ser.
Flere end 100 personer fra Spanien formodes at have sluttet sig til jihadistkrigerne i Irak og Syrien, og myndighederne frygter, at de vil gennemføre angreb, når de vender tilbage til landet.
Spanien har i de seneste måneder anholdt snesevis af personer, der er mistænkt for at have rekrutteret unge islamistiske mænd til IS. Ifølge den spanske indenrigsminister er omkring 171 formodede jihadister siden december 2011 blevet tilbageholdt i forbindelse med sikkerhedsoperationer.                                            

