5.000 briter om året konverterer til islam
En undersøgelse anslår, at antallet af konvertitter er steget til omkring 100.000 trods masser af negativ omtale af religionen  i de britiske medier. Det giver mulighed for brobygning, påpeger organisationen bag undersøgelsen
Mange konvertitter ser sig selv som personer, der kan bygge bro mellem muslimer og ikke-muslimer, fordi de ikke ser det som et problem at være britisk og muslim på samme tid.


 Antallet af briter, der konverterer til islam, er langt større end hidtil antaget og næsten fordoblet i det seneste årti. Det oplyser organisationen Faith Matters, der står bag den omfattende rapport En minoritet inden for en minoritet: En rapport om konvertitter til Islam i Storbritannien.
Den nye rapport bygger dels på en skotsk folketælling fra 2001 - den eneste, hvor folk er blevet spurgt, om de er konverteret - og dels på nye undersøgelser af antallet af konverteringer i en række moskeer i London. Med udgangspunkt i disse tal vurderer rapporten, at antallet af konvertitter i 2001 snarere var 60.700 og ikke det hidtidige gæt på mellem 14.000 og 25.000. Og det tal er - ifølge rapporten - sandsynligvis nu steget til omkring 100.000 med ca. 5.200 konverteringer om året.
Tallet kan sammenlignes med studier i Tyskland og Frankrig, hvor der finder ca. 4.000 konverteringer sted om året.
Direktøren for Faith Matters, Fiyaz Mughal, erkender, at det er svært at skabe et præcist billede af, hvor mange der konverterer, eftersom der ikke findes data, der beskriver, om folk har tilhørt en given religion fra barndommen eller er konverteret.
»Denne rapport er det bedste slag på tasken, fordi man har brugt folketællinger, data fra de lokale myndigheder og spørgeskemaundersøgelser i moskeer,« siger han til The Independent.
»De færreste tvivler på, at antallet af personer, som har taget islam til sig i Storbritannien, er steget dramatisk i de seneste 10 år.«
Batool al-Toma, en irsk-født konvertit, der arbejder for The Islamic Foundation, der hjælper konvertitter, vurderer, at tallet ligger »et sted mellem det tidligere skøn, som var for lavt, og det seneste.«
»Jeg er sikker på, at der har været en væsentlig stigning i konverteringer i de seneste år,« siger hun.
Hvem og hvorfor?
Hvem, der konverterer, og hvorfor bliver ikke uddybet i rapporten. Tal fra september sidste år viser, at 56 procent af konvertitterne beskriver sig selv som 'hvide briter', 16 procent som af 'anden hvid' oprindelse og 29 procent som 'ikke-hvide'. Af de adspurgte var 62 procent kvinder. Gennemsnitsalderen var 27,5 år.
Forfatteren Kevin Brice fra Swansea University påpeger i rapporten, at undersøgelserne ikke underbygger påstanden om, at de fleste konverterer, fordi de skal giftes med en muslim.
Fiyaz Mughal mener, at det primært er den megen medieomtale, der - på trods af, at meget af den er negativ - har fået flere til at vise interesse for religionen.
»Der er en forbindelse mellem stigningen i konverteringer og den prominente plads, islam har fået i det offentlige rum. Folk er interesserede i at finde ud af, hvad islam handler om, og når de har fundet ud af det, går de i forskellige retninger. De fleste trækker på skuldrene og vender tilbage til deres hverdag, men nogle vil utvivlsomt synes om det, de opdager, og konvertere,« siger han.
Det på trods af, at det ifølge rapporten ikke er let at være konvertit. De fleste rapporterer, at de mødes med kritik og skepsis af både deres familie, samfundet og det etablerede muslimske miljø. Den behandling afspejles i medierne, hvor konvertitter ofte beskrives negativt. Ifølge rapporten var 32 procent af artiklerne om islam i medierne forbundet med terrorisme og ekstremisme. Men når ordet 'konvertit' blev inkluderet i undersøgelsen, steg tallet til 62 procent af alle artikler.
»Konvertitter, som bliver ekstremister eller terrorister, er naturligvis en legitim historie,« siger Mughal.
»Men jeg er bekymret over, at sådanne historier portrætterer alle muslimske konvertitter som værende problematiske, når hovedparten ikke er.«
I stedet påpeger han i forordet til rapporten, at mange konvertitter ser sig selv som personer, der kan bygge bro mellem muslimer og ikke-muslimer, fordi de ikke ser det som et problem at være britisk og muslim på samme tid.
»Muslimske konvertitter har en rolle at spille i at støtte sammenholdet i samfundet og udrede kulturelle normer, som er blevet importeret fra Mellemøsten, Pakistan og Indien og som slører islams hovedindhold,« skriver han med henvisning til emner som tvangsægteskaber, omskæring af piger og undertrykkelse af kvinder.
Netop fordi over halvdelen af konvertitterne er 'hvide briter', er de »i stand til klart at vurdere, hvad de kulturelle normer, som nogle gange fejlagtigt antages for at være en del af islam, er,« mener han.
Læs rapporten her

