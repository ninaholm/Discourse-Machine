’Xi Jinping er som en helgen’
Xi Jinping har skabt et flot image. Nu skal han levere substans. I en fattig landsby taler indbyggerne allerede om Kinas nye leder som noget nær en frelser, men de ser alligevel skeptisk på fremtiden


 Han har ændret vores liv,« siger bonden Reng Ziyi begejstret. Han taler om Xi Jinping. Manden, der i november blev leder af Kinas kommunistparti, og som om få dage vil blive udnævnt til landets præsident.
75-årige Reng Ziyi og de 600 andre indbyggere i den ludfattige landsby Luotuowan er formentlig de kinesere, der mest tydeligt har mærket, at en ny mand er kommet til magten. Der blev vendt op og ned på deres tilværelse, da Xi Jinping i slutningen af december besøgte dem på en af sine første rejser som partileder.
»Jeg vil have et nærbillede af rigtig fattigdom,« erklærede den korporlige leder med sin dybe stemme, da han med stats-tv i hælene gik rundt og trykkede Luotuowans bønder i hånden og klappede mudderindsmurte børn på hovedet.
Han gik ind i deres faldefærdige hjem, tog skoene af, og mens han sludrede med sine værter, lagde han venskabeligt sine hænder på deres lår. Det her var en mand med kameratække. Mere jovial og mindre stiv i betrækket end sin snarlige forgænger på præsidentposten, Hu Jintao.
Og i et land, hvor de lokale kadrer er berygtede for kun at vise glansbilleder og gemme det grimme af vejen, når topledere kommer på besøg, insisterede Xi Jinping på, at han ikke ville føres bag lyset: »I bliver nødt til at vise mig, hvad det virkelig er, som sker her. Jeg vil ikke have en forfalsket sandhed,« sagde Xi Jinping til de lokale ledere.
Håb og kontanter
Luotuowan gik fra at være isoleret dybt inde i bjergene 350 kilometer sydvest for Beijing til at blive et centralt element i Xi Jinpings fortælling om sig selv. Siden han overtog magten, har han forsøgt at opbygge et image som en politiker, der kærer sig om befolkningen, forstår deres kvaler og tager dem alvorligt.
»Det var som at møde en helgen,« siger Reng Ziyi om mødet med Xi Jinping.
»Han vil ikke lade os lide længere. Han giver os håb.«
70-årige Ren Xinmin er også betaget: »Han var meget afslappet, og var slet ikke så arrogant, som kadrer normalt er.«
I kølvandet på besøget er det væltet ind med støtte til de fattige landsbyboere i Luotuowan, som gennemsnitligt har en årsindkomst på lige over 800 kr. Regeringen har givet hver husholdning sække med ris og mel. De har fået en bøtte madolie og ca. 900 kr. i kontanter. Landsbyens husvægge og mure har oven i købet fået et lag frisk kridhvid og skrigende turkis maling, som står i stærk kontrast til det omkringliggende forfrosne, tørre og brune bjerglandskab. Og regeringen har fået en nymalet hilsen til indbyggerne skrevet på en mur med røde tegn: »Hvis fattige kæmper hårdt, så kan de komme ind på velstandens vej.«
Xi Jinping har nu brugt sine lidt over 100 dage som partileder på at gøre resten af Kinas befolkning lige så entusiastiske som bønderne i Luotuowan. I sine taler og på turné rundt i landet har han talt dunder mod den omfattende korruption i systemet, som er et af kinesernes største klagepunkter. Han har imødekommet beskyldninger om, at landets politikere og embedsfolk ødsler offentlige midler bort på luksus ved at fjerne de røde løbere, overdådige banketmiddage og anden pomp og pragt. Og til kritikere, der siger, at kommunistpartiets medlemmer opfører sig, som var de hævet over loven, har han sagt, at »alle borgere er lige for loven«.
Han har desuden vist tegn på at være en økonomisk reformator og en stærk nationalist. Alt sammen har ført til udbredt popularitet i befolkningen og har sat gang i forhåbninger om omfattende forandringer i kommunistpartiets politik. Statsmedier har beskrevet hans korte tid ved magten som ’inspirerende’, og det ellers syrlige og skeptiske publikum på det kinesiske internet har været ukarakteristisk positiv.
Mangler handling
Spørgsmålet er dog nu, hvad det nye image vil resultere i politisk. For udover symbolske tiltag har Xi Jinping endnu ikke gennemført synderligt mærkbare og konkrete handlinger. Og nu, hvor magtskiftet snart er helt gennemført – efter han reelt blev Kinas leder som partiformand for tre måneder siden og i næste uge ved afslutningen af den igangværende Nationale Folkekongres overtager den mindre vigtige rolle som præsident – vil presset på, at han leverer resultater, øges.
Mange løfter givet af det afgående lederskab forbliver uindfriede. Styret står over for befolkningens stigende vrede over korruptionen, et stigende skel mellem rig og fattig og voldsom forurening. En langsommere økonomisk vækst og også territoriale skærmydsler med blandt andet Japan bidrager til spændingerne.»Xi Jinping og det nye lederskab forsøger at fremstille sig selv som folkelige for at give større håb til de udsatte i samfundet, som er blevet stadig mere utilfredse inden for de sidste år,« siger den politiske kommentator Hu Xingdou.
»På trods af Xi Jinpings populistiske image, mangler vi stadig at se, om han er i stand til at gennemføre hårdt tiltrængte reformer.«
Xi Jinping har specielt gjort korruptionsbekæmpelse til sin mærkesag. Han har advaret om, at korruptionen truer kommunistpartiets greb om magten, og han har lovet at straffe både høj som lav i systemet – både ’tigre’ og ’fluer’, som han siger det. Indtil videre er det dog blot fluer, som er blevet klasket.Samtidig har Xi skuffet dem, som havde håbet på, at han ville komme med meldinger om større politisk frihed. Selvom han har talt om, at den kinesiske grundlov giver den kinesiske befolkning en stor grad af frihed – uden det dog er blevet fulgt i praksis af Xi Jinpings forgængere – så fortsætter dissidenter med at blive forfulgt, og kursen over for tibetanerne er strammet efter, at en lang række har sat ild til sig selv i protest mod det kinesiske styre. Nogle af Kinas mest prominente akademikere, journalister og aktivister opfordrede i sidste uge i et åbent brev til, at det nye lederskab beskytter menneskerettighederne i landet. En del af de samme personer advarede i december om, at uden demokratiske reformer, vil »utilfredsheden i samfundet nå kogepunktet«, og Kina kan blive ramt af »kaos og voldelig revolution«.
Skepsis
På trods af begejstringen i landsbyen Luotuowan er der også her skepsis over for, om Xi Jinpings besøg vil have en længerevarende effekt. For hvad vil der ske, når gaverne er fortæret og spenderet?
»De vil hurtigt glemme os igen,« siger Ren Xinmin om regeringen. »Så vil vi fortsætte livet her i fattigdom.«
Det er en pessimisme, som kaster skygger over den fortælling, som de kinesiske statsmedier igen og igen har fortalt befolkningen: At Xi Jinping skaber håb. Og myndighederne virker da heller ikke begejstret for, at der tilbydes en anden version end den om, at den nye leder for altid har ændret livet for Luotuowans indbyggere. Da Information besøger landsbyen dukker politiet hurtigt op i den ellers øde flække, følger med rundt og forsøger at overvåge samtalerne med bønderne. Landsbyen er blevet »politisk følsom« efter Xi Jinpings besøg, fortæller de.
Men på kort sigt har Luotuowans indbyggere uden tvivl nydt en økonomisk gevinst efter det fine besøg. Men Xi Jinping kan ikke redde alle Kinas fattige ved at besøge deres landsby, og udfordringen med at forbedre situationen i fattige områder er overvældende for kommunistpartiet, som ser de enorme indkomstforskelle og kløften mellem land og by som en trussel mod samfundets stabilitet. På landet, hvor halvdelen af de 1,3 milliarder kinesere bor, er indkomsten gennemsnitligt blot en tredjedel af den i byerne. Og selvom Xi Jinping har lovet at fordoble indkomsten på landet inden 2020, så er der ifølge regeringen stadig 128 millioner kinesere, som lever under den officielle fattigdomsgrænse på cirka 2.000 kroner om året.
I Luotuowan er der hovedsageligt kun ældre og børn tilbage, efter de fleste voksne er taget til nærliggende byer eller Kinas østkyst for at finde arbejde på fabrikker, byggepladser og i restauranter.
»Vi kan ikke overleve kun som bønder,« siger 50-årige Tang, der er i gang med at skille majs fra kolber på taget af sit hus.
»Det her er hele sidste års høst. For det kan vi måske få 1.000 yuan (ca. 900 kroner, red.),”; siger han.»Der er ingen fremtid for os her.«

