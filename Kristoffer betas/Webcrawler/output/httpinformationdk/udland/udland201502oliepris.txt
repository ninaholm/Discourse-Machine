Olieprisen kan afgøre krigen mod Islamisk Stat
Islamisk Stat får stadig sværere ved at levere basale fornødenheder som mad, sundhed, strøm og varme til de syv-otte millioner irakere og syrere, som lever i de IS-kontrollerede områder
Kurdiske og irakiske styrker genindtog i sidste uge Khubbaz-oliefeltet cirka 25 kilometer vest for Kirkuk. Oliefeltet var tidligere kontrolleret af Islamisk Stat.


 Islamisk Stat (IS) er i krise som stat. Ambitionerne om at levere alt fra uddannelse til strøm og sundhed bliver stadig sværere at leve op til for den militante islamistiske bevægelse, der ligesom Irak er stærkt afhængig af sine olieindtægter. Mens oliepriserne på det åbne marked ligger i nærheden af 45 dollar pr. tønde råolie, kan IS maksimalt få 25 dollar for sin olie på det sorte marked. Og ofte meget mindre.
»IS får stadig sværere ved at finansiere både sin militære kampagne og de basale fornødenheder til befolkningen,« siger Luay al-Katteeb, grundlægger af konsulentfirmaet iraqenergy.org og økonomisk rådgiver for det irakiske parlament.
Den vurdering bakkes op af en lang række interviews med irakere og syrere i de IS-kontrollerede områder, som det amerikanske dagblad Financial Times har lavet. Her fortæller indbyggere samstemmende om omsiggribende fattigdom, hvor store dele af befolkningen må klare sig for tre-fire dollar om dagen, hvor hjælpeorganisationer står for sundhedssystemet, offentligt ansatte henter deres løs hos regeringerne i Bagdad og Damaskus, og elektricitet er noget, man selv må skaffe fra en generator. Selv om IS fortsat regnes for den rigeste terrororganisation nogensinde med en krigskasse på flere milliarder dollar, er det ikke megen offentlig service, den kan levere. Og dermed er chancerne for, at bevægelsen kan opretholde en folkelig opbakning på længere sigt, også små.
Som en desillusioneret konservativ salafist i den syriske del af IS-området siger til Financial Times:
»Det kan godt være jeg er salafist, men jeg er ikke idiot.«
Overdrevet oliesalg
Den brutale islamistiske bevægelse henter stadig en stor del af sine indtægter fra olie, men med halveringen af olieprisen er IS stadig mere afhængig af andre indtægter.
»IS har kontrol over en række oliefelter i både Irak og Syrien, men produktionen er langt lavere nu, end den var, da felterne blev drevet af professionelle,« siger Luay al-Katteeb.
»De irakiske felter, som IS kontrollerer, leverede 80.000 tønder om dagen, før IS overtog dem, men nu leverer de maksimalt 15-20.000 tønder om dagen, måske endnu mindre. Det samme gælder i Syrien, hvor IS anslås at producere 40.000-50.000 tønder om dagen,« siger han.
Umiddelbart lyder en samlet produktion på 55-70.000 tønder olie måske af meget, men på det sorte marked kan IS ikke få mere end halvdelen af den normale pris for sin olie, dvs. 25 dollar tønden – og ofte endnu mindre, fordi kvaliteten er for ringe,« siger al-Katteeb.
Den generelle vurdering fra olieeksperter er, at IS henter over en million dollar på at sælge olie via tyrkiske og kurdiske mellemmænd, men det mener den irakiske olieekspert er alt for højt sat.
»De fleste glemmer, at en stor del af den olie, IS henter op, går til lokalt forbrug, og selv det kan de ikke dække,« siger han og vurderer desuden, at koalitionen har haft held til at bombe mange af IS’ olieanlæg.
Ifølge Financial Times’ kilder er elektricitet da også en stor mangelvare i de IS-kontrollerede områder, hvor selv storbyer som Mosul kun har strøm nogle få timer om dagen. De fleste irakere klarer sig med private generatorer, men befolkningen i den syriske del af den såkaldte Islamiske Stat får gratis strøm – fra Assad-regimet i Damaskus.
I det hele taget beretter kilderne om en udbredt støtte til IS fra det syriske regime, der bl.a. leverer reservedele til reparation af de IS-kontrollerede olieinstallationer og dæmninger. Tusindvis af offentlige ansatte i de IS-kontrollerede dele af både Irak og Syrien får således stadig løn fra regeringerne i Bagdad og Damaskus, selv om de reelt arbejder for IS.
Til gengæld tager IS så 50 procent af lønnen i zakat (islamisk skat, red.)
Ud over olieindtægterne har IS også en del andre indtægter, fortæller beboerne i bl.a. Mosul og Raqqa. Bl.a. har bevægelsen været i stand til at etablere skatteopkrævning fra både private, forretningsdrivende og virksomheder og ikke mindst varetransport, der skal betale ti procent af fragtens værdi for at få lov til at krydse IS-territorium.
Regnestykket, der ikke stemmer
Selv om IS svingler, når det kommer til levering af basale fornødenheder, ser bevægelsen ud til fortsat at kunne finansiere sin militære kampagne. De omkring 50.000 mand, som bevægelsen vurderes at have under våben, tjener i gennemsnit 600 dollar om måneden, fortæller flere medier, hvilket alene udgør en udgift på 30 mio. dollar om måneden. Og dertil kommer ammunition, forplejning osv.
Mange eksperter kan ikke få regnestykket til at gå op og peger derfor på, at IS må hente store beløb i støtte fra udlandet. Blandt de lande, der beskyldes for at støtte IS, er Saudi-Arabien, Qatar og Kuwait, men beviser er det småt med.
Et af de lande, der gentagne gange er blevet beskyldt for indirekte at støtte IS, er Tyrkiet, der bl.a. af USA’s finansministeriums afdeling for terrorfinansiering er blevet kritiseret for ikke at gøre tilstrækkeligt for at standse IS’ smugleri af olie over den tyrkiske grænse.
I Ankara har flere ministre gentagne gange afvist beskyldningerne og forsikret, at Tyrkiet gør alt, hvad det kan, for at stoppe smugleri af olie og andre varer fra IS-områderne. Alligevel mener USA’s finansministerium, at kurdiske og tyrkiske mellemmænd er ansvarlige for, at det fortsat er muligt for IS at sende sin olie ud på det sorte marked.

