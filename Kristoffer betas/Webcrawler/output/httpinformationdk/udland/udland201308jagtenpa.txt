Jagten på ’informationsanarkisten’ optrappes
Med dommen over Bradley Manning vurderer flere, at jagten på Julian Assange går ind i en ny fase. Anklagerne har under Manning-sagen hårdnakket hævdet, at Assange er medsammensvoren og derfor skal sigtes for de mere end 700.000 læk


 
	Tirsdagens dom over whistlebloweren Bradley Manning, der blandt andet er kendt skyldig i spionage, sandsynliggør, at USA vil retsforfølge Wikileaks-stifter Julian Assange som medkonspirator. Det forudser blandt andre Assanges’ amerikanske advokat, Michael Ratner, som kalder dommen over Manning »et meget dårligt tegn på, hvad den amerikanske regering vil gøre med Julian Assange«.

	Anklagerne har i retssagen mod Manning forsøgt at portrættere Assange som en ’informationsanarkist’, der opfordrede Manning til at lække de godt 700.000 klassificerede dokumenter, som han i tirsdags ved militærretten i Ford Meade, Maryland, blev dømt for at have offentliggjort.

	Forsvarsadvokaterne nægtede derimod, at Bradley Manning skulle have handlet under Julian Assanges styring, »men myndighederne blev ved med at bringe emnet på banen og kalde Julian medsammensvoren«, siger Michael Ratner til The Washington Post. Han kalder det »meget muligt«, at der på baggrund af Manning-sagen allerede er rejst anklager mod Assange, og at myndighederne ser dommen mod Manning, som at de »nu har den ene af de sammensvorne«.

	Et skridt nærmere

	Under beslaglæggelsen af tidligere efterretningsofficer Bradley Mannings computer hævder de amerikanske myndigheder at være kommet i besiddelse af 14-15 siders mailkorrespondance, der beviser, at Manning og Assange har været i personlig kontakt.

	Julian Assange undersøges ifølge flere amerikanske kilder lige nu af en amerikansk grand jury, men er formelt endnu ikke anklaget for at have begået nogen forbrydelse, da offentliggørelse af klassificeret information generelt ikke opfattes som en forbrydelse i USA. Kan det derimod bevises, at Assange gennem Manning styrede offentliggørelsen af de lækkede dokumenter, kan det komplicere Assanges ord om, at Wikileaks blot er et journalistisk projekt.

	Uanset hvad siger leder af Freedom of the Press Foundation Trevor Timm til The Washington Post, at dommen over Manning har bragt Julian Assange »et skridt nærmere« en egentlig amerikansk anklage.

	Assanges skæbne

	Den betragtning er The Wikileaks Party enig i; klapjagten på Assange er optrappet efter, at USA tirsdag dømte dets første whistleblower.

	Dommen over Manning »er den tydeligste varsling af den skæbne, der venter Julian Assange, hvis han udleveres til USA«, skriver The Wikileaks Party i en pressemeddelelse på deres hjemmeside og uddyber:

	»Udenrigsminister Bob Carr (den australske, da Assange er australsk statsborger red.) bør erkende, at hans udtalelser om, at Assange ikke er af interesse for USA, er helt og aldeles forkert«. Den australske udenrigsminister »kan ikke tillade, at Assange bliver behandlet på samme ondskabsfulde måde som Manning – isolationsfængsel, tortur og en cowboy-retssag«.

	Det store spørgsmål forud for tirsdagen dom var, om Manning ville blive dømt for at have bistået fjenden. Han blev fundet »ikke skyldig« i denne anklage og blev dermed dømt for 21 ud af 22 anklagepunkter. Var han blevet kendt skyldig, havde det kastet Wikileaks og alle journalister, der har beskæftiget sig med Mannings læk, ud i en juridisk gråzone. Ville de så også kunne dømmes for at bistå fjenden, blot fordi de – ligesom Manning – offentliggjorde klassificeret materiale på nettet, som »fjenden« ville kunne læse? Da dommer ved militærretten i Maryland Denise Lind sagde ordene »not guilty«, smilede Mannings forsvarsadvokat, David Coombs.

	Udenfor retten sagde han til verdenspressen: »Vi vandt kampen, nu gælder det om at vinde krigen.« En krig for fri information på nettet, som Assange uomtvisteligt har stillet sig i spidsen for.

