Er dette kun begyndelsen?
Der var styr på sikkerheden efter angrebet på Charlie Hebdo og inden det store klimatopmøde i december, fik jeg at vide, da jeg ankom til Paris. Kort efter myrdede terrorister løs i det nabolag, hvor jeg var taget ud for at spise
 Et offer ligger udenfor spillestedet Bataclan i Paris, hvor et af angrebene fandt sted.


 Pludselig, midt i vores hovedret, dæmper barens kvindelige ejer musikken og tysser på folk. Hun stiller sig op på disken og annoncerer på fransk og derefter engelsk, at der er skyderi flere steder i nabolaget.  Derefter beordrer hun med myndig stemme folk til at blive i baren, til situationen er mere sikker. Hvorefter hun begynder at rulle de udvendige stålpersienner ned, så vinduerne langsomt dækkes af, og baren med de omkring 30 gæster er afskærmet fra gaden. 
Da jeg dagen inden landede i Charles de Gaulle-lufthavnen for at dække en konference afholdt af den fremstormende udlejningsportal Airbnb, fortalte chaufføren, der kørte mig til byen, at byens sikkerhed var i top. Både fordi, man havde skærpet den efter terrorangrebene i januar, men især fordi, der er så kort tid til det store COP21-klimamøde. »Se alt det politi. Der kan umuligt ske noget,« sagde han og pegede på de mange politibiler i gadebilledet. 
Under Airbnb-konferencen havde jeg hele dagen fundet sammen med andre i at grine af det massive sikkerhedsopbud af seriøst udseende mænd i sorte jakkesæt, som rodede i tasker og visiterede folk, der jo blot skulle høre oplæg om turisme og boligudlejning. 
Men nu sidder jeg så på en bar få hundrede meter fra Rue de la Fontaine au Roi, og Rue Bichat, hvor terrorister nedskyder et endnu ukendt antal restaurantgæster, og godt en kilometer fra spillestedet Bataclan, hvor det blodigste af aftenens angreb vil finde sted. Jeg spiser fisketartar og bøf og deler en flaske vin med en journalist fra Norge, en fra Sverige og en fra Schweiz, der som jeg er i byen for at skrive om Airbnb Open.
Læs også: Angreb i Paris indvarsler ny fase i terror
Vi taler om, hvorfor vi har valgt at være journalister, og er rørende enige om, at en vigtig årsag er muligheden for at komme ud og opleve verden. Stemningen er høj, og snakken handler om alt andet end risikoen for terrorangreb.
Indtil virkeligheden indhenter os midt i hovedretten, da indehaveren fortæller om skyderierne i nærheden.
Efterhånden, som folk tjekker deres telefoner, bliver de stille. Hvert minut bringer oplysninger om nye angreb og stadig flere døde. Selv gruppen af højlydte ingeniører, der er samlet for at fejre en vens færdiggjorte ph.d, bliver for et øjeblik tavse. Men snart bestiller de flere gin og tonics.
Vi må handle klogt
Vi forsøger febrilsk at skrive hjem over det ustabile telefon-  og internet. En journalist, der bor i samme bygning som baren ligger i, vover sig hjem. En anden vil ud i gaderne og se, hvad der sker, men det synes de resterende er for vovet. Skyderierne er stadig i gang, og situationen er kaotisk.
Fanget, som vi nu er, bestiller jeg en dobbelt espresso, finder diktafonen frem og begynder at interviewe nogle ingeniører ved bardisken. På det tidspunkt rapporterer medierne om 60 døde, og det fremgår, at sikkerhedsstyrker er ved at tage opstilling omkring spillestedet Bataclan, hvor terrorister har angrebet en koncert med det amerikanske band Eagles og Death Metal.  
»Det er meget tragisk, og jeg tror, det er er terrorangreb. Jeg tænker på alle de folk, det er gået ud over, men også på, hvad  konsekvenserne vil være,«  siger 26-årige Giam Blanchard, der bor og arbejder i byen. 
Om få uger skal der være lokalvalg i Frankrig. »Jeg er meget trist og bekymret for, at højrefløjen og konservative kræfter vil misbruge aftenens angreb,« tilføjer Giam Blanchard. 
»Det er let at bruge den slags ting til at manipulere folk og til at skabe had mod udlændinge,« indskyder hans ven, Eric Castagnioi:
»Men det er bare de politiske konsekvenser. Lige nu, her i nat, tænker jeg på alle dem, der er døde, og dem der er fanget i Bataclan. Der er specialstyrker som har omringet det,« siger Eric Castagnioi. Deres skjorteklædte ven, Benjamin Bollot, er nervøs for, om angrebene vil få befolkningen til at handle overilet. I 2001, En uge før 11. september, besøgte han World Trade center, fortæller han.
»Man kan jo ikke gardere sig mod den slags. Shit happens. Der findes gale mennesker, og den slags sker,« siger Benjamin Bollot, der til daglig bor i Bruxelles.
»Jeg frygter, at folk vil være angste og tage ekstreme beslutninger. Ja, der er mange døde, men tænk på, hvad der sker ude i verden. Vi må være kloge og ikke tage følelsesmæssige beslutninger, men være rationelle. Vi må selvfølgelig se på årsagen til, hvad der er sket. Men vi kan ikke gå og være bange.«
Verden er fucked
Da vi hører, at sikkerhedstyrker har stormet Bataclan, går vi forsigtigt ud i gaderne, der – på nær de mange politibiler og ambulancer og et par parisere på hastig vej hjem - er tømt for liv. Efter få minutter når vi Bataclan. Området er afspærret. Anspændte og maskerede politifolk med maskinpistoler holder øje med borgere, som stimler sammen foran afspærringen. Nogle, fordi de er nysgerrige; andre fordi de venter på at få lov til at komme igennem afspærringerne og hjem til deres lejligheder.
Mange er i chok. En af dem er Dennis, der godt ville fortælle, at han til dagligt arbejder som computerprogrammør, men ikke vil oplyse sit efternavn. Han har selv lige været til koncert og står nu med sin motorcykelhjelm under armen. Selvom hans gade ikke er afspærret, kan han ikke få sig selv til at gå hjem. 
»Jeg bliver nødt til at være her. Verden er fucked, og jeg ved ikke hvad der foregår, og jeg aner ikke hvor mange, der er døde. Men det kunne være mig. Jeg har jo også lige været til koncert,« siger Dennis. 
Ikke som Charlie Hebdo
Lørdag formiddag – fem timer senere – står en høj gråhåret mand med hænderne i lommerne på sin grønne vindjakke. Han stirrer med fugtige øjne forbi politifolkene ved afspærringerne på Rue de la Fontaine au Roi, som er bare er ét af de mange gerningssteder i Paris, hvor terrorister det seneste døgn har myrdet løs.
»Så mange er døde. Det er ufatteligt,« siger Arnaud Levasseur stille. 
Han fortæller mig, at han egentlig havde tænkt sig at tage ind og se fodboldkampen mellem Frankrig og Tyskland. Men på grund af overarbejde på sit konsulentjob, fik han først fri efter klokken 20. Derfor sad han alene derhjemme, da meldingerne om de mange angreb begyndte at tikke ind.
»Jeg fulgte, hvordan det udviklede sig med angreb først på landskampen, så på restauranterne og så på koncerten. Det er som om, det er mine venner og familie, der er blevet dræbt,« siger han. 
Efter en nat med gruopvækkende tv og kun få timers søvn er han gået ind for med egne øjne at se de fysiske konsekvenser af nattens angreb.
»Jeg havde brug for at gå og tænke over alle dem, der døde, og til at komme ind og bede en bøn for dem,« siger han.  Det er ikke længe siden, Paris sidst blev ramt af terror, men hvor han sidst blev lige så vred som trist, er sorgen denne gang størst.
»Jeg er så træt af det her. Efter Charlie Hebdo var alle vrede og ude og sige nej til terrorismen, men efter i nat føler jeg slet ikke, at jeg har kapacitet til at ændre noget som helst. Jeg føler, vi er i starten af en krig, og vi ved ikke præcis, hvordan det kunne ske. Det er så stort. Det er ikke bare to eller syv mennesker, der er blevet dræbt.«
Ikke overstået
Fem minutter gang derfra ved spillestedet Bataclan, står Marie Charvet i en sort læderjakke med sin cykel. Hun har sorte rander under øjnene. Omkring hende er et kaos af nysgerrige borgere og tv-hold, der har taget opstilling ved afspærringen foran spillestedet, hvor myndighederne nu har offentliggjort at flere end hundrede mennesker blev myrdet, inden politiet stormede stedet. 
Da hun hørte om angrebene, var Marie Charvet til middag hos sin tante. Hun turde ikke tage metroen hjem, men tog en taxa, der efter længere tids zigzagkørsel satte hende af derhjemme, fem minutter fra Bataclan. 
»Chaufføren var meget bange og forvirret, men jeg var endelig hjemme ved midnat. Jeg kunne ikke sove, så jeg sad med overtøjet på og røg cigaretter hele natten, mens jeg så tv. Jeg prøvede at få fat på mine venner. En af mine venner havde søgt tilflugt i et fitnesscenter tæt på her, og jeg var i kontakt med ham over telefonen, indtil det var sikkert for ham at gå ud.« Da hun vågnede efter nogle få timers søvn, følte hun ligesom Arnaud Levasseur, at hun måtte ud blandt andre mennesker.
»Jeg kom her, fordi jeg vil føle noget. Jeg har brug for at tale med levende mennesker i stedet for at sidde alene derhjemme,« siger Maria Charvet og ser på Bataclans kulørte facade, som hun cykler forbi hver dag, når hun skal til og fra arbejde. »Hvordan kan man gøre sådan noget? Og hvad skal der ske nu? Skal vi gå og være bange hver dag?«
Maria Charvet er særligt bekymret for sikkerheden ved det kommende COP21 møde, som finder sted i Paris i starten af næste måned:
»Jeg tror bestemt ikke, at det er overstået endnu,« siger hun.
Læs også: Overblik: Over 120 døde efter flere angreb i Paris

