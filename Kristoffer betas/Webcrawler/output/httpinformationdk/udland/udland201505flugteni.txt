Flugten fra Islamisk Stat
Ni måneder i Islamisk Stats varetægt giver livslange ar på sjælen. Tusinder af yazidier er flygtet fra terrororganisationens fangenskab. Men for hvert flugtforsøg, der lykkes, lukker Islamisk Stat mere ned og gør det stadig sværere at slippe væk
Kurdiske peshmerga-soldater beskyder Islamisk Stats stillinger på Sinjar-bjerget.


 »Hvad er barnets navn?« En lejransvarlig stikker hovedet ind gennem teltåbningen. Han har hørt, at der er kommet en ny beboer til, og skal have ført ham korrekt ind i systemet.
»Masoud,« svarer den syv dage gamle drengs far, »ligesom præsidenten.« Han ser over på moren, der nikker. Hun er lettet. Var Masoud blevet født bare 14 dage tidligere, ville han være blevet født i en verden kontrolleret af Islamisk Stat.
Familiens fortælling om deres mere end ni måneder i Islamisk Stats varetægt falder i opbrudte bidder.
Det startede, da Islamisk Stat indtog deres landsby og det omkringliggende område ved Sinjar-bjerget i det nordvestlige Irak i august og drev 80.000 mennesker på flugt. De fleste af dem yazidier ligesom Masouds familie. En religiøs minoritet i Irakisk Kurdistan, der det seneste år har været mål for Islamisk Stats drab og forfølgelser af alle, der ikke lever efter terrororganisationens strenge muslimske regelsæt.
Tusinder døde. Størstedelen blev myrdet af Islamisk Stats soldater, resten bukkede under for den bagende sol under flugten op og ned ad bjergsiderne, videre ind i Syrien og derfra tilbage ind i Nordirak.
Og så var der dem, der ikke nåede væk. Blandt andet Masouds mor, far, to søskende, onkel og bedstemor. Sammen med hundredvis af andre blev de smidt i biler og kørt til en nærliggende by Kucho. Efter et par uger blev de fragtet videre til Tal Dahab, derfra til Mosul og så tilbage til Kucho, indtil de til sidst endte i Tal Afar, en by vest for Mosul under terrororganisationens kontrol.
I 140 dage blev de fragtet rundt fra sted til sted. Måske 160. Masouds far, Khalil Mordad, mistede hurtigt tidsfornemmelsen. Før arbejdede han på Sinjars rådhus. Om bygningen står endnu, ved han ikke, men han er stadig iført jakkesæt, da han serverer sød te i teltet, efter at Masoud er blevet navngivet.
Khalils bror, Khalaf Morad, plejede at bygge huse i Zakho helt oppe nordpå ved grænsen til Tyrkiet. Nu skal han have en kørestol for at kunne bevæge sig rundt. Da han nægtede at adlyde Islamisk Stats ordre om at konvertere til Islam, bankede de ham gentagne gange med jernrør. Da de efterfølgende under hans skjorte opdagede den hvide T-shirt, der ifølge yazidi-troen beskytter den, der bærer den, mod ondskab, tog de yderligere slå-redskaber i brug.
Khalaf husker de mange nætter, hvor IS-soldaterne bragede ind i hans og naboernes huse. På jagt efter smukke kvinder. Hver gang de nærmede sig Masouds mor, Nuri, begyndte bedstemoren, Rasal, at skrige. Hvis de tog svigerdatteren, skulle de også tage hende. Ude af stand til at gå eller i det hele taget klare sig selv var bedstemoren en for høj pris at betale for at tage den gravide kvinde med, og Nuri fik lov at blive hos familien.
Khalaf tager et billede op af lommen, mens hans sipper te. Et turkis tørklæde lagt løst hen over en kvindes lyse hår får hendes brune øjne og den porcelænsfarvede hud til at skinne. Hun var en af dem, Islamisk Stat tog med sig. 14 forskellige mænd nåede hun at blive voldtaget af, inden hun hængte sig i snoren fra vindfanen i loftet, fortæller Khalaf. Hun var en af hans perifere slægtninge.
Bedstemor Rasal skiftevis slår sig på lårene og vender håndfladerne og blikket op mod himlen, mens Khalaf putter billedet tilbage i lommen.
»Livet kunne ikke være værre, end det var i Tal Afar. Vi var bange for at blive dræbt hvert minut – indtil vi så Peshmerga,« siger Khalaf.
Flugten fra Islamisk Stat
Mere end 5.000 yazidier nåede ikke at slippe væk, da Islamisk Stat i august sidste år invaderede området omkring Sinjar-bjerget i det nordvestlige Irak. Hvor mange af dem, der stadig er i live og nu lever under Islamisk Stats styre i blandt andet Tal Afar, Mosul og Raqqa i Syrien, vides ikke med sikkerhed. Den kurdiske regering gætter på omkring 1.700. Et antal, der dog falder i disse uger i takt med, at flere og flere slipper fri fra Islamisk Stats fangenskab. I slutningen af sidste måned slap to grupper på henholdsvis 46 og 37 yazidier fri. Flygtet i ly af mørket fra Tal Afar med hjælp fra lokale sunnier, der koordinerer med den kurdiske regering og dens Peshmerga-hær uden for IS’ synsvinkel.
Men Masouds familie flygtede ikke. Om eftermiddagen den 9. april kom IS-soldater ind i deres hus i Tal Afar og sagde, at de skulle gå ned på den lokale skole, hvor de blev samlet med 210 andre yazidier fra byen, fik den sidste salve skældsord, og derefter blev sendt ud på den anden side af bygrænsen, hvor Peshmerga-soldater ventede på dem. Ingen er rigtig sikre på, hvorfor de fik lov at gå. Men siden størstedelen af dem var børn, kvinder og ældre, er de flestes gæt, at de var blevet for stor en byrde og for lille en gevinst for IS at beholde.
Bedstemor Rasal fortsætter den taktfaste rytme med sine håndflader, mens Khalaf fortæller om deres løsladelse. Denne gang kan hun ikke holde tårerne tilbage.
»Hun takker Gud og beder til, han vil være hos os, ligesom da vi blev befriet,« forklarer Khalaf og gengælder lovprisningen af Peshmerga-hærens indsats.
Men deres taknemmelighed ændrer ikke ved, at Islamisk Stat stadig sidder på kontrollen i deres landsby, og at de derfor hverken kan tage hjem eller for den sags skyld har nogen penge eller ejendele at flytte rundt med.
Flugt gør ny flugt sværere
I takt med Islamisk Stats hærgen i Irak og irakisk Kurdistan er Nordiraks bjerglandskab blevet beklædt med flygtningelejre. Tusinder og atter tusinder af hvide telte omringet af voksende støvskyer i den stigende sommervarme.
Masouds familie bor nu i Kabarto-lejren i udkanten af Dohuk nord-øst for Tal Afar sammen med 30.000 andre, primært yazidier på flugt fra Sinjar.
Omkring samme antal, også mestendels yazidier, er blevet installeret i Bersive-lejren i Zakho længere nordpå, drevet af en blanding af nødhjælpsorganisationer og kurdiske statsfinanser. Hussein arbejder for en af dem. I kraft af sin organisations retningslinjer må han hverken opgive sit eller deres navn, og Hussein er derfor et synonym.
Han er selv yazidi og havde egentlig aldrig haft planer om at arbejde i en flygtningelejr. Han drømte derimod om at læse engelsk på universitetet i Dohuk og tøvede derfor ikke med at tage af sted, da ledelsen kaldte ham til optagelsessamtale i starten af august.
Mens han var af sted, indtog Islamisk Stat hans hjemby ved Sinjar, og han har ikke været hjemme siden. Dele af hans familie slap væk i tide og bor nu hos slægtninge i Dohuk. Hans bror, brorens kone og deres fem børn blev derimod taget til fange af Islamisk Stat. Indtil for en uge siden havde Hussein stadig kontakt til konen og børnene, der blev skilt fra broren, da de nåede Tal Afar. Broren har ikke svaret på sin telefon siden, og ingen ved, hvor han er, eller om han for den sags skyld stadig er i live. Hver gang der kommer nye tilflyttere til Bersive-lejren, viser Hussein dem billeder af sin bror og spørger, om de har set ham. Nogle siger, de har hørt, han er i Mosul og arbejder som kurdisk tolk for Islamisk Stat. Andre siger, han stadig er i Tal Afar. Andre igen har hørt rygter om, at han er endt i Raqqa i Syrien.
Med til historierne om broren kommer også dem om de misbrugte piger. Mødre, der gemmer deres teenagedøtre under madrasser, når Islamisk Stat kommer på patrulje i deres hjem på jagt efter kvindeligt selskab, og så dem om, hvordan mennesker sætter livet på spil i forsøget på at slippe væk eller hjælpe andre med at gøre det.
For nylig hørte Hussein fra en ven, der bor under Islamisk Stats kontrol i Mosul, at en stor gruppe mænd var blevet isoleret i en moske i byen, efter at Islamisk Stat havde afsløret deres flugtplaner. Planlægningen foregår som regel over telefonen, og når der er internet, er Facebook også et effektivt hjælpemiddel til at koordinere og udveksle informationer om, hvor Islamisk Stats bevågenhed er svag og hvornår. Men for hvert forsøg der lykkes, og som oftest får godt med dækning i medierne, bliver smuthullerne i Islamisk Stats opmærksomhed mindre, og det er derfor meget sværere at flygte i dag, end det var for bare et par uger siden, forklarer Hussein.
Noori O. Abdulrahman, der leder den kurdiske regerings indsats for at få yazidierne fri, mener derimod, at succesen bag redningsmissionerne skyldes, at Islamisk Stat er ved at miste interessen for yazidierne.
»Islamisk Stats mål var at ydmyge yazidierne. Det har de nu gjort, og så er der ikke så meget mere, de kan bruge yazidierne til,« lyder det fra Abdulrahman.
Men det er Hussein absolut ikke enig i og tøver som alle andre yazidier ikke med at kalde Islamisk Stats massemord på sit folk for endnu et folkemord i yazidiernes historie. Det 74., siden religionen ifølge dets hellige skrifter kom til for 5.000 år siden.
Tilbage i teltet i Dohuk er mørket ved at falde på, og Masouds far giver sig til at rydde teglassene væk.
»Vi kommer og tager jer igen,« husker han, at en af Islamisk Stats soldater sagde, lige inden de lod ham og familien gå.
Om Islamisk Stat vil komme efter dem igen, eller hvad fremtiden i det hele taget vil bringe, ved han ikke, men hele familien er overbevist om, at havde det ikke været for den kurdiske hær og regering, så boede de stadig i Tal Afar. Derfor skal deres søn hedde Masoud – ligesom den kurdiske præsident Masoud Barzani.

