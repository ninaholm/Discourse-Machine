Mørke udsigter for aftale ved forhandlingsbordet
Den globale nyhedsstrøms morads af modstridende oplysninger sår tvivl om gennemførelsen af ’Geneve III’, det tredje forsøg på at forhandle en løsning på den syriske borgerkrig med FN-mægler Staffan de Mistura som opmand. Processen, planlagt til at begynde i går, er foreløbig udskudt til torsdag ’på grund af uenighed om sammensætningen af den syriske oppositionsdelegation’. Få et overblik over parterne her
 Krigere, der er loyale over for det syriske styre, i en militær træningslejr i provinsen Qunaitera.


 Ifølge den arabiske avis, Gulf News, har  USA’s udenrigsminister John Kerry efter pres fra sin russiske kollega, Sergej Lavrov, pålagt den syriske opposition at inkludere Bashar al-Assads såkaldt ’tålte opposition’ i delegationen. Hvor det ender, er uvist, og generelt tyder meget på, at de modstridende interesser ikke kan mødes, og at Geneve III ender som Geneve II i 2014 og Geneve I i 2012 – i fiasko. 
Syrien

Syrien  med de to stjerner i nationalflaget er fortsat regeret af al Assad-klanen og dens allierede i landets kristne, shi’itiske og drusiske minoritets-grupper, der frygter sunnitisk-fundamentalistisk magtovertagelse. Regimet har med hidtil uset brutalitet, selv i denne normalt så brutale region, bombet oprørs-støttepunkter uden hensyn til civile tab. Samtidig har regimet gennemført en række reformer, herunder en ny forfatning, der formelt men ikke reelt, skal sikre lige og frie valg. Mindst 250.000 er dræbt, og skønsmæssigt er 10 millioner drevet på flugt, internt og eksternt.
Rusland

Rusland har det seneste år bistået præsident Bashar al-Assads regime militært med kampfly og rådgivere, hvilket har vendt krigslykken. Regimets styrker har genindtaget positioner i den vestlige Latakia-provins, i Qalamoun-området og i Dara’a-provinsen mod syd, der tidligere var besat af oprørsstyrker. Rusland har en flådehavn i  Tartus nær Latakia og har betydelige tilgodehavender for leveret militært materiel. I russisk optik er Syrien en vigtig arabisk allieret.
Iran

Iran har støttet det syriske regime økonomisk og militært, siden de første uroligheder brød ud i marts 2011.  For Teheran er Syrien, hvis ledelse tilhører shia-sekten alawitterne, strategisk vigtig som led i ’den shi’itiske halvmåne’, der geografisk forbinder det shi’itisk regerede Irak og det shi’itisk dominerede Libanon, der grænser op til Israel. Iranske rådgivere, irakiske militser og libanesiske Hizbollah-enheder kæmper på Assad-regimets side mod oprørerne. Irans hovedinteresse er at fastholde en arabisk allieret ud over Irak og dermed inddæmme Saudi-Arabiens (og Tyrkiets) indflydelse i regionen.
Oppositionen

Oppositionen inde i Syrien – eller rettere: I Damaskus – er formelt tålt af regimet, men under voldsomt pres. En vigtig leder, Louyla Hussein, der i sin tid mødtes med Villy Søvndal i København, blev fængslet i 2014 og flygtede til Tyrkiet i 2015. Den tålte opposition nyder en vis beskyttelse af Rusland, som bruger den til at argumentere for regimets legitimitet, og den er sammensat af venstreorienterede og pan-arabiske partier med afsæt i den egyptiske præsident Gamal Abdel Nassers ideologi. De to stjerner i det syriske nationalflag går således tilbage til unionen mellem Syrien og Egypten i 1958 (opløst i 1962). Den ’tålte opposition’ er imod udenlandsk intervention i den syriske konflikt, men har ikke åbent kritiseret den russiske indblanding i borgerkrigen.  Om den tålte opposition får sin egen delegation, eller om den bliver del af en samlet oppositionsblok i forhandlingerne er uafklaret. Men i givet fald bliver det med tre af 15 delegerede.
 Krigere, der er loyale over for det syriske styre, i en militær træningslejr i provinsen Qunaitera.
Xinhua/Ammar/Polfoto
USA og EU


 
 
 
 
USA og EU, herunder Danmark, anerkender de syriske oprørere i den sunnitiske (og kurdiske) opposition bortset fra Islamisk Stat og de fundamentalistiske og al Qaeda-relaterede militser, Jabhat al-Nusra og Ahrar al-Sham, der er på Vestens terrorlister. Da netop disse tre organisationer er de militært mest slagkraftige i kampen mod al Assad-regimet, er det et militært problem.  USA og EU – udvidet med de arabiske Golf-stater og andre lande i paraplyen ’Syriens Venner’ – anerkender eksil-oppositionen med hovedkvarter i Tyrkiet, Syriens Nationale Råd, og dens militære arm, FSA Frie Syriske Armé, som den legitime opposition. ’Syriens Venner’ har ikke taget skridt til at afbryde alle forbindelser til regimet, der stadig er det gyldige medlem af FN. USA har erkendt, at en løsning ikke kan nås uden regimets medvirken og har af frygt for islamisk radikal dominans begrænset våbenhjælp og træning til oprørerne.
Tyrkiet

Tyrkiet er formelt med ved forhandlingsbordet i Geneve, men selv tyrkiske kommentatorer tror ikke på, at Ankara får nogen indflydelse på en eventuel aftale. Syriens Nationale Råd, den vestligt anerkendte opposition med hovedsæde i Istanbul, orienterer sig politisk mod USA og EU, der på afgørende områder er på kant med Tyrkiet i synet på en endelig løsning. En hovedårsag er, at Tyrkiet kategorisk har modsat sig, at det syrisk-kurdiske parti, PYD (Demokratisk Unions Parti), hvis væbnede arm, YPG (Folkets Beskyttelses Styrke), er en vigtig allieret for USA og Vesten i den aktuelle krigsførelse mod Islamisk Stat. Tyrkiet ser PYD som en terrororganisation, allieret med den tyrkisk-kurdiske separatist-organisation, PKK. Men det ser ud til, at USA’s vicepræsident, Joe Biden, der var i Tyrkiet fredag, har insisteret på PYD som deltager i oppositionens delegation (se interview med PYD-formanden Saleh al-Muslim i Information lørdag 23. januar).
Saudi-Arabien

Saudi-Arabien har fra begyndelsen af revolten i 2011 støttet og bevæbnet sunnitisk radikale oprørere, oprindeligt med rødder i Syriens afdeling af Det Muslimske Broderskab. Saudierne organiserede i december, at oppositionsgrupper, såvel politiske som væbnede, samledes i Riyadh med henblik på at danne en bred, samlet forhandlings-front, kaldet ’Højeste Kommission for Forhandling’.Blandt den mere end en snes grupper, der var samlet i Riyadh,  er den radikale islamistiske Jaish al-Islam, som er på Ruslands og Irans terrorlister. Saudierne har gjort Jaish al-Islams politiske leder, Mohammad Allouch, til oppositionens forhandlingsleder, hvilket regimet har protesteret mod.
Oppositionen

Oppositionen bestående af Syriens Nationale Råd i eksil og oprørsgrupper med baser i selve Syrien er, trods betegnelsen ’Syriens Nationale Koalition’,  splittet på kryds og tværs. Ikke kun i modsætning til regimets tålte opposition, men også indbyrdes, og hvor flere udpegede allerede har forladt ’Højeste Kommission for Forhandling’, herunder ovenfor omtalte Louay Hussein, der meldte fra allerede 5. januar med den begrundelse, at hans gruppering blev ’undermineret’ af delegationens leder, den tidligere  syriske premierminister, Riad Hijab. Oppositions-delegationen har i en erklæring i lørdags betinget sig, at al Assad-regimet ophører med bombe oppositions-mål og åbner  for humanitær hjælp til belejrede enklaver i Syrien, før de sætter sig ved forhandlingsbordet. Men den seneste melding er, at parterne møder op ’uden betingelser’, og at en de facto våbenhvile først kan komme i stand, hvis der nås til enighed i samtalerne. Staffan de Mistura får sit at se til.
Læs også: Assad er blevet stueren

