Er Grækenland på vej mod bedre tider?
Mens den græske regering beskriver de seneste års reformer som en historisk succes, påpeger oppositionen, at genopretnings-programmet har skabt en humanitær nødsituation
 
	»Den græske statsgæld er ikke bæredygtig og kan ikke begrænses til 120 procent af BNP inden 2020,« advarer den tidligere græske premierminister Costas Simitis. Foto: Scanpix


 
	I dag overtager Grækenland officielt EU-formandskabet ved en ceremoni i Athen. Den græske regeringsleder, Antonis Samaras fra det konservative Nea Demokratia, slår optimistiske toner an. 2014 tegner til at blive »helbredelsens og håbets år«, sagde Samaras i sin nytårstale.

	Men det tyske nyhedsmagasin Der Spiegel kritiserer den græske premierminister for at være »ude af kontakt med virkeligheden«.

	»Er Grækenland fuldgyldigt medlem af EU og eurozonen, eller er det et udviklingsland?« spørger Der Spiegel og sammenligner landet med fejlslagne stater som Afghanistan.

	Vicepremierminister Evangelos Venizelos fra det socialdemokratiske parti Pasok beskriver udviklingen som en succeshistorie.

	»I løbet af de seneste tre og et halvt år har Grækenland foretaget den største budgetregulering i den vestlige økonomis historie. Vi begyndte i 2009 med et budgetunderskud på 12 procent og har nu opnået budgetoverskud,« udtaler socialdemokraten.

	»Vi er klart det land i Europa, som klarer sig bedst, hvad angår budgetreguleringsresultater, og et af de lande som klarer sig bedst i verden. Derfor har vi et grundlag for at kunne tale med de øvrige medlemslande, Den Internationale Valutafond (IMF, red.) og Den Europæiske Centralbank (ECB, red.) på et venskabeligt grundlag og som gode samarbejdspartnere, så vi kan fastlægge præmisserne for at kunne lægge krisen endegyldigt bag os. Det vil ingen tabe på, det vil komme alle til gode, og de europæiske skatteydere skal ikke betale en eneste euro til Grækenland,« sagde han.

	Udbredt skepsis

	Regeringen hævder, at Grækenland i løbet af 2014 kan forlade det genopretningsprogram, som landets kreditorer – den såkaldte trojka bestående af EU, ECB og IMF – har dikteret. Renten på græske statsobligationer med en løbetid på 10 år er faldet til otte procent, hvor den lå på 30 procent, da krisen var på sit højeste.

	»Grækenland vil igen begive sig ud på finansmarkedet og begynde at blive et normalt land. Der vil ikke blive brug for nye lån og redningspakker,« sagde Samaras i nytårstalen.

	Men den græske optimisme bliver mødt med udbredt skepsis. Såvel den tyske nationalbank som landets finansminister, Wolfgang Schäuble, har spået, at Grækenland vil bede om et nyt lån. Klaus Regling, den tyske chef for Den Europæiske Stabilitetsmekanisme (ESM), der blev oprettet i 2012 som et led i krisehåndteringen, forudser også, at grækerne i år vil få behov for den tredje finansielle hjælpepakke.

	»Det er meget sandsynligt, at de får brug for mere hjælp«, konstaterede han for nylig.

	Samtidig advarer den tidligere græske premierminister Costas Simitis fra Pasok om, at det græske medlemskab af eurozonen ikke skal tages for givet. EU-partnerne kan stadig finde på at ofre Grækenland for at redde unionen, advarer han.

	Landets statsgæld er ikke blevet reduceret under krisen, men forventes tværtimod at sætte nye rekorder i 2014, hvor den ifølge fremskrivninger vil overstige 190 procent af landets BNP.

	»Den græske statsgæld er ikke bæredygtig og kan ikke begrænses til 120 procent af BNP inden 2020«, skriver Simitis i avisen To Vima.

	Stor udfordring

	Venstrefløjsalliancen Syriza, som ifølge de seneste meningsmålinger står til at blive Grækenlands største parti, anfægter også regeringens fortælling om de succesfulde reformer.

	Ifølge Syriza har genopretningsprogrammet ikke for alvor gjort noget ved statens største problem: skatteunddragelse. Kun en brøkdel af de græske virksomheders skattegæld er blevet opkrævet. Samtidig har genopretningsprogrammet skabt en social og humanitær nødsituation. Siden 2009 er 870.000 arbejdspladser blevet nedlagt. Således lever mere end en million ud af en befolkning på 11 millioner nu under den officielle fattigdomsgrænse. Det fremgår af en rapport, som Syrizas leder, Alexis Tsipras, forleden afleverede til EU-kommissæren for økonomiske og finansielle forhold, finnen Olli Rehn. Tsipras er kandidat til posten som formand for EU-Kommissionen på vegne af Europæisk Venstreparti, mens Rehn er kandidat til posten for den liberale gruppe, ALDE.

	Syrizas rapport påpeger, at blot 1,6 procent af midlerne fra hjælpepakkerne er blevet kanaliseret ind i den græske økonomi, mens resten er gået til grækernes kreditorer, især tyske og franske banker.

	Den ungarske økonom Zsolt Darvas fra tænketanken Bruegel i Bruxelles vurderer, at det græske formandskab bliver en stor udfordring for både grækerne og EU.

	»Det bliver meget svært for Grækenland som følge af landets problemer, ineffektiviteten i den offentlige forvaltning og det tidspres, som EU-parlamentsvalget medfører,« udtaler Darvas til nyhedsbureauet AFP.

