EU kritiserer forholdene på Lampedusa
Billeder af flygtninge på modtagecentret på den italienske ø Lampedusa, der bliver behandlet mod fnat, får EU til at true med at tilbageholde hjælp, hvis Italien ikke kan garantere bådflygtningene en værdig modtagelse
Bådflygtninge, der ankommer til Lampedusa, skal have bedre forhold, lyder det fra bl.a. EU-kommissæren for Interne Anliggender, svenskeren Cecilia Malmström.


 
	Den italienske ø Lampedusa er igen blevet genstand for international opmærksomhed. Denne gang skyldes det ikke nye bådflygtninges ankomst eller forlis, men derimod situationen på øens modtagecenter. En syrisk advokat, som bor på centret, har med sin mobiltelefon optaget, hvordan nøgne migranter i modtagecentrets gård bliver spulet med en væske mod fnat. Efter at optagelserne blev vist på italiensk tv, har EU-kommissæren for Interne Anliggender, svenskeren Cecilia Malmström, truet den italienske regering med sanktioner:

	»Vores bistand til de italienske myndigheder til håndteringen af migrationsstrømmene kan kun fortsætte, hvis landet kan garantere humane og værdige vilkår ved modtagelsen af immigranterne,« udtalte Malmström inden weekendens EU-topmøde.

	Italien har i 2013 modtaget 30 mio. euro fra EU som hjælp til at håndtere flygtningetilstrømningen og får nu også logistisk og materiel hjælp til patruljeringen på Middelhavet fra en række medlemslande.

	Men udgifterne til de 40.000 migranter, som i år er ankommet til de italienske kyster, og til dem, som allerede fylder op i landets modtage- og identifikationsstruktur, løber i år op i mere end 600 mio. euro. Så meget koster det – i gennemsnit 45 euro om dagen for voksne og 70 euro om dagen for mindreårige – at garantere flygtningene en seng, tøj, mad, medicin og et minimum af lommepenge. Billederne af den nedværdigende behandling af flygtningene på Lampedusa – eller måske snarere EU’s reaktion på dem – har fået Italiens indenrigsminister, Angelino Alfano, til at opsige kontrakten med det firma, der står for driften af øens modtagecenter: »Den italienske stat kan ikke acceptere, at der opstår situationer, hvor personernes integritet og værdighed bliver krænket,« udtaler Alfano.

	Økonomiske kriterier

	Men ifølge Lampedusas borgmester, Giusi Nicolini, kan Alfano hverken være overrasket eller forarget over episoden på modtagecentret.

	»Hvis han var det, ville han sørge for at ændre forholdene. Det er ikke meningen, at der overhovedet skal opholde sig nogen i længere tid på modtagecentret. Det skal i princippet være tomt. Kort efter ankomsten skal flygtningene overføres til andre centre, for vi ved aldrig, hvornår der ankommer en båd fyldt med mennesker, som har akut behov for hjælp. Men i hele oktober og november har centret været overfyldt, og det er indenrigsministerens ansvar. Så de nye ansatte på centret vil næppe kunne udrette mirakler,« siger Nicolini til Information og tilføjer: »Det, der bekymrer mig, er, at der skal en nedværdigende videooptagelse til, før regeringen får øje på problemerne i et modtagesystem, som er baseret på en fornægtelse af flygtningenes personlige rettigheder.«

	Det italienske modtagesystem er opdelt i tre forskellige typer lejre: Modtagecentre, identifikations- og udvisningscentre og asylansøgercentre. Driften af disse centre er i offentligt udbud, der ofte vindes af selskaber med gode politiske forbindelser.

	Optøjer

	Fredag udbrød der igen optøjer på Italiens største center for asylansøgerne, Mineo, som er indrettet i en tidligere amerikansk militærbase på det centrale Sicilien. Over 4.000 flygtninge af mange forskellige nationaliteter opholder sig på centret. Ofte er de der i alt for lang tid, for jo flere der stuvet sammen på centret, des flere penge tjener det firma, der driver det. Og lørdag var der dramatiske protester på det største identifikations- og udvisningscenter i Italien, Ponte Galeria ved lufthavnen i Rom, hvor opholdet kan vare op til 18 måneder. Otte nordafrikanske mænd syede deres munde til i protest mod forholdene:

	»Grunden til, at det her sker, er, at mange ydelser til immigranter kun bliver udbudt efter ét kriterium: Hvad der er økonomisk mest fordelagtigt,« udtaler lederen for FN’s Flygtningehøjkommissariats kontor i Rom, Christopher Hein, til avisen La Repubblica: »Der er uacceptabel business i immigration. Vi taler om ordrer til mange millioner, som mange beriger sig på, og hvor personernes rettigheder forsvinder.«

	Syv ud af de 155 overlevende fra den ulykke ved Lampedusas kyst, som i starten af oktober kostede næsten 400 bådflygtninge livet, er stadig på modtagecentret på den lille middelhavsø.

	»Det kan man nærmest kalde for kidnapning,« siger Giusi Nicolini.

	De overlevende er også sigtet for illegal immigration:

	»Hvornår holder vi op med at betragte flygtningetilstrømningen som en nødsituation og som noget uforudset, der går over i morgen?« spørger Lampedusas borgmester og fortsætter: »Det er et svært, men permanent fænomen, og for at regulere det bedre, er det nødvendigt at ændre reglerne i Italien og i Europa.«

