Uhyggelig tæt valggyser i Norge
Stortingsvalget i Norge var i går aftes en yderst tæt affære. Der er tilbagegang for venstre-fløjen, men ved deadline stadig mulighed for, at Stoltenberg kan fortsætte og dermed holde de borgerlige i skak med et lille flertal
Den norske statsminister Stoltenberg og hans venstreregering sad i går aftes på det yderste af taburetten, mens valgreusltaterne løb ind.


 På mange måder minder det norske valg om, hvad vi så i Danmark for otte år siden: Efter en årrække med socialdemokratisk regering, stod landet over for et ideologisk magtskifte. Det var primært spørgsmålet om velfærd og udlændinge som havde domineret debatten, og selvom få politikere var begejstrede, når det gjaldt det nationalistiske Dansk Folkeparti, var det ikke til at komme udenom.
Det, vi i aften og de seneste måneder har været vidner til i Norge, er, at højrefløjen langsomt vinder terræn, og til sidst overhaler den siddende regering. Højrefløjen vil ikke, som i klassisk liberalisme tage et opgør med velfærden. Tværtimod vil de have mere af den, men gennem udliciteringer og kraftige besparelser på det offentlige område.
Den rødgrønne norske regering stod ved redaktionens afslutning i går aftes ifølge en valgstedsanalyse fra NRK til smal sejr med 86 mandater mod den borgerlige oppositions 83. Men andre valgmålinger pegede i retning af et borgerligt flertal med den mindst nulige nargen
Men i går aftes var det endnu ikke afgjort, hvorvidt det virkelig går, som det gik i Danmark. Der er stadig en lille chance for at Stoltenberg fra Arbeider Partiet fortsætter ved roret, men om det bliver i selskab med sine tidligere regeringspartnere, Socialistisk Venstre og Senter Partiet, står uvist. Førstnævnte har gennem den seneste regeringsperiode måttet sluge så mange kameler, at der er tale om en decideret regeringsslittage. Mange mener at man nu ligeså godt kan stemme Arbeider Partiet, som man kan stemme Socialistisk Venstre, da den socialistiske indflydelse efterhånden er minimal.
Valg mellem Jens og Jens
Den norske forfatter Gunnar Staalesen, har i gårdagens udgave af Bergens Tidende peget på, at muligheden for en mindretalsregering er mulig:
»Valget står i realiteten mellem Jens med flertal af rød-grønne kompagnoner eller Jens alene med Arbeiderpartiet,« skriver han.
Arbeider Partiet står i så fald uden et parlamentarisk flertal, og der vil fremover skulle manureres og forhandles fra sag til sag. Ingen nem sag, men Stoltenberg vil i så fald have den fordel, at både Venstre og Kristelig Folkeparti sandsynligvis hellere samarbejder med ham end med højrefløjens Fremskrittsparti.
Erna-effekten
Stjernen på borgelig side har, under denne valgkamp, ikke været den folkekære Siv Jensen fra Fremskrittspartiet. Tværtimod har Høyres Erna Solberg været skyld i kraftig fremgang for sit eget parti. Hvis den borgerlige fløj overtager, er det mere Erna-effekten end Siv-effekten, der har gjort sig gældende.
Hele mandagen blev der meldt om dødt løb, dog med få udsving til de borgerliges fordel. På sociale webfora som Facebook og Twitter opfordrede folk hinanden til at stemme taktisk, »bare denne gang, så højrefløjen ikke overtager«.
Venstrefløjens støtteparti Rødt står højst sandsynligt til to mandater, hvis Stoltenberg klarer sig, men mange overvejer om det overhovedet kan betale sig at stemme på dem - hvis de alligevel ikke kommer over spærregrænsen. Frygten for højrefløjen er større end frygten for et ensomt Arbeider Parti.


