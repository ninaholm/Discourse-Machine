Husarrest forlænget



 Myanmars militærjunta vendte i går det døve øre til en verdensomspændende appel om at sætte demokratiforkæmperen Aung San Suu Kyi på fri fod. I stedet forlængede juntaen hendes husarrest med et år, oplyser regeringskilder i Myanmar. Samtidig blev omkring 20 af Aung San Suu Kyis tilhængere anholdt, mens de gik i optog til hendes hjem i Yangon. Øjenvidner så urobetjente skubbe demonstranterne ind i en lastbil. Forlængelsen af husarresten kom på 18-års-dagen for jordskredssejren til Aung San Suu Kyis Nationale Liga for Demokrati (NLD) ved Myanmars forrige valg. Juntaen nægtede at anerkende valgresultatet. ritzau/AP

