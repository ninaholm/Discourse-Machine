Mellemøsten: Hvem skal man frygte i Mellemøsten?
Atomaftalen mellem USA og Iran har skabt frygt for, at Iran vil udvide sit magtspil i regionen, men præstestyrets lokale modstandere holder sig heller ikke tilbage


 Det er ikke just underbelyst, hvilken rolle Iran spiller i andre mellemøstlige landes interne forhold, uanset om det er i Syrien, Libanon eller Irak. Sidstnævnte lands magtfulde shia-militser er i vid udstrækning finansieret med iranske penge og dirigeret af iranske kommandører i Irak, og også mange af Iraks parlamentarikere er i nærmest åbenlys grad i lommen på nabolandet.
Og ikke bare i de lande kan Irans lange arme mærkes: Irans indblanding i andres landes forhold står til at blive mangedoblet med de nye ressourcer, aftalen vil tilføre landet, lyder advarslen fra især mange sunniarabiske hovedstæder.
Men Iran står ikke alene med sin indblanding, dokumenterer en stor pakke interne dokumenter fra det saudiarabiske udenrigsministerium, som Wikileaks på det seneste har offentliggjort.
Papirerne dokumenterer en omfattende finansiering af interesseagenter rundt om i især Mellemøsten, men også i Indien, Pakistan, Afghanistan og en række afrikanske lande. En indblanding, der næppe er ukendt, men ubehagelig for saudierne i dokumenternes minutiøse udpensling af golflandets metoder og samarbejdspartnere – og hvor mange penge, der bliver spenderet.
Ikke overraskende er det først og fremmest Iran, aktiviteterne er rettet imod, og som dokumenterne viser en nærmest paranoid frygt over for. Og mens aktiviteterne foregår i mange lande, er det i særlig grad i Irak, de har vakt furore.
Fik pilgrimsvisa
Her viser dokumenterne samarbejde med en række parlamentsmedlemmer, blandt andet vinderen af det seneste irakiske valg, oppositionspolitikeren Ayad Allawi, som skulle have modtaget 2.000 af de eftertragtede pilgrimsvisa til Mekka, således at hans støtter kunne udføre deres hajj i Saudi-Arabien og den muslimske verdens religiøse centrum, mens en række andre højtstående parlamentarikere skulle have modtaget store pengebeløb for at modarbejde eksstatsminister Nouri al-Maliki og iranske interesser i Irak, blandt dem en af Iraks vicepremierministre, Osama al-Nujaifi.
Efter en del opstandelse og krav om dødsstraffe for højforræderi synes balladen dog i nogen grad at være drevet over, måske i erkendelse af, at en for drastisk kurs kunne give bagslag.
En anden indvending mod aftalen hos mange arabiske iagttagere er, at Irans nye status og midler vil gøre et allerede frygtindgydende iransk militær endnu mere skræmmende med indkøb af nye våben. Også her peger en finger imidlertid tilbage mod anklageren selv, når magasinet Foreign Policy ved hjælp af våben-vagthunden SIPRI’s tal viser, at Irans 15 milliarder dollar brugt i 2014 ikke rækker langt mod Saudi-Arabiens 80 milliarder (25 procent af dets nationale budget) eller De Forenede Arabiske Emiraters 23 milliarder.
»Data underbygger en uafviselig konklusion om, at de arabiske golfstater har … en overvældende fordel i forhold til Iran, både når det gælder militære investeringer og adgang til moderne våben,« citerer artiklen den amerikanske tænketank CSIS.

