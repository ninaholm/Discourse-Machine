Den græske nedsmeltning tager fart
Pensionister afskæres fra deres pensioner, usikkerheden tager til og kapitalkontrollerne i landet kan ende med at lægge det græske erhvervsliv ned og sende endnu flere ud i arbejdsløshed
 Ældre grækere, som normalt får deres pension udbetalt i slutningen af måneden, venter uden for en lukket bank i den nordgræske by Thessaloniki. Den græske krise har været speciel hård ved pensionisterne


 Ved det store kød- og grøntsagsmarked i det centrale Athen er der markant færre kunder end sædvanligt, for handlen i boderne er påvirket af den usikkerhed, som landet er kastet ud i. En af dem, der er ramt, er Kleanthis Tsironis, der sælger friskslagtede kyllinger, som stammer fra den nordgræske by Ioannina. Det er langt fra sikkert, at de 27 ansatte, han har i Athen, også har et job om en måned.
»Jeg har ikke selv kontanter til at betale mine leverandører, på grund af kapitalkontrollen. Så før eller siden må jeg fyre ti folk, også fordi kunderne køber med kontanter og ikke kreditkort, og folk har reelt ikke kontanter nok,« fortæller han til avisen Kathimerini.
Spørger man for sig i forretningerne i det centrale Athen, er handlen reelt gået i stå.
»De lokale er blevet væk, både i går og i dag, det er ligesom en helligdag. Det er kun turisterne, der kommer ind,« lyder det fra en ung kvindelig ekspedient i en tøjforretning.
Folket er taberne
Ifølge den tysk-græske økonom Alexander Kritikos fra den økonomiske tænketank DIW i Berlin, er taberne ved den situation, som Grækenland er havnet i, almindelige mennesker og dem med få penge.
Læs også: Nobelpris-økonomer til grækerne: Stem nej!
»Det er de almindelige grækere, der er de store tabere. Det skal man holde sig for øje. De skal igen lide under deres politikeres beslutninger. Hvis kapitalkontrollen fortsætter, lammer det samfundet, og så kan selv de sunde virksomheder komme i store problemer«, siger Alexander Kritikos, der mener, at nøglefaktorer som vækst og arbejdsløshed igen kan risikere at udvikle sig i negativ retning.
»Det er slet ikke, hvad Grækenland har brug for nu,« siger Alexander Kritikos
Redaktør og politisk analytiker George Tzogopoulos fortæller til Information, at han selv er meget usikker på, hvor Grækenland er på vej hen.
»Landet oplever den værste krise siden militærdikaturet i 1974, og jeg mener, at Alexis Tsipras er blevet en farlig mand for Grækenland. Forretningslivet er truet af kollaps, og vi kan få helt basale forsyningsproblemer, hvis denne undtagelsestilstand med bankerne og kapitalkontrollen fortsætter,« siger han.
Pensionister hårdt ramt
Især de ældre grækere bliver ramt af usikkerheden. Pensionister, der får deres pension fra pensionsselskabet OAEE for selvstændige fik i går at vide, at de kun får udbetalt halvdelen af deres pensioner, ca. 350 euro, fordi pensionskassen ikke kan få fat i indbetalingerne.
Det er derfor meget tvivlsomt, om der overhovedet er noget tilbage at hæve for de berørte pensionister, når de faste udgifter er betalt. En lang række bankfilialer får i dag ekstraordinært lov til at åbne, således at pensionister kan få adgang til deres penge, dog maksimalt 120 euro per bankbesøg.
George Tzogopoulos mener, at det er meget nemmere at indføre kapitalkontrol, end at afskaffe den igen.
»Kapitalkontrollen er kommet, fordi tilliden til, at landet klarer sig, er faldet drastisk. Den tillid skal bygges op igen. Og jeg er slet ikke sikker på, at denne regering formår at gøre det. Det er svært at følge Alexis Tsipras, og jeg må ærligt talt sige, at jeg ikke længere kan se rationalet i de udmeldinger, han laver, og den politik han forfølger.«
Spørgsmålet er, hvad der vil ske, hvis grækerne stemmer ja kommende søndag.
George Tzogopoulos mener, at et nej på søndag vil føre landet endnu et stort skridt tættere på statsbankerotten.
»Et nej vil give endnu mere uvished. Bliver det et ja på søndag, kan regeringen bliver tvunget til at lave en national samlingsregering eller udskrive nyvalg. Ved begge scenarier skabes der flere problemer, end der bliver løst.«
Alexis Tsipras har sagt, at han ikke kommer til at gennemføre den seneste sparepakke, hvis grækerne stemmer ja til at gennemføre den. Han antydede samtidig at ville træde tilbage og understregede, at Grækenland ikke ryger ud af eurosamarbejdet: »De vil ikke smide os ud af eurozonen, fordi det vil koste dem (kreditorerne, red.) alt for meget,« siger han.
De unge siger nej
Nej-siden ved søndagens folkeafstemning har umiddelbart fået god medvind, især blandt Syriza-partiets kernevælgere. En af dem er den unge lærer, Luisa Koppas, der var blandt de 13.000 demonstranter, som mandag aften var mødt frem på den tætpakkede Syntagmaplads foran parlamentet, for at sende et klart signal om, at de ønsker at stemme nej. Hun er ikke nervøs for, at et nej udløser en Grexit.
»Vi vil ikke lade os afpresse. Kreditorerne ønsker ikke, at Tsipras-regeringen skal kunne beskatte de rige yderligere, og hele regningen for den nye sparepakke sendes til de fattige. Det er uværdigt,« siger Luisa Koppas. Hun lever af at undervise børn og unge, men reelt er det morens løn, der holder sammen på familien.
»Hun er den eneste, der tjener en løn hjem, mens min far i mange år har været arbejdsløs. Stort set alle mine venner er også arbejdsløse. Da vi sammen så debatten på tv lørdag, hvor folkeafstemningen blev udskrevet, brugte vi hele natten på at diskutere, selv om det var lørdag aften. Jeg er meget glad for, at vi som vælgere nu bliver hørt,« siger hun.
Læs også: Økonomer: Vi lader som om Grækenland kan betale

