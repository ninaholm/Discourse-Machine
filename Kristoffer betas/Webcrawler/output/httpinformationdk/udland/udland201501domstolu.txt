Domstol vil undersøge krigsforbrydelser i besatte områder
Efterforskning kan føre til anklager mod personer i de israelsk-besatte områder eller Israel selv



 Anklagemyndigheden ved Den Internationale Straffedomstol (ICC) vil efterforske, om der er begået krigsforbrydelser i de palæstinensiske områder.
- I dag har anklageren for Den Internationale Straffedomstol, Fatou Bensouda, indledt en præliminær undersøgelse af situationen i Palæstina, meddeler hendes kontor.
Undersøgelsen skal blandt andet vise, om der blev begået krigsforbrydelser mod palæstinensere under sidste års krig i Gaza.
Den foreløbige undersøgelse kan føre til anklager mod personer i de besatte områder eller i Israel selv, meddeler domstolen.
Anklageren vil i første omgang finde ud af, om hendes materiale berettiger til en fuld efterforskning af krigsforbrydelser.
Israels premierminister, Benjamin Netanyahu, bedyrede i sidste måned, at ingen israelsk soldat vil blive stillet for en international krigsforbryderdomstol.
- Israelske soldater vil fremover fortsat forsvare Israel med beslutsomhed og styrke, og ligesom de forsvarer os, vil vi forsvare dem med samme beslutsomhed og samme styrke, sagde han.
Det palæstinensiske selvstyre anmodede tidligere på måneden FN om at blive tilsluttet ICC.
Israel har svaret igen ved at tilbageholde skatter til det palæstinensiske selvstyre.
Palæstina har senest fået opbakning fra arabiske lande til en FN-resolution, der kræver, at Israel trækker sig ud af besatte områder inden udgangen af 2017.
Israel erobrede under seksdageskrigen i 1967 den palæstinensiske vestbred og Gaza.

