Monica Lewinsky er tilbage
Den amerikanske ekspræsident Bill Clintons ekssexpartner udbreder i et modemagasin sine amourøse oplevelser – og deres konsekvenser


 
	Åh, der er en fjern og herlig fortid tilbage i 1990’erne, hvor verden ikke var i krise, ikke blev slidt af endeløse krige, og hvor man kunne dyrke sex, med hvem man ville, selv om man benægtede det.

	Det var de glade Clinton-år i Det Hvide Hus. Præsidenten var allerede ved at få sin første præsidentkampagne i 1992 spoleret af kvinders henrykte genfortælling af hans erotiske udfoldelser. Og kort efter Clintons genvalg i 1996 gik et gisp igennem USA. Den 22-årige praktikant Monica Lewinsky røbede over for en veninde, at hun dyrkede sex med præsidenten.

	Den amerikanske højrefløj opsnappede historien og blæste den op i medierne. Bill Clinton benægtede alt: »Jeg har ikke haft et seksuelt forhold til denne kvinde, frøken Lewinsky.« Men det havde Clinton, viste det sig. Højrefløjen gik i selvsving af skadefryd, og det kom så vidt som til en rigsretssag, som dog endte med at lade præsidenten slippe.

	Druknet af skam

	Nu, efter mange års stilhed, træder Monica Lewinsky frem. Det sker i et personligt essay i modemagasinet Vanity Fair. Hun fortæller nu sin historie, siger hun, fordi hun blev så deprimeret over sin skæbne, at hun i sin tid var ved at begå selvmord.

	Og da Monica Lewinsky i 2010 erfarede, at en ung fyr, Tyler Clementi, druknede sig af skam over, at nogle af hans venner havde videooptaget hans sexaktiviteter med en anden fyr, bestemte Lewinsky sig til at træde frem og advare unge mennesker mod selvmord. Man ender jo med at lægge sorgerne bag sig, er Monica Lewinskys budskab.

	Om sit forhold til Clinton erklærer Lewinsky, at hun dybt beklager det. Hun forklarer:

	»Jovist, min chef udnyttede mig, men jeg vil altid fastholde, at det var et forhold drevet af fri vilje. Hvis der var noget misbrug, var det bagefter, hvor jeg blev gjort til syndebuk for at beskytte hans magtfulde position.«

	Monica Lewinsky fastholder, at hendes hidtidige tavshed ikke skyldes, at Clinton’erne har betalt hende for at holde sig ude af offentligheden. Efter skandalen fik hun fra anden side tilbudt erindringsbogkontrakter på mere end ti millioner dollar, men dem afviste hun, »fordi det ikke føltes rigtigt at gøre«. Da Bill Clintons ægtefælle, Hillary, i 2008 søgte at blive Demokraternes præsidentkandidat, dukkede Monica Lewinskys navn igen op i medierne. Nu frygter Lewinsky, at det samme kan ske, hvis Hillary bestemmer sig til at gøre endnu et forsøg i 2016.

	Med sin frivillige nyindtræden på den offentlige scene har Monica Lewinsky da i hvert fald sikret, at ingen kan føle sig skyldige over at beskæftige sig med hende de næste mange år.

