Endnu en forsinkelse af Totals skifergasprojekt
Boreriggen mangler i Vendsyssel – samtidig skaber usikker økonomi og modstand stadig mere tvivl om skifergassens fremtid i andre lande


 Hvad sker der på pladsen,« spørger det franske olieselskab Total retorisk på sin hjemmeside om skifergas-projektet i Dybvad, Frederikshavn Kommune. Og Total svarer:
»Som nogle måske har bemærket, er der i øjeblikket stille ude på pladsen Vendsyssel-1 i Dybvad. Pladsen er blevet færdig tidligere end beregnet, og vi venter nu på boreriggen og andre materialer. Vi er også stadig i dialog med de danske myndigheder (bl.a. Energistyrelsen og Frederikshavn kommune) omkring den endelige boretilladelse. Vi forventer, at vi kan påbegynde boringen i slutningen af vinteren eller i starten af foråret.«
Dermed er prøveboringen udskudt næsten to år i forhold til Totals første tidsplan, og således rykker også afklaringen af, om der i Vendsyssel er skifergas i kommercielle mængder, længere ud i fremtiden. Ifølge Totals projektkoordinator i Danmark, Henrik Nicolaisen, vil selskabet og dets statslige samarbejdspartner Nordsøfonden omkring juni 2016 være fremme ved en afklaring om dansk skifergas-produktion eller ej.
»Og hvis vi i sommeren 2016 beslutter at fortsætte, skal vi minimum hen omkring 2022, før vi kan begynde at sælge noget som helst,« siger Henrik Nicolaisen til Information.
Den tidskrævende proces udfordrer olieselskabet, som opererer i et turbulent og uforudsigeligt investeringslandskab med europæiske gaspriser, der – mere eller mindre parallelt med olien – er faldet næsten 30 pct. i forhold til for to år siden og med over 40 pct. i forhold til toppunktet i 2008. Både i Europa og USA er der i dag olieselskaber, der opgiver, udskyder eller neddrosler projekter med skifergas.
Tidsplanen
På Ovnstrupvej i Dybvad markerer en gitterlåge med et ’Stop – kontrol‘-skilt indgangen til Totals boreplads, hvor selve røret til den forestående boring nu er færdigstøbt og blot afventer boreriggens ankomst plus de sidste godkendelser fra myndighederne.
»Boreriggen er i gang med en boring andetsteds, så vi må vente til den er færdig, før den kommer hertil. Vi håber, det bliver her i første kvartal eller begyndelsen af andet kvartal,« fortæller Henrik Nicolaisen.
Forudsætningen er, at Energistyrelsen forinden giver en boretilladelse, ligesom Frederikshavn Kommune skal give tilladelser til blandt andet håndtering af affaldet fra prøveboringen, herunder den del af boreaffaldet, der kan indeholde radioaktive stoffer.
»Vi har ikke alle tilladelserne endnu,« oplyser projektkoordinatoren.
At bore ned til den formodede skiferformation i Vendsyssel i op til 4.000 meters dybde vil tage ca. tre måneder. De optagne boreprøver skal vise, om der er gas i skiferen, og om mængderne er kommercielt interessante.
»Hvis analyserne, som tager et par uger, er positive, vil vi formentlig gå videre til en prøveboring med hydraulisk frakturering,« siger Henrik Nicolaisen med henvisning til den kontroversielle fracking-teknik, hvor man med vand og kemikalier under højt tryk får skiferen i dybet til at sprække, så gassen frigives.
Denne prøve-fracking kræver en særlig VVM-miljøredegørelse og myndighedsgodkendelse, hvilket formentlig tager tre-fire måneder, som Total også skal bruge til at forberede denne næste boring.
Den tidsplan leder frem til en mulig stillingtagen til produktion eller ej om knap halvandet år fra nu.
– Du har før sagt, at den skønnede sandsynlighed for, at der findes gas i kommercielle mængder, er omkring 20 pct. Gælder det stadig?
»Lige præcis.«
– Hvad betyder de voldsomme fluktuationer i olie- og gaspriserne for jeres overvejelser om at gå videre?
»Jo lavere gasprisen er, desto vanskeligere vil vi have ved at finde økonomi i projektet. Dilemmaet er, at det er meget vanskeligt at træffe en investeringsbeslutning i en situation, hvor man kunne sige, at på dette tidspunkt ville en udvinding ikke være økonomisk.«
Skifergas i modvind
Både i USA og Europa har Total ligesom andre selskaber trukket følehornene til sig omkring skifergas. På amerikansk grund indgår Total i joint venture-projekter, der søger skifergas i Ohio og i Texas. Begge steder reducerer man nu investeringerne, oplyste selskabets CEO Patrick Pouyanne for nylig på World Economic Forum.
»Vi har felter på den amerikanske østkyst, og jeg har fået ret klare instrukser: Vi vil begrænse investeringerne,« sagde han.
I Europa er det blevet forbudt Total – og andre – at gå efter skifergasudvinding via fracking i selskabets hjemland, Frankrig. I stedet har man haft antennerne rettet mod Polen, der menes at have de største skifergasforekomster i Europa. Total har med Exxon som operatør boret efter skifergas i Polen, men sidste år meddelte man, at der trods fund af gas ikke var økonomisk grundlag for en produktion.
For en uge siden meddelte så olieselskabet Chevron som det sidste store selskab med skifergasefterforskning i Polen, at man opgiver sit projekt.
Direktøren for Polens Geologiske Undersøgelser, Grzegorz Pienkowski, sagde forleden til New York Times, at de polske skiferlag har vist sig vanskeligere at arbejde med end de amerikanske.
Industrien har lært »en hård lektie, som har kostet den en masse penge«, sagde han.
Andre steder er skifergasdrømme bremset af lokal eller politisk modstand. Det gælder f.eks. Bulgarien, Rumænien og Luxembourg, mens regeringen i Skotland forleden annoncerede et moratorium for skifergasefterforskning. I England, hvor regeringen gerne vil udvinde skifergas, har parlamentets flertal netop vedtaget skrappe miljørestriktioner, som menes at udelukke 40 pct. af arealet med skiferforekomster fra efterforskning.
Herhjemme protesterer bl.a. Greenpeace og folk i lokalområdet mod en dansk produktion af skifergas i en situation, hvor Danmark har besluttet at bevæge sig ud af den fossile æra, og hvor FN’s klimapanel siger, at op til 80 pct. af de kendte fossile reserver bør forblive i undergrunden.

