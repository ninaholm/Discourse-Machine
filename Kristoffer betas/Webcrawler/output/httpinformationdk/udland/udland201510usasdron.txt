USA’s droneprogram afsløret
Over en periode på fem måneder i 2012 og 2013 blev der dræbt flere end 200 mennesker, hvoraf kun 35 af de personer var mennesker, som amerikanerne havde udpeget som mål for angrebene


 Et nyt læk af dokumenter afslører i detaljer USA’s dronekrig.
Dokumenterne viser blandt andet, at en amerikansk operation baseret på målrettede angreb via fly i et bjergområde på grænsen mellem Afghanistan og Pakistan dræbte særdeles mange mennesker, som ikke var de mål, amerikanerne oprindeligt havde udpeget.
Det skriver netmediet The Intercept.
Over en periode på fem måneder i 2012 og 2013 blev der således dræbt flere end 200 mennesker, hvoraf kun 35 af de personer var mennesker, som amerikanerne havde udpeget som mål for angrebene. Formålet med missionen var at eliminere Taliban og al-Qaeda.
En whistleblower, der har lækket dokumenterne til The Intercept, siger, at angrebene i ni ud ti tilfælde blev udført med droner.
Whistlebloweren, som har lækket dokumenterne, kritiserer, at USA fører lister over folk, der bliver overvåget og indekseret, inden de uvidende modtager en dødsdom og bliver dræbt på »en verdensomspændende slagmark« uden rettergang.
Ifølge The Intercept besluttede kilden sig for at lække dokumenter, »fordi han tror på, at offentligheden har ret til at forstå processen, hvormed folk bliver placeret på lister og dræbt på ordre fra de højeste niveauer i den amerikanske regering«.
Dokumenterne beskriver også operationer i blandt andet Yemen og Somalia, hvor problemet er, at de amerikanske droner letter fra baser langt væk fra målene, hvilket betyder mindre tid til at foretage indledende overvågning, inden angrebene finder sted og efterfølgende opklaring af, om det korrekte mål er ramt.
I Irak blev over 80 procent af dronetogterne udført fra baser, som var inden for en 150 kilometer radius fra basen.
I Yemen og Somalia er der oftest over 500 km fra basen til målet, viser en lækket rapport, som er blandt det lækkede materiale.

