Farvel til Storbritannien som vi kender det
Hvad end Skotland stemmer sig selv ud af Storbritannien eller ej vil den britiske union snart se markant anderledes ud
Først tog ingen det rigtig alvorligt – nu er London i vild panik over udsigten til, at skotterne faktisk tager deres gode kilt og går.


 De britiske Westminster-politikere er gået i panik. Hvad der indtil for en uge siden forekom så urealistisk, at emnet var irrelevant at beskæftige sig med, er nu reelt muligt: Nemlig at Skotland stemmer sig ud af Storbritannien efter 307 års union. Endnu en meningsmåling bekræftede tirsdag, at der nu er dødt løb mellem ja- og nejsiden.
Når det er kommet bag på nej-kampagnen – Labour, Liberaldemokraterne og premierminister David Camerons Konservative – er det fordi, målingerne for kun en måned siden viste et forspring på 22 procentpoint til modstanderne af selvstændighed. I midten af august var det skrumpet til 14 procentpoint. Uroen greb enkelte, men generelt følte nejsiden sig stadig sikker på sejr. Indtil i sidste uge, hvor forspringet var svundet ind til seks procentpoint. I weekenden viste en meningsmåling for første gang et flertal til jasiden.
Man behøver ikke være statistiker for at se tendensen i målingerne, og hvad det vil betyde, hvis den fortsætter de sidste ni dage af kampagnen.
Hastet igennem
Resultatet? Panik. De tre partiformænd for nejpartierne i Westminster, David Cameron, Labours Ed Miliband og liberale Nick Clegg, ændrede i går planer og rejste til Skotland for at appellere til skotterne om at blive i unionen, og samtidig blev det skotske flag hejst over Downing Street, hvor det vil vaje indtil efter folkeafstemningen. Alle tre partier har tilmed uddelt både trusler og løfter. Hvad de ikke har kunnet finde ud af i løbet af den 18 måneder lange kampagne – nemlig at forene deres syn på yderligere decentralisering til skotterne i tilfælde af et nej – er nu blevet hastet igennem uden debat. Stemmer skotterne ja, advarer Westminster-politikerne derimod om, at de ikke vil få lov til at beholde pundet.
»Alt for lidt, alt for sent,« mener mange kommentatorer. The Guardian tilføjer i sin leder under overskriften »Ikke en måde at regere et land på«, at det har været en »enorm fejl ikke at udvide diskussionen om decentralisering og selvstyre til hele den britiske stat«.
Udbredt utilfredshed
Avisen har en pointe, for de seneste års udvikling inden for Storbritannien har netop vist, at status quo ikke er tilfredsstillende for nogen parter. Forskellen på de enkelte nationer er siden decentraliseringen i 1997 vokset som resultat af, at Skotland og Wales bliver regeret af socialdemokratiske politikere (Skotlands regerende parti SNP ligger på linje med Labour undtagen i spørgsmålet om uafhængighed), mens Westminster har været under ledelse af først New Labour og siden 2010 en konservativledet koalition.
Skotterne var modstandere af krigen i Irak og siden sparepolitikken og forhøjelsen af brugerbetalingen på universiteterne, hvorfor de brugte deres selvbestemmelse til at beholde en lavere egenbetaling. Derimod kunne de ikke forhindre privatiseringen af postvæsenet, Royal Mail, som de var modstandere af. Englænderne er i voksende grad trætte af, at de skal betale (som de ser det), for at skotske unge kan gå billigt på universitetet, mens deres børn skal betale 9.000 pund om året.Et logisk skridt ville være en reform, der forandrer forholdet mellem nationerne. Den walisiske førsteminister har foreslået en føderation, men ingen har svaret.
Sandheden er, at kun få Westminster-politikere har engageret sig i debatten om unionens fremtid. »Det er op til skotterne,« har det lydt fra Cameron og Co.
Set fra Skotland
Kun en uge før folkeafstemningen er det eneste relevante spørgsmål da også blevet, hvordan alt dette ser ud fra Skotland, eftersom englænderne, waliserne og nordirerne ikke har en stemme. Vil nejsidens nye løfter om mere magt til at opkræve skatter, til at låne på de internationale markeder og til at indrette velfærdsstaten være det, der tipper resultatet til deres fordel? Tidligere meningsmålinger har vist, at et flertal af skotterne ønsker såkaldt DevoMax – maksimal decentralisering. Ironisk nok var det David Cameron, som ønskede en ’alt eller intet’-afstemning, mens Skotlands førsteminister, Alex Salmond, ønskede en tredje boks på stemmesedlen. Nu forsøger nejsiden at fortælle skotterne, at DevoMax alligevel er en mulighed – hvis de sætter kryds ved nej.
Problemet er imidlertid, at der i Skotland er et fortilfælde for den slags løfter; nemlig op til folkeafstemningen i 1979 om et selvstyreparlament, hvor Margaret Thatcher førte kampagne for et nej med løftet om »noget bedre«. Dette »bedre« kom først 18 år senere, da New Labour kom til magten.
Vil skotterne tro på Westminster-politikerne denne gang? Selv garvede analytikere tør ikke spå om det.
Hvad der nu står klart er dog, at Storbritannien inden for kort tid vil se ganske anderledes ud, end det gør i dag. Og at det nye Storbritannien – hvad end det kommer til at inkludere Skotland eller ej – vil blive skabt i hast og uden megen debat, fordi London-politikerne har været mere interesserede i at diskutere deres muligheder for genvalg til Westminster næste år. Ironisk nok kan det spørgsmål ende med at blive irrelevant for en række af landets toppolitikere. Det vil være svært at forestille sig, at premierminister David Cameron kan blive på sin post, hvis unionen bliver splittet som resultat af hans ’alt eller intet’-taktik. Og eftersom det særligt er Labour-vælgere, der trodser partilinjen og stemmer ja, vil også oppositionsleder Ed Milibands position være usikker. Ikke kun det fysiske Storbritannien kan se helt anderledes ud om en uges tid. Også dets interne politiske landskab kan være blevet vendt på hovedet.

