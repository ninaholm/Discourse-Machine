Frihandelsaftale kan øge dansk eksport til USA med 27 mia. kr.
Det vil hæve eksporten og sænke priserne, hvis EU og USA kan nå til enighed om en frihandelsaftale, mener Dansk Industri. Men mere handel er ikke uproblematisk for bæredygtigheden, siger professor. Foreløbig har budgetstridighederne i USA udskudt forhandlingerne
 
	Fordelene ved en frihandelsaftale mellem EU og USA vil række ud over de økonomiske, understregede Anders Fogh Rasmussen. Den vil også styrke det generelle samarbejde mellem de to kontinenter, der allerede tegner sig for en tredjedel af verdens handel. Foto: Jonas Skovbjerg


 
	Budgetstridigheden mellem de amerikanske politikere, der har lukket store dele af den amerikanske offentlige sektor, har også midlertidigt lukket ned for forhandlingerne af en frihandelsaftale mellem USA og EU.

	Forhandlingerne skulle ellers have begyndt deres anden runde i denne uge, men på grund af nedlukningen har USA ikke kunnet sende de embedsmænd, der skal forhandle aftalen, til Bruxelles.Og helt symbolsk blev også den nye amerikanske ambassadør i Danmark, Rufus Gifford, i går forhindret i at tale om netop frihandelsaftalen på en konference arrangeret af industriens interesseorganisation, Dansk Industri, som følge af nedlukningen i USA.

	Men forhandlingerne om frihandelsaftalen skal nok komme i gang igen, vurderer Dansk Industri.

	»Fordelene ved en aftale er for store for begge parter,« sagde direktør i Dansk Industri, Karsten Dybvad, i går, da han indledte konferencen.

	I EU vurderes frihandelsaftalen at kunne skabe op mod 1,3 millioner nye job, mens den i USA vil kunne skabe op mod 1,1 millioner nye arbejdspladser.

	Også Danmark vil nyde godt af en frihandelsaftale. Dansk Industri har regnet sig frem til, at den danske eksport til USA vil øges med 27 mia. kr., hvis EU og USA når til enighed om en frihandelsaftale.

	Det vil skabe op mod 15.000 arbejdspladser i Danmark. Og den disponible indkomst i en gennemsnitlig familie på fire vil øges med 4.000 kr. årligt.

	Samtidig vil en afskaffelse af toldmurene mellem Danmark og USA give billigere varer på begge sider af Atlanten.Et par amerikanske Levi’s bukser vil blive 100 kroner billigere i Danmark, mens en striktrøje fra den danske designer Malene Birger vil blive 430 kroner billigere i USA, viser Dansk Industris beregninger.

	»De langsigtede fordele af frihandelsaftalen vil være enorme,« sekunderede den danske generalsekretær for NATO, Anders Fogh Rasmussen, der også gæstede konferencen.

	Han betonede samtidig, at fordelene vil række ud over det rent økonomiske og også vil styrke det generelle samarbejde mellem de to kontinenter, der allerede tegner sig for en tredjedel af verdens handel.

	Anden forhandlingsrunde

	De første forhandlinger om frihandelsaftalen blev gennemført i juli, efter at EU’s medlemslande den 14. juni nåede til enighed om de principper, som EU-Kommissionen skal forhandle med USA på baggrund af.

	Anden runde forhandlinger skulle være afholdt i Bruxelles fra i går og resten af denne uge. På grund af udsættelsen er det dog tvivlsomt, om forhandlingerne nu kan være færdige inden udgangen af 2014, udtalte europaminister Nick Hækkerup lørdag til Ritzau.

	Frihandelsaftalen skal øge handlen ved at eliminere toldsatser og reducere de såkaldte tekniske handelshindringer. Det dækker for eksempel over det, som EU-Kommissionen betegner som »bureaukratiske hindringer«.

	Et eksempel på det, som Kommissionen selv fremhæver, er, at frihandelsaftalen vil betyde, at biler, der er sikkerhedsgodkendt hos den ene part, kan sælges uden også at blive godkendt hos den anden part.

	En analyse lavet af Centre for Economic Policy Research i London for EU-Kommissionen viser, at 80 pct. af gevinsten ved en frihandelsaftale ventes at komme, ved at man fjerner denne form for tidskrævende og fordyrende barrierer i form af tekniske handelsbarrierer, forskellige standarder og godkendelsesprocedurer.

	Egentlige toldbarrierer er allerede relativt lave – i gennemsnit fire procent – og derfor vil kun en mindre del af gevinsten komme herfra.

	Analysen viser også, at frihandelsaftalen vil have meget beskeden negativ effekt på den globale CO2-udledning og på den bæredygtige brug af naturressourcer.

	Problemet med billige Nike-sko

	Den vurdering deles dog ikke af den danske professor i økologisk økonomi ved Aalborg Universitet, Inge Røpke.

	»Min rygmarvsreaktion er, at det ikke nødvendigvis er så smart med frihandel,« siger hun.

	For eksempel vil den øgede fragt af varer, der følger af frihandelsaftalen, være »et af de store problemer« i forhold til miljøet, mener hun.

	»Det er det, der ligger i handel – at der vil være meget mere, der skal transporteres rundt.«

	Og der er også en risiko for, at de produktstandarder, der skal harmoniseres, kan udvande kravene til blandt andet miljø- og forbrugerhensyn.

	»Man fjerner i høj grad såkaldte handelshindringer til glæde for nogle dele af erhvervslivet, men til stor skade for blandt andet forbrugerne, arbejderne, dyr og miljø,« skrev Rina Ronja Kari, talsperson for Folkebevægelsen mod EU, i går i en kronik i Information.

	En kritik, der »kan være relevant«, mener Inge Røpke. Samtidig er det en belastning for naturen, når »hele ærindet med frihandelsaftalen er, at man kan bruge flere ressourcer for pengene.«

	»Hvis man billiggør varer, så bruger man flere ressourcer. Hvis man kan få nogle Nike-sko for 132 kroner mindre, så bruger man de penge til noget andet. Man kan sige, at så øger det ens muligheder for at bruge flere ressourcer for de penge, man har,« siger Inge Røpke.

Læs også kronik: Handelsunion med USA bliver et ræs mod bunden

