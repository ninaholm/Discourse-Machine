Indien og Pakistan enige om dialog
Indiens og Pakistans regeringschefer mødtes i går i Egypten for at diskutere en tilnærmelse mellem de to lande, og det kom der en fælles erklæring ud af, hvor landene peger frem mod en styrket dialog


 Premierministrene for Indien og Pakistan nåede under et mødei går Egypten til enighed om, at dialog er den eneste vej frem. 
Mødet har skabt håb om, at der kan genoptages egentlige fredsforhandlinger mellem de to stridende atommagter. 
Pakistans Yousuf Raza Gilani og Indiens Manmohan Singh mødtes i Sharm el-Sheikh sideløbende med, at lederne af flere end 50 alliancefri lande holder topmøde i byen.
»Begge premierministre anerkender, at dialog er den eneste vej frem. Tiltag imod terrorisme bør ikke knyttes til den sammensatte dialogproces,« hedder det i en fælles erklæring fra Gilani og Singh.
Forholdet mellem Indien og Pakistan – der har udkæmpet tre krige mod hinanden – forværredes betydeligt efter terrorangrebene sidste november i den indiske millionby Mumbai. 
Angrebene kostede 166 mennesker livet. Og Indien har beskyldt den pakistanske gruppe Lashkar-e-Taiba for at stå bag attentatet.
Stadig åbent spørgsmål 
Pakistans premierminister bedyrede under mødet, at hans land »vil gøre alt« for at få personerne bag Mumbai-angrebene stillet for retten.
Indiens premierminister Singh havde inden mødet udtrykt håb om, at Gilani ville komme med konkrete løfter om at tage skridt mod dem, der stod bag attentatet i november. 
I de seneste uger har der været tegn på et tøbrud mellem de to lande. Dog er det stadig et åbent spørgsmål, om Indien er parat til at godtage den pakistanske regerings forsikringer om, at den gør alt, hvad den kan for at bekæmpe ekstremistgrupper.
idag@information.dk

