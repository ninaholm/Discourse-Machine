Merkel løber politisk risiko med finanspagten
I Tyskland har spillet om finanspagtens fremtid fanget Angela Merkel mellem grundlov og opposition. Det har skaffet de tyske socialdemokrater øget indflydelse med krav om Tobin-skat og vækstpolitik. Merkel løber politisk risiko, vurderer ekspert


 Danske regeringspolitikere har på stribe afvist en folkeafstemning om Danmarks tiltrædelse af finanspagten. Der er ikke tale om suverænitetsafgivelse, lyder begrundelsen. Anderledes ser det ud i Tyskland, hvor kansler Merkel er tvunget ud i en grundlovsændring for at undgå at få Tysklands magtfulde forfatningsdomstol på nakken.
»Indskrivelsen af en gældsbremse, der reguleres af europæiske institutioner såsom EU-domstolen, er en suverænitetsafgivelse, der indebærer en ændring af den tyske forfatning, som skal vedtages med et flertal på to tredjedele af Forbundsdagen og Forbundsrådet,« siger EU-eksperten Sabine von Oppeln fra Berlins Freie Universität.
Og der er ikke tale om tomme trusler fra Karlsruhe. Som landets øverste juridiske myndighed har forfatningsdomstolen tradition for at genere det politiske Berlin ved at blokere for lovforslag og uigennemsigtige initiativer. I efteråret 2011 trak forfatningsdomstolen eksempelvis en foreløbig grænse for tysk suverænitetsafgivelse i forbindelse med den europæiske finanspagt, hvis forfatningsindskrevne gældsbremser og automatiske sanktioner over for budgetoverskridelser ifølge dommerne i Karlsruhe truer tysk suverænitet.
Åbne spørgsmål
På grund af den kritiske forfatningsdomstol kan Angela Merkel i de kommende måneder derfor se frem til et kompliceret indenrigspolitisk spil med europæiske følgevirkninger.
»Der er frem for alt en politisk risiko,«, siger Sabine von Oppeln, »fordi det er et åbent spørgsmål, om Merkel kan samle stemmer for finanspagten i Forbundsdagen. I så tilfælde vil det være nødvendigt med en forfatningsændring. Til det formål har hun brug for et flertal i Forbundsdagen på mindst to tredjedele. Samtidig er det også spørgsmålet om, hvorvidt hendes egne folk i regeringskoalitionen stemmer, som hun vil.«
For nylig blev den tyske regering bestående af Merkels kristendemokratiske CDU og det liberale FDP enige om det juridiske dokument, der skal sikre tysk deltagelse i finanspagten. I midten af juni skal finanspagten endeligt vedtages i de forskellige tyske kamre. Inden da må Merkel forberede sig på at møde kritik fra flere sider af det politiske spektrum, heriblandt fra hendes egne rækker.
»Tysk kritik af finanspagten retter sig i mindre grad mod gældsbremsen og i højere grad mod overførsel af penge til lande med rod i økonomien,« siger Sabine von Oppeln og tilføjer:
»SPD har stor indflydelse i kraft af, at Merkel har stigende vanskeligheder med at få sin egen koalition til at stå bag sig. Derfor er Merkel mere og mere henvist til at bejle til SPD’s stemmer. Der er både kritiske stemmer i FDP og i CDU/CSU.«
Netop et voksende kor af intern kritik har gjort Merkel yderligere afhængig af oppositionen, der som minimum kræver indførelse af den omstridte europæiske skat på finansielle transaktioner, der afvises af lande som Tjekkiet, Sverige og Storbritannien. Derudover ønsker SPD yderligere handling i eurokrisen som betingelse for støtten til Merkels finanspagt.
»Der bliver ingen stemmer til finanspagten uden tiltag, der støtter vækst og reducerer ungdomsarbejdsløsheden,« udtaler den tyske socialdemokratiske gruppeformand og tidligere kanslerkandidat Frank-Walter Steinmeier til tv-programmet Bericht aus Berlin.
Merkel på forsoningskurs
I den senere tid er Merkel derfor slået ind på en mere forsonlig kurs over for emner, der kan tænkes at formilde kritikere i både ind- og udland. Merkel, der ikke tidligere har været den varmeste fortaler for en europæisk skat på finanstransaktioner, støtter nu initiativet til en europæisk finansskat.
»Det er naturligvis meget svært for Merkel, fordi hun selv er tilhænger af en skat på finanstransaktioner, men spørgsmålet er, om hun kan gennemføre det på europæisk niveau. Tyskland og Frankrig er for, men briterne og andre, blandt andet lande i Østeuropa, er imod. Hvis skatten ikke bliver indført, er spørgsmålet, om SPD stemmer, som kansleren vil det«, siger Sabine von Oppeln, der dog vurderer, at partiet vil rette ind efter kanslerens ønsker.
»I grunden er SPD jo tilhænger af finanspagten,« påpeger Sabine von Oppeln. »Hvis de skulle stemme imod den, ville det være en politisk taktik, der ikke under kansleren en europapolitisk sejr. Det handler om at strø sand i maskineriet og få indført nogle krav. En skat på finanstransaktioner er et socialdemokratisk krav, men ikke kun et socialdemokratisk. Merkel er jo også tilhænger af den, men SPD ved, at Merkel ikke kan gennemføre det på europæisk niveau.«

