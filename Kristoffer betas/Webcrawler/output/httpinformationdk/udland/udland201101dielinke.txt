Die Linke vil finde vej til kommunismen
Formanden for de tyske socialister er under beskydning efter at have angivet kommunismen som partiets endemål. Affæren blotlægger dybe spalter i Die Linke, hvis kritikere atter borer i partiets forhold til demokratiet


 Bør et moderne socialistparti stræbe efter at realisere kommunismen? Ja, siger formanden for det tyske socialistparti Die Linke, Gesine Lötzsch, der i øjeblikket befinder sig i en ufrivillig mediestorm efter et indlæg i den marxistiske avis Junge Welt.
»Vejen til kommunismen kan vi kun finde, hvis vi begiver os på vej og prøver den ad, hvad enten der er tale om opposition eller i regering,« skrev det tidligere medlem af det østtyske socialistparti SED i indlægget. Og så brød helvede løs. Selv om Lötzsch ved samme lejlighed forsikrede om, at hun er tilhænger af den demokratiske socialisme, er hendes kritikere rasende over, at partiformanden ikke spilder så meget som en enkelt linje på kommunismens ofre.
Kritikken af Gesine Lötzsch tog yderligere til i styrke, da formanden efter sit indlæg accepterede en invitation fra avisen Junge Welt til at deltage i en paneldebat med den tidligere RAF-terrorist Inge Viett og formanden for det tyske kommunistparti, Bettina Jürgensen. Efter pres fra medier og politiske modstandere valgte Lötzsch i første omgang at droppe debatten. I stedet holdt hun en kompromisløs enetale, hvori hun svarede sine kritiker.
»Det er ikke selve det at tænke over et andet samfund, men i stedet kapitalismen i sin aktuelle udformning, der er en skandale«, lød det blandt andet fra Lötzsch, der modtog klapsalver fra de fremmødte. Siden har Lötzsch befundet sig under daglig beskydning i den tyske presse.
Protest eller kompromis?
»Der er en vis ironi over hele affæren«, siger Albrecht von Lucke, der er redaktør på det politiske tidsskrift Blätter für deutsche und internationale Politik: »I lang tid var den historiske dimension omkring forholdet til DDR egentlig afklaret i Die Linke. Det spillede ingen større rolle, og partiet havde egentlig distanceret sig klart nok fra stalinismen. Men nu er det brudt ud igen. Og det dækker i virkeligheden over et andet spørgsmål: Er man interesseret i regeringsdeltagelse eller ej«, siger Albrecht von Lucke og peger på, at partiet ikke blot er delt i øst- og vestfraktioner, men også er grundlæggende spaltet i spørgsmålet om, hvorvidt man skal føre regeringsduelig og kompromisberedt politik eller holde fast i rollen som protestparti.
At Lötzschs udmelding er et udtryk for indre magtkampe i partiet er en vurdering, der deles af journalist Daniel Brössler, der følger Die Linke for avisen Süddeutsche Zeitung. Ifølge Brössler hører Gesine Lötzsch traditionelt til partiets reformvillige og pragmatiske fløj, men sammen med den anden formand, vesttyskeren Klaus Ernst, er hun i øjeblikket svækket. »Det er et problem for Die Linke, at de yderliggående strømninger i partiet har for meget indflydelse.«
Midtens erosion
Men at lade partiets yderliggående stemmer få indflydelse kan ende med at koste partiet indflydelse i andre sammenhænge. De tyske socialdemokrater har benyttet anledningen til endnu gang at afvise ideen om en forbundsregering med Die Linke, og det konservative regeringsparti CSU har krævet, at en tvangsopløsning af partiet i henhold til den tyske forfatning, der forbyder totalitaristiske organisationer.
Hele affæren har tydeliggjort, at Die Linkes forhold til kommunismen og DDR fortsætter med at være partiets akilleshæl. Det er også dette forhold, der har afstedkommet vanskeligheder med at vedtage et egentligt partiprogram. Onsdag offentliggjorde viceformand Halina Wawzyniak og kasserer Raju Sharma et modspil til partiledelsens nylige oplæg til et partiprogram. Og her er tonen anderledes DDR-kritisk.
Ifølge de to kritikere stod det tidligere Østtyskland, der stod for »indskrænkede politiske friheder, overtrædelser af menneskerettighederne, forhindring af uddannelsesmuligheder på baggrund af politiske eller religiøse holdninger, såvel som en manglende retsstat.«
Redaktør Albrecht von Lucke kalder uenighederne om et samlende program for »Die Linkes store problem«. Men ifølge von Lucke er det naivt at tro, at problemet kan isoleres til at være et partiinternt anliggende. I stedet ser han spaltningen som et potentielt udtryk for det, han betegner som 'midtens erosion': »En generel europæisk tendens, hvor de regeringsbærende partier er nødsaget til at forlade sig på randpartierne. Problemet er, at når de yderligtgående partierne fra tid til anden nægter at samarbejde eller viser sig at være for radikale, resulterer det i en handlingslammelse i det demokratiske system.

