Bag en masse nøgne kvinder står ... en enkelt mand
En dokumentarfilm vist på filmfestivalen i Venedig afslører, at den egentlige grundlægger af feministgruppen Femen er en stærkt mandschauvinistisk russisk politolog, der betragter Femen medlemmerne som underdanige og tomhjernede
 
	Femen begyndte med demonstrationer mod prostitution i Ukraine i 2008. Her protesterer aktivister i Kiev mod fængslingen af en medaktivist.


 
	Er hjernen bag en af de sidste års mest spektakulære feministbevægelse Femen en mand? Det er i hvert fald det, som fremgår af dokumentarfilmen Ukraine er ikke et bordel, som blev præsenteret torsdag aften på filmfestivalen i Venedig.

	»Vores mission er protest, vore våben er vore bryster,« lyder gruppens slagord, men åbenbart dikteret af den person, der indtil nu er blevet præsenteret af gruppens ’politiske konsulent’ Viktor Sviatskij.

	Den 28-årige australske filmskaber Kitty Green har i et år boet sammen med medlemmer af feministgruppen i en lille lejlighed i Kiev. Hun har filmet over 100 af deres aktioner og selv været arresteret i forbindelse med en af gruppens mest voldsomme aktioner i Hviderusland. Green er ikke i tvivl: Den politiske teoretiker Viktor Sviatskij er i virkeligheden hjernen bag hele projektet.

	»Når først man befinder sig inderkredsen, kan man ikke undgå at vide, hvem han er. Han er Femen,« forklarer instruktøren i et interview i The Independent, hvis journalist har haft lejlighed til at se dokumentarfilmen før alle andre. Ifølge Green er det Sviatskij, som har bygget feministbevægelsen fra grunden:

	»Det er hans bevægelse, og han håndplukkede pigerne. Han valgte de kønneste, fordi kønne piger sælger flest aviser.« Pigernes udseende, nøgenhed, blomsterkranse i håret og de spektakulære aktioner gik ud på at bygge bevægelsen op som et varemærke. Green forklarer, at Sviatskij er ekstremt intelligent, men behandlede de unge kvinder forfærdeligt:

	»Han råbte ad dem og kaldte dem ludere.«

	En række feminister i de vestlige lande har tidligere forholdt sig stærkt kritisk til Femens metoder. Som redaktøren af de feministiske magasin Megan Murphy forklarede det i forbindelse med kvindedagen i marts, forekommer gruppens taktik som et selvmål.

	»Når du tager blusen af for at få sexistiske medier til at tage et foto af dig selv, spiller du jo netop på seksualiseringen af kvindekroppen og forstærker derved den opfattelse, at kvinders kroppe er til beskuelse.«

	Også i Frankrig var førende feminister stærkt mod gruppens metoder, ikke mindst da de demonstrerede med nøgne bryster i Notre Dame-katedralen i Paris. Den tunesiske aktivist Amina Sbouï, som har siddet to måneder i fængsel for at have tagget ’Femen’ på en kirkegårdsmur, har forladt gruppen som hun betragter som ’islamofobisk’.

	Svage og smukke

	Ifølge The Independent fremgår det af filmen, at Victor Sviatskij ikke alene nøje har udvalgt lyshårede kvinder, men at foragten for dem, gør ham til en sand repræsentant for patriarkatet. Da det gik op for Green, hvilken rolle Sviatskij spillede, interviewede hun ham til sin film, og her forsvarer han sin rolle, som værende ’positiv’.

	»Disse piger er svage, de har ingen karakterstyrke. De ønsker ikke engang at være stærke. I stedet er de underdanige, har ingen holdning, mangler præcision og mange andre faktorer, som afholder dem fra at blive politiske aktivister. Alt sammen kvaliteter, det var nødvendigt at lære dem.«

	På Greens spørgsmål om, hvorvidt han ikke i virkeligheden gjorde det for at få fat i piger, indrømmer han »jo måske, dybest nede i mit ubevidste.«

	I Venedig var flere af gruppens medlemmer tilstede ved præsentationen af filmen, som sædvanlig unge smukke kvinder med perfekte blottede barme med slagord: ’Naked war’ eller ’I am free’. De benægter på ingen måde den version, Kitty Green i filmen tegner af Sviatskijs indflydelse. Til gengæld er de ikke enige i, at det var Sviatskij, der fandt på ideen og grundlagde projektet. Den nuværende leder af Femen, Inna Sjevtjenko, forklarer til det franske dagblad Libération, at det vitterlig var Anna Hutsol, der fandt på den provokerende feministbevægelse, og at Viktor Sviatskij blot var Hutsols nære ven. Han dukkede derfor op i kredsen og begyndte at fylde mere og mere.

	»Vi kommer fra Ukraine, som er et meget patriarkalsk land, og vi vidste ikke, hvordan vi skulle modstå ham, det har vi aldrig lært.«

	Stockholmsyndrom

	For Femen-medlemmerne står Sviatskij derfor nu som arketypen på alt det de fortsat bekæmper.

	»Han har givet os mulighed for at forstå det patriarkalske system: Kvinder er sexslaver, og der udøves vold mod dem i hjemmene. Han har også fået os til at forstå, i hvor høj grad mænd kan være nogle dumme svin.«

	Ifølge Femen-medlemmerne er Sviatskijs deltagelse i gruppen imidlertid historie, de har nu gjort sig fri af det, de betegner som noget nær et ’stockholmsyndrom’.

	Det sår Libération tvivl om. Så sent som i juli kunne man på Femens hjemmeside se Sviatskijs stærkt forslåede ansigt, efter han angiveligt var blevet tævet af politiet i Kiev.

	Nyheden om Sviatskijs manipulation kommer uden tvivl til at få indflydelse på gruppens fremtid. I forvejen er den svækket ved at dens hovedkontor i Kiev blev lukket for en uges tid siden, da politiet påstod, de havde fundet våben i lokalerne. Flere medlemmer frygtede arrestation og har søgt tilflugt i Frankrig.

	I forvejen har gruppen et træningscenter i Paris, og her var man åbenbart ikke klar over, i hvor høj grad Sviatskij havde indflydelse. Margurithe Stern, en af de franske Femen-aktivister, der i maj blev arresteret i Tunis efter en solidaritetsdemonstration ved Amina Sbouïs retssag, udtaler til Libération, at hun intet kendte til Sviatskij.

	»Siden jeg sluttede mig til bevægelsen for et år siden, har jeg aldrig hørt Inna omtale ham,« forklarer hun til Libération. Marguerithe Stern er overbevist om, at Sviatskijs indflydelse er fortid.

	»At tænke at en patriarkalsk struktur har sneget sig ind i Femen, det er temmelig hårdt at få at vide.«

