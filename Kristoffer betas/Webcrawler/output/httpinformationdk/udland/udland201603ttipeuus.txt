Under TTIP skal EU og USA koordinere love i al fremtid
Ifølge et lækket dokument holder EU-Kommissionen fast i, at en transatlantisk handelsaftale også skal omfatte fremtidig koordinering af nye regler og lovgivning hen over Atlanten
For at fremme handel og investeringer på tværs af Atlanten, skal USA i fremtiden tages med på råd, før EU-Kommissionen beslutter sig for sine udspil til EU’s medlemslande og Europa-Parlamentet om ny eller justeret EU-lovgivning. Det viser et lækket dokument.


 I fremtiden skal USA tages med på råd, før EU-Kommissionen beslutter sig for sine udspil til EU’s medlemslande og Europa-Parlamentet om ny eller justeret EU-lovgivning. Det skal ske for at fremme handel og investeringer på tværs af Atlanten. Det fremgår af det seneste forslag fra EU-Kommissionen om ’reguleringsmæssigt samarbejde’ under en mulig transatlantisk handels- og investeringsaftale, kaldet TTIP.
Forslaget, som Information er kommet i besiddelse af, ventes i en eller anden form offentliggjort af Kommissionen en af de nærmeste dage. Det reguleringsmæssige samarbejde bliver af mange set som den mest kontroversielle del af TTIP-forhandlingerne om et indre marked hen-over Atlanten, fordi det handler om i al fremtid at koordinere og strømline europæisk og amerikansk lovgivning og regelformulering. Trods kontroversen viser det lækkede dokument, at EU-Kommissionen står fast på forslaget.
Kommissionen og det amerikanske handelsministerium har i deres løbende TTIP-forhandlinger – 12 runder er nu gennemført – især brugt kræfter på at søge harmonisering af de to regioners eksisterende love og regler med relevans for handel.
