Hækkerup: Nu får vi styr på tolkesagen
Forsvarsministeren har sendt officerer til Afghanistan for at skabe klarhed over situationen for Danmarks tolke


 Nu skal der styr på, hvad der er blevet af de tolke, der har arbejdet for de danske styrker i Afghanistan. Så klar er meldingen fra forsvarsminister Nick Hækkerup. Han har derfor sendt to officerer til Afghanistan for at afklare en række spørgsmål angående tolkenes situation.
»Det er grundlæggende for at finde ud af, hvad der fremadrettet er den rigtige løsning for tolkene. Vi er nødt til at vide, hvad deres situation er – herunder hvor lang tid de har været ansat, hvornår de er ophørt med at være det, og om nogle eventuelt nu er ansat af briterne,« siger Nick Hækkerup.
Den nyhed bliver der taget godt imod hos Amnesty International.
»Det er godt, at ministeren har flyttet sig fra sit oprindelige udgangspunkt, hvor han var meget afvisende over for, at der skulle være et problem. Nu må vi se, hvad der kommer ud af det, men vi kan kun bifalde, at der endelig bliver gjort noget,« siger juridisk konsulent Claus Juul.
Ingen tolke i telefonbogen
Danmark har ifølge en redegørelse fra Forsvarskommandoen gjort brug af mindst 195 afghanske tolke siden 2008. Heraf er otte efter Forsvarets vurdering i en særligt udsat situation. Det skyldes, at de er fra Helmand, hvor danskerne opererer, og derfor er i større risiko for at blive genkendt og angivet til Taleban.
Undersøgelsen går først og fremmest på, hvad der er blevet af de otte, men officererne har også skullet forsøge at skaffe oplysninger om de tolke, der er fra andre dele af landet. Det har dog vist sig at være en svær opgave.
»Man kan jo ikke bare hive fat i den lokale telefonbog og slå op under tolke. Med nogle af dem er det lidt som at skulle finde en nål i en høstak,« forklarer Nick Hækkerup
Det har Forsvaret dog primært sig selv at takke for, mener Claus Juul.
»Problemet kommer sig af, at man ikke fra starten har haft styr på situationen. Vi vidste fra Irak, det var nødvendigt, men alligevel har hverken danskerne eller briterne haft et overblik. Det må man lære af til næste gang, man står i en konfliktzone,« siger Claus Juul.
Individuel vurdering må vente
De praktiske udfordringer betyder, at der ikke i denne omgang foretages en individuel vurdering af tolkenes behov.
»Lige nu skal vi have klarlagt, hvad karakteren af tolkenes tilknytning har været. Der er det ikke nødvendigt at se på samtlige tolke, vi har anvendt. Den konkrete sagsbehandling med en vurdering af hver enkelt tolk må komme efterfølgende,« siger Nick Hækkerup.
– Men der bliver altså tale om at vurdere hver enkelt tolks situation på et senere tidspunkt?
»Man skal være forsigtig med på forhånd at sige, hvad løsningen vil være. Men det er svært at forestille sig, at man kan træffe afgørelser, uden at man har foretaget en konkret, individuel vurdering af den enkelte tolk,« siger Nick Hækkerup.
Forsvarskommandoen oplyser, at de udsendte officerer netop er vendt tilbage og nu er i gang med at rapportere, hvad de har fundet ud af i Afghanistan. Det vides endnu ikke, hvornår resultatet af undersøgelsen vil foreligge.
 
 

