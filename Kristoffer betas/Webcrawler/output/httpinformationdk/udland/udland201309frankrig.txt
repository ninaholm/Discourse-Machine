Frankrig er klar med FN-resolution om Syrien
En FN-resolution med krav om, at Syrien afvæbnes for kemiske våben, præsenteres af Frankrig tirsdag.


 
	Frankrig vil tirsdag præsentere et resolutionsudkast for FN's Sikkerhedsråd med krav om kemisk afvæbning af Syrien og med en generel fordømmelse af præsident Bashar al-Assads styre.

	Forslaget vil ifølge nyhedsbureauet AFP blive præsenteret i New York senere tirsdag.
	Den franske udenrigsminister, Laurent Fabius, siger, at resolutionsforslaget hører under FN-pagtens kapital syv, som også dækker brugen af militæraktioner for at sikre fred.

	Udkastet kræver af Syrien, at landet "uden forsinkelser" afslører omfanget af dets "kemiske program" og overdrager alle kemiske våben under international kontrol, så de efterfølgende kan ødelægges.

	Resolutionsforslaget indeholder en direkte fordømmelse af giftgasangrebet 21. august i forstæder til Damaskus. Flere end 1400 mennesker blev ifølge amerikanske efterretningskilder dræbt ved angrebet.

	Både USA og Frankrig har slået fast, at Bashar al-Assad bærer skylden for angrebet.

	Det franske udkast indeholder også en passage om, at de ansvarlige for angrebet skal retsforfølges ved Den Internationale Straffedomstol, ICC.

	Rusland har tirsdag meddelt, at landet har indledt et konkret samarbejde med Syrien om en plan for overdragelse af kemiske våben.

	Da en journalist mandag spurgte den amerikanske udenrigsminister, John Kerry, om en kemisk afvæbning af Syrien ville kunne forhindre USA's planlagte angreb på Syrien, svarede Kerry umiddelbart ja.

	Senere har præsident Barack Obama og statsledere i en række andre lande givet udtryk for, at det er en god idé.

	Også Syriens udenrigsminister har udtalt sig positivt om forslaget. Det samme har Iran.

	Frankrigs forsvarsminister, Jean-Yves Le Drian, mener, at et internationalt pres på Syrien har båret frugt.

	- Det er en åbning. Det internationale pres har haft effekt, siger Le Drian.

	Den franske udenrigsminister har planer om et snarligt besøg i både Kina og Rusland, som begge har været imod en militæraktion mod Syrien.

