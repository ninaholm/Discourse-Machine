Oprørsheltinden, fredshelgenen og jernladyen
Nobels fredspris 2011 går til tre kvinder fra to konfliktprøvede udviklingslande. Den ene af kvinderne, Liberias præsident Ellen Johnson Sirleaf, er en omdiskuteret skikkelse


 Ingen havde afluret Nobels fredskomité, da den i går proklamerede sit valg af vinder af verdens mest prestigiøse fredspris. De hele tre vindere, der må deles om hæderen ved at være ultimativ avantgarde blandt verdens forkæmpere for fred og demokrati (og 10 millioner norske kroner), er tre kvinder fra to hårdt konfliktprøvede udviklingslande. En stærk gestus, men også et valg, der i forhold til den ene kandidat fremkalder blandede reaktioner og kritik af Nobel- komiteen.
De to af prisvinderne — Leymah Gbowee, en 39-årig fredsaktivist fra Liberia, og Tawakul Karman, en 32-årig journalist og pro-demokratisk aktivist fra Yemen, der har været en fremtrædende figur i protesterne mod Yemens præsident, Ali Abdullah Saleh — er ikke umiddelbart kontroversielle.
CV'et for den tredje, Liberias præsident Ellen Johnson Sirleaf, er derimod stedvis plettet af anmærkninger om hendes muligvis belastede rolle i sit lands nære borgerkrigshærgede fortid. Samtidig er der grund til at tro, at hun i vidt omfang ser igennem fingre med Liberias grasserende korruption. Hertil kommer, at hun i næste uge søger genvalg for en ny periode.
Pristildelingen kan utvivlsomt omsættes i politisk mønt, og dermed risikerer Nobelkomiteen at kunne klandres for indblanding i en nations indre anliggender.
»En meget uheldig timing, der kan give anledning til konspirationsteorier i Liberia,« mener DIIS-forsker og Liberia-ekspert, Jairo Munive Rincon.
Det var ventet, at Nobelkomiteen ville kaste glans over en fremtrædende figur fra Det Arabiske Forår som hyldest til det seismisk mest omvæltende demokratiopbrud siden Murens Fald. Men de fleste havde tippet, at prisen ville gå til repræsentanter for de egyptiske ungdomsgrupper såsom 6. april-bevægelsen, der var den drivende kraft i de demonstrationer, der fremtvang tæppefald for præsident Mubarak. Nu gik den til en yemenitisk journalist og mor til tre. For sin uomtvistelige hovedrolle i Yemens revolution gør hun selv rede i dagens internationale kommentar (se side 17).
Agiterede for ikkevold
Mere opsigtsvækkende er to meget forskellige liberianske kvinder kommet i fokus.
Fredsaktivisten Leymah Gbowee var uden for enhver tvivl en væsentlig aktør i den proces, der bragte fred til Liberia i begyndelsen af 00'erne efter to blodige borgerkrige. Den uddannede traumeterapeut har arbejdet med tidligere børnesoldater fra ekspræsident Charles Taylors hær og grundlagt ngo'en Women of Liberia Mass Action for Peace, hvis ihærdige agitation for ikkevold tilskrives megen ære for, at Liberia ikke har oplevet fornyet borgerkrig, siden den forrige sluttede i 2003.
Gbowee, der har fået tilnavnet 'Afrikas Ghandi', mobiliserede hundredtusindevis af kvinder, der iklædt hvide T-shirts som symbol for fred blev en politisk magtfaktor mod vold og mod Charles Taylors regering. En anden bedrift er at have bragt kristne og muslimer sammen i fælles bøn for fred.
Som noget endnu mere pikant stod hun i 2002 i spidsen for en kampagne, hvor liberianske kvinder skulle nægte deres mænd sex, indtil de holdt op med at bekrige hinanden. Under fredsforhandlingerne i 2003 belejrede hun sammen med hundredvis af kvinder den sal, hvor drøftelserne førtes, og nægtede at lade delegaterne komme ud, før de havde skrevet under på traktaten.
Siden spredte hendes fredsbevægelse sig til flere andre afrikanske lande. Efter borgerkrigen blev hun leder af den sandheds- og forsoningskommission, der blev nedsat efter sydafrikansk forbillede. I dag er hun chef for Women Peace and Security Network Africa, der har til huse i Accra i Ghana og arbejder med kvinder i Liberia, Elfenbenskysten, Nigeria og Sierra Leone for at fremme fred, alfabetisering og politisk deltagelse. Hun er mor til seks og med billederne af borgerkrigen på nethinden har hun sagt: »Det er mødrene, der må stå for ændringerne, hvis samfundet skal forandres.«
En skrøbelig fred
Ellen Johnson Sirleaf, den Harvard-uddannede økonom, der i 2005 blev Afrikas første folkevalgte kvindelige præsident, får prisen for at have »bidraget til at sikre fred i Liberia og for at have fremmet økonomisk og social udvikling og styrket kvinders position. Og sandt er det, at Liberias 'jernlady' har opretholdt en skrøbelig fred, men spørger man forsker ved DIIS og Liberia-kender, Jairo Munive Rincon, er freden porøs:
»Masser af lokale konflikter ulmer under overfladen. Derfor bliver FN's fredsbevarende styrke gang på gang bedt om at blive. At freden består i Liberia, især i landdistrikterne, er i første række FN's fortjeneste.«
Rincon antyder også, at når Sirleaf hyldes som fredsskaber, er det i nok så høj grad, fordi hun forstår »at føre sig frem i internationale sammenhænge og sige alle de rigtige ting i de sprog, som donornationer og institutioner kan lide at høre«.
Da Johnson indtog sit embede, gjorde hun almen skolegang lovpligtig for Liberias børn — noget, der tæller entydigt positivt på resultatlisten, ligesom hun svor at indføre en nultolerance-politik imod korruption. At korruptionen stadig er endemisk i Liberia, kan bekræftes af Liberias 'liberalkonsul' in spe i dette land, journalisten Mads Brügger. Sin konsul- titel har han således købt sig til som et stunt i den aktuelle film Ambassadøren, i hvilken han afslører omfattende svindel med diplomatudnævnelser og adgang til 'bloddiamanter' i det centrale Afrika, og prisen var såmænd en donation til Johnsons partikasse på 35.000 dollar udbetalt til hendes højrehånd, partilederen og selskabsadvokaten, Varney Sherman.
»Jeg ved ikke, om Johnson kender til, at Sherman sælger konsultitler for at finansiere hendes valgkamp, men hun må da studse over det, når hun sidder og skriver mit diplom under, når Liberia ikke har diplomatiske forbindelser med Danmark,« siger Mads Brügger, der karakteriserer korruptionsniveauet i Liberia som »af et fuldstændig vanvittigt omfang.«
Mads Brügger har i øvrigt ikke tænkt sig at rejse til sin udnævnelsesceremoni om to uger i Liberia, hvor han ellers ville kunne lykønske præsidenten med fredsprisen.
Ellen Johnson Sirleaf har derudover fået hård kritik i hjemlandet, fordi hun har valgt at stille op til endnu en præsidentperiode. Da hun tiltrådte posten, var det blandt andet med løftet om at gøre op med afrikanske ledere, som blev siddende på deres post i alt for mange år.
Aktør i borgerkrigen
Det muligvis værste skelet i skabet hos Liberias præsident angår imidlertid det forhold, at landets Sandheds- og forsoningskommission i 2006 opførte hendes navn blandt 50 andre, der ikke kunne anbefales at få et offentligt embede i landet i 30 år på grund af deres roller under den blodige borgerkrig. Om denne angivelige rolle fortæller Mads Brügger:
»Mistanken retter sig imod, om det i virkeligheden var Ellen Johnson, der skabte Charles Taylor og slap ham løs på Liberia med det resultat, at det kom til en borgerkrig, der kostede 250.000 mennesker livet og drev en tredjedel af landets borgere på flugt. Mange siger, at Johnson i virkeligheden var hjernen bag Charles Taylor, og at det først var, da hun mistede kontrollen over ham, at hun faldt ham i ryggen. Hun er med andre ord på listen, fordi der er begrundet tvivl om, hvorvidt det i virkeligheden var hende, der skabte borgerkrigen.«
Foreholdt denne for en fredsprismodtager så potentielt tilintetgørende kritik henviser sekretær i den norske nobelpriskomité Geir Lundestad imidlertid til, at Liberias højesteret har frifundet Ellen Johnson for alle anklager i forbindelse med borgerkrigen.
»Højesteretten er kommet frem til det, som man nærmest kan kalde en frifindelse,« siger Geir Lundestad til nyhedsbureauet newspaq.

