Kina idømmer muslimers moderate stemme livstid
Mens etnisk vold og drab fortsætter i Xinjiang, fængsles en fremtrædende dissident fra det uighuriske mindretal, Ilham Tohti, på livstid. Han har ellers talt for forsoning. Straffen ses som udtryk for styrets strammerkurs, som han selv har advaret om kan føre til ’en eksplosion’


 Den fremtrædende uighuriske kritiker af Kinas regering Ilham Tohti blev i går ved en kinesisk domstol idømt fængsel på livstid. Han blev dømt for ’separatisme’ og opfordring til vold, men kritikere ser den usædvanligt hårde dom som led i det kinesiske styres forsøg på at undertrykke selv de mest moderate stemmer blandt det uighuriske mindretal. Og samtidig som tegn på, at de kinesiske myndigheder ikke vil gå dialogens og forsoningens vej i et forsøg på at dæmme op for den stadig mere brutale etniske vold i den vestlige Xinjiang-provins.
Den 44-årige økonomiprofessor har inden for de seneste år udviklet sig til det mest synlige symbol på fredelig modstand mod Kinas ofte hårdhændede og diskriminerende politik overfor de omtrent 10 mio. uighurer, der hovedsageligt bor i Xinjiang. Han har argumenteret for, at større autonomi inden for Kinas grænser er nødvendig for at beskytte det trængte muslimske mindretal – men har samtidig tit og ofte erklæret sig som modstander af oprettelsen af en selvstændig uighurisk nation og har talt mod voldelig modstand mod det kinesiske styre. Og ifølge en af hans advokater, Li Fangping, understregede Ilham Tohti i løbet af den to dage lange retssag i Xinjiangs provinshovedstad, Urumqi, at han »elskede Kina«, og at det »altid havde været hans opfattelse, at det ville være bedst for uighurerne at forblive i Kina«.
Alligevel endte han med at blive dømt for at organisere og lede en separatistgruppe. Ifølge myndighederne skulle han via sin hjemmeside og sin position som professor ved Minzu Universitet i Beijing have rekrutteret uighurer med det formål at opildne til etnisk had, omstyrte regeringen og sikre Xinjiangs selvstændighed.
Ilham Tohti benægter anklagerne, og ifølge hans advokat reagerede han på dommen ved at råbe: »Det er ikke retfærdigt. Det er ikke retfærdigt,« inden han blev slæbt ud af retssalen af betjente. Ud over livstidsdommen har Ilham Tohti og hans familie fået konfiskeret alle deres ejendele og opsparing.
Voldelige sammenstød
Beijing har længe anklaget separatister, jihadister og terrorister for at stå bag den bølge af vold, der har ramt Xinjiang. Inden for det seneste år er mindst 200 blevet dræbt i sammenstød mellem uighurer og kinesiske sikkerhedsstyrker og desuden i det, som myndighederne beskriver som terrorangreb rundt om i landet.
Senest blev to dræbt ved bombeeksplosioner i søndags i Xinjiang. Myndighederne har reageret med yderligere stramninger over for uighurerne og med at oversvømme provinsen, der støder op mod Centralasien, med svært bevæbnede soldater. Adskillige er blevet henrettet for anklager om at opildne til separatisme og terror.
Men udenlandske akademikere, diplomater og menneskerettighedsorganisationer anklager i stedet Kinas religiøse, kulturelle og økonomiske undertrykkelse af uighurerne som baggrunden for den optrappede konflikt, og de siger samtidig, at den hårde dom mod en moderat stemme som Ilham Tohti blot vil føre til en yderligere radikalisering af unge uighurer og vil avle mere vold. USA, EU og menneskerettighedsgrupper har frem mod retssagen opfordret Kina til at løslade Ilham Tohti. EU betegnede i går dommen som »fuldstændig uberettiget«.
»Ilham udøvede blot sin ytringsfrihed, og for det skal han ikke fængsles,« siger Renee Xia fra Chinese Human Rights Defenders.
»Regeringen forsøger at lægge skylden over på ham for den seneste tids voldelige begivenheder med det formål at lede opmærksomheden væk fra dens egen fejlslagne politik, der blot har været medvirkende til voksende etniske spændinger.«
Sophie Richardson, leder af Human Rights Watchs Kina-afdeling understreger, at Ilham Tohti »konsekvent, modigt og uden tøven har advokeret fredeligt for en bedre forståelse og dialog mellem forskellige samfundsgrupper og med staten.«
Ville bygge bro
De seneste år har Ilham hyppigt været i husarrest og har næsten konstant været under overvågning. Og inden han blev arresteret i januar lod han til at være forberedt på, at det kinesiske politi i sidste ende ville arrestere ham.
»De ser mig som en fjende,« sagde han sidste år om de kinesiske myndigheder i et interview med Information.
»Situationen er blevet så anspændt, at regeringen nu ikke engang kan tolerere moderat og afmålt kritik.«
Han har længe talt for forsoning og har sagt, at han vil »bygge bro« mellem uighurer og hankinesere, som er Kinas dominerende befolkningsgruppe.
Samtidig har han advaret om, at Beijings strammerkurs og undertrykkelse kan få katastrofale følger:
»Regeringen er ikke interesseret i dialog, men hvis de ikke lytter til de moderate stemmer i samfundet og ikke tager uighurernes klager alvorligt, så vil det hele eksplodere,« har han sagt.
»Forstår de ikke, at når de sætter uighurerne yderligere under pres, så kan der komme en modreaktion? Jeg frygter, at mange uighurer vil blive tiltrukket af ekstremisme på grund af regeringens politik.«

