Israels hær styres af bosætterne
Den israelske hær lader ortodokse rabbinere undervise det stadig stigende antal højrenationale unge mænd, der leder hærens operationer i de besatte områder. Bosætterne og militæret er ved at smelte sammen, og det optrapper konflikten, advarer eksperter
En israelsk soldat beder morgenbøn. Antallet af stærkt religiøse unge i den israelske hær stiger, og bosætternes indflydelse i den israelske hær er ved at nå et punkt, hvor stadig flere taler om en sammensmeltning.


 En gruppe unge mænd fra officersuddannelsen i den israelske hær (IDF) blev i maj sendt til Østjerusalem. Turen var en del af IDF’s uddannelsesprogram, men arrangeret af den højreorienterede organisation Elad, som arbejder for at fremme andelen af jødiske indbyggere i byens arabiske kvarterer. Som en del af programmet blev eleverne kørt til Oliebjerget, hvor forskellige bosætterrabbinere holdt oplæg. Det beskriver den israelske avis Haaretz.
Ifølge avisen bruger Elad årligt fire millioner israelske shekels (godt seks millioner danske kroner, red.) på lederkurser til den israelske hær. Og det er investeringer som denne, der er en af årsagerne til, at stadig flere taler om en sammensmeltning mellem Israels militær og bosætterne på Vestbredden, forklarer lektor i historie ved Roskilde Universitet, Jakob Feldt.
»Siden 1960’erne har visse rabbinere på Vestbredden undervist i, at palæstinenserne var fjenden, og opfordret de unge bosættere til at foretage vandaliserende handlinger,« siger han, men påpeger, at hvor militæret og bosætterne tidligere ikke delte interesser, er de i dag vokset sammen.
»Mange militæraktiviteter ligger i bosættelserne, og der er sket en integrering af bosættelserne, som gør det svært at adskille dem fra militær og politik. De højrenationale regeringer har skabt en symbiose mellem militæret og den nationalreligiøse zionisme.«
Han bliver bakket op af professor i antropologi og direktør for Israeli Committee Against House Demolitions (Den Israelske Komite Mod Nedrivning af Huse, red.) Jeff Halper.
»Når regeringen lader rabbinerne undervise i hæren, handler det om, at de gerne vil have, at soldaterne skal forstå bosætternes motiver, så de kan samarbejde. Sammenlignet med andre lande er den israelske hær ikke neutral, den er et redskab, regeringen bruger for at gennemføre sin politik på Vestbredden,« siger han.
Flere religiøse i forsvaret
Det er ikke kun rabbinernes indflydelse på undervisningen, der har trukket det israelske forsvar i en mere religiøs retning. Over de seneste tyve år er antallet af religiøse infanteriofficerer i IDF steget eksplosivt. Mens de i 1990 udgjorde 2,5 procent, var andelen i 2007 oppe på 31,4 procent, viser et israelsk studie i militærmagasinet Ma’arachot. Jakob Feldt genkender udviklingen.
»Tidligere repræsenterede hæren en modpol i form af sin zionistiske sekularisme og toneangivende venstreorienterede ledere som for eksempel Yitzhak Rabin og Aharon Barak, men der er sket en radikalisering. I dag læner hærledelsen sig op ad de højreorienterede i parlamentet, og de børn, der er vandaler, kan lige så godt have officersfædre som bosætterfædre.«
Ofte er de unge, som vælger at blive officerer i de besatte områder, selv opvokset i bosættelserne, forklarer Jakob Feldt.
»Det israelske militær har forsøgt at undgå at sende unge bosættere til Vestbredden for at aftjene militærtjeneste. Men mange sekulære israelere har ikke lyst til at ransage hjem hos uskyldige palæstinensere midt om natten, hvorimod de unge bosættere ser det som deres opgave at beskytte det område, de mener, er deres, så nu sender man dem alligevel af sted,« siger han.
Ifølge Jeff Halper er det både en gevinst for bosætterne og regeringen at have højrenationalisterne i hæren.
»De højreorienterede er meget patriotiske og vil gerne praktisere deres ideologi gennem hæren. Samtidig vil regeringen gerne have dem ind i hæren, for så behøver de ikke udstikke ordrer. De kan bare se til, mens deres politik bliver ført ud i livet, og det eneste, de skal gøre, er at trække dem lidt tilbage, når det er for meget. De to parter bliver forlængelser af hinanden,« siger han.
Ideologi er imidlertid ikke den eneste årsag til de højrereligiøse jøders stigende indflydelse i den israelske hær, demografien spiller også en rolle. Mens de sekulære jødiske familier i gennemsnit får 2,5 børn, får de religiøse syv, og hvor det tidligere kun var få israelske ultraortodokse, der aftjente værnepligt, er de ultraortodokse i dag forpligtede til at melde sig.
Årsagen er, at den aftale, Israels første premierminister, David Ben-Gurion, indgik i forbindelse med statsdannelsen i 1949 med den religiøse højrefløj om, at de ultraortodokse blev fritaget for værnepligt for at kunne studere toraen på fuld tid, udløb i august sidste år. Det nationale mål er, at 5200 ultraortodokse unge hvert år skal indtræde i hæren frem til 2017.
Men selvom intentionen med den nye lovgivning er ligestilling mellem religiøse og sekulære israelere, risikerer hæren, at de religiøse mænd ignorerer hærens regler og følger rabbinerens forskrifter, påpeger Jakob Feldt: »Ifølge beretninger fra soldater på Vestbredden er det de mest radikaliserede unge, der sætter tonen ved for eksempel checkpoints, og det er svært for officererne at stoppe dem. Hvis de skal ud og ransage palæstinensiske hjem, er det igen de radikale, der fører an, og ofte går de skridtet videre, uden at det nødvendigvis får konsekvenser bagefter,« siger han.
Hvem er min overordnede?
Bosætternes indflydelse i den israelske hær er ikke noget, hverken hæren eller bosætterne råber højt om. Men på den israelske whistleblowerside Breaking the Silence kan man læse adskillige beretninger fra israelske soldater, som fortæller om deres udstationeringer på Vestbredden. En af soldaterne beskriver sin enheds samarbejdede med bosætterne i bosættelsen Itamar.
»Nogle gange virker det, som om bosættelsens civile sikkerhedschef faktisk er vores chef. I Itamar nåede det et punkt, hvor vi fik ordrer fra ham. Vores hærchef sagde, at hvis den civile sikkerhedschef beordrer noget, så gør som han siger. Nogle gange spørger jeg mig selv om, hvem min chef er. Det er meget problematisk. Det virker som om bosætterne og hæren er en og samme,« fortæller soldaten.
En anden soldat beretter om, hvordan han ofte blev sat til at køre taxakørsel for bosætterne i det område, hvor han var udstationeret.
»Store dele af vores tid i området, mindst to gange om dagen, fungerede vi som en slags transportservice for bosætterne. Vi kørte børnene i skole om morgen, og det var ikke uden grund, men der var tidspunkter, hvor vi bare kørte folk frem og tilbage fra arbejde, og hvor vi følte os som en slags taxa,« fortæller han.
Jeff Halper påpeger, at det mange soldater ikke er enige i regeringens linje og den rolle, hæren har fået i forhold til bosætterne.
»Nogle soldater føler, at de bliver udnyttet. De vil ikke udføre politik. Men for flertallet er det logisk, at hæren hjælper israelerne, og det er absolut ikke ideelt, at hæren både er ideologisk og skal agere politistyrke, samtidig med at den tilhører besættelsesmagten.«
Det tætte samarbejde mellem hæren og bosætterne strider samtidig mod den israelske hærs oprindelige opgave, forklarer Jakob Feldt.
»Hele grundforståelsen af besættelsesmagtens opgave i de besatte områder er, at de skal holde orden og beskytte både bosætterne og palæstinenserne. Men nu holder militæret hånden over bosætterne. Bosætterne kan køre frit omkring, mens palæstinenserne bliver tjekket, og palæstinensere kan risikere, at en soldat fra bosættelsen tre kilometer væk kommer og ransager deres hjem,« siger han.

