Skal Kina have nøglen til britiske atomkraftværker?
Kinas ledende rolle i opførelsen af britiske atomkraftværker vækker bekymring blandt sikkerhedseksperter. Det er farligt at overlade teknologien i en så vigtig del af infrastrukturen til et land, der er kendt for cyberspionage, lyder advarslen
 Den britiske regering har valgt at samarbejde med Kina om at bygge tre atomkraftværker. Her inspicerer blandt andre premierminister David Cameron planen for Hinkley Point-kraftværket, der skal stå færdigt i 2025


 Kina og Storbritannien har indgået aftale om kinesisk involvering i tre atomkraftværker på britisk jord. Under den kinesiske præsident Xi Jinpings statsbesøg i landet for to uger siden offentliggjorde de to landes regeringer en aftale, der gør det kinesisk statsejede China General Power Corporation (CGN) til medinvestor i atomkraftværket Hinkley Point i Somerset, der opføres af det franske Electricité de France (EDF). Kina vil med et indskud på seks mia. pund (62 mia. kr.) finansiere 33,5 procent af værket, der fra 2025 vil dække syv procent af Storbritanniens energiforbrug.
Aftalen med Kina inkluderer også opførelsen af yderligere to nye atomkraftværker i Sizewell i Suffolk og Bradwell i Essex, hvoraf Kina vil stå for opførelsen og hovedparten af finansieringen – 66,5 procent – af det sidstnævnte. Det vil blandt andet betyde, at der vil blive brugt kinesisk atomreaktorteknologi på værket.
Læs også: Verdens dyreste atomkraftværk på vej i Storbritannien
Kinas ledende rolle i opførelsen af så kritisk et stykke national infrastruktur har imidlertid fået en række britiske sikkerhedseksperter – og politikere – til at beskylde den konservative britiske regering for at sætte en god handel over nationens sikkerhed.
»Der er en stor kløft mellem pengemændene og sikkerhedsfolkene,« har en anonym kilde fra den britiske sikkerhedstjeneste fortalt avisen The Times.
»Finansministeriet fører an, og det lytter ikke til nogen – de ser Kina som en mulighed, mens vi ser det som en trussel.«
Kan være cyberspionage
En række eksperter har bakket op om sikkerhedstjenesten GCHQ, der tidligere har identificeret cyberspionage fra Kina som en af de største trusler mod landets sikkerhed.
»Jeg er enig med GCHQ’s advarsel,« siger Justin Harvey, sikkerhedschef hos Fidelis Cybersecurity, til International Business Times.
»Der er absolut grund til at slå alarm over, at Kina leverer komponenter, der inkluderer software til britiske kraftværker. I sidste ende udgør det en væsentlig risiko for Storbritannien. Som ekspert i cyberterrorisme kan jeg ikke understrege nok, hvor farligt det er for landet og dets fysiske sikkerhed,« siger han.
Eksperterne er nervøse for, at Kina vil kunne installere en slags bagindgang i teknologien, som gør det muligt for landet at lukke ned for atomkraftværket i tilfælde af f.eks. en fremtidigt diplomatisk krise. Kina er »kendt for cyberspionage«, fortæller Caroline Baylon, ekspert i cybersikkerhed i tænketanken Chatham House. På samme måde som mange andre lande er også Kina lige nu aktiv i sin søgen efter svagheder, der kan gøre det muligt at installere potentielt skadelig software, som vil kunne aktiveres senere.
»Når det kommer til meget sårbare sektorer i økonomien, må vi være meget, meget forsigtige,« siger hun til BBC.
Af den grund er der generelt en tendens til nationalisering af atomenergi – eller i det mindste til at lande kun køber komponenter fra såkaldte »venligtsindede lande«, siger Baylon, der for nylig udgav en rapport om cybersikkerhed på atomkraftværker. Kina tillader på linje med mange andre lande f.eks. ikke selv udenlandske investeringer i store infrastrukturprojekter, fordi de er så vigtige for landets sikkerhed. Den britiske tilgang er – mener hun – potentielt »meget risikabel«.
»Hvis den internationale situation ændrer sig, kan Storbritannien risikere at befinde sig i en meget vanskelig situation. De alliancer, der eksisterer i dag, eksisterer ikke i morgen,« siger hun.
Den britiske regering afviser kritikken med henvisning til, at ethvert udenlandsk firma skal overholde de strenge britiske sikkerhedskrav. Og samtidig med atomaftalen offentliggjorde premierminister David Cameron en ny pagt mellem Storbritannien og Kina, hvor begge lande lover ikke at bruge cyberspionage til at stjæle kommercielle hemmeligheder fra hinanden.
En lignende aftale blev underskrevet mellem Kina og USA i september, om end kinesiske cyberangreb mod amerikanske firmaer er fortsat, ifølge sikkerhedsvirksomheden CrowdStrike.
Erfaring og indflydelse
Gordon Cheung, direktør for Centre for Contemporary Chinese Studies på Durham University i England, mener, at bekymringen – trods den indgåede antispionagepagt – er forståelig »fra et militært og sikkerhedsmæssigt perspektiv«.
Imidlertid mener han, at Kina med aftalen ønsker – og får – adgang til en meget mere åben erfaringsproces, hvor landet på legitim vis kan tilegne sig viden ved at tage ved lære af den britiske sektor og den franske samarbejdspartner.
»Kina ønsker erfaring i at opføre og operere sådan et stort infrastrukturprojekt. Det vil skulle arbejde med et britisk hold, og det vil være ekstrem ivrig efter at lære og tilegne sig viden om alt fra processen til teknologien til operationen af værket,« siger han til Information.
Det er dels vigtigt, hvis Kina skal blive en global spiller inden for atomteknologien, men også af hjemlige årsager: »Kina ønsker at gennemføre sine egne interne reformer af miljømæssige årsager, fordi dets økonomi lider under forurening, så det ønsker at tilegne sig viden inden for ledelses- og infrastrukturområdet.«
Briterne har brug for det
Lei Xie, Kina-ekspert fra University of Exeter, mener, at debatten om kinesisk cyberspionage i forbindelse med atomaftalen er en smule »paranoid« og afspejler briternes forbehold over for Kina.
»Der vil altid være den slags bekymringer, når et land bliver afhængigt af et andet land, men der er også hårde realiteter i tilværelsen, og Storbritannien har brug for investeringer, og det er det centrale i aftalen. Der er en risiko, men lige nu virker Kina som et bedre valg end Rusland,« siger hun til Information.
Fra kinesisk synspunkt mener hun, at det dels handler om økonomi – at udvide landets engagement i Vesteuropa – og dels om landets anseelse på globalt plan.
»Politisk set ønsker Kina at spille en større global rolle. Det handler om blød magt, hvor også Asian Infrastructure Investment Bank (stiftet af den kinesiske stat, red.) spiller en rolle. Så det ønsker at udbrede sin indflydelse, og Storbritannien er et land, der er villig til at være en del af den plan,« siger Lei Xie.
Den britiske regering har ikke lagt skjul på, at den ønsker et langt større og dybere økonomisk samarbejde med Kina. Finansminister George Osborne var tidligere på måneden på charmeoffensiv i Kina, og under statsbesøget i forrige uge kaldte Cameron samarbejdet for en »gylden æra« i de to landes historie.
Det står i skarp kontrast til præsident Barack Obamas trussel op til Xi Jinpings statsbesøg i USA i september om, at han ville sanktionere kinesiske instanser, der gennemfører cyberangreb mod USA.
Lei Xie er ikke i tvivl om, at der lige nu sker ændringer i de globale alliancer.
»Kinas position i forhold til USA er anderledes end dets forhold til EU. EU og Kina kan begge se muligheder i at konsolidere deres fælles interesser. USA er derimod bekymret over at miste magt. Det vil gerne blive ved med at være det land, som andre lande ser de store muligheder i, men den rollefordeling er begyndt at ændre sig,« siger hun.

