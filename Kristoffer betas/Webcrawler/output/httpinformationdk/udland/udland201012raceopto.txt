Raceoptøjer hærger i Moskva
Den russiske hovedstad har i ugevis været ramt af raceoptøjer og sammenstød mellem russiske nationalister og mørklødede kaukasere. Der skal kun en gnist til, for at det eksploderer i blodsudgydelser
Politiet i Moskva forventer yderligere sammenstød mellem unge russere og kaukasere i de kommende dage, og der advares mod at færdes på gaderne.


 Godt 1.300 unge mennesker blev onsdag aften tilbageholdt af politi, specialtropper og militæret i Moskva. Tusindvis af knive, luftpistoler, køller og andre våben blev konfiskeret. Snesevis er indlagt på hospitaler efter slagsmål rundt om i byen. Det var politiets forsøg på at undgå, at den stærkt anspændte situation mellem racistisk- og nationalistisk-orienterede russiske unge og mørklødede kaukasere ville ende i blodige gadekampe.
Tusindvis af politifolk var udkommanderet for at hindre en gentagelse af det sammenstød, som fandt sted 11. december, hvor snesevis blev indlagt efter voldsomme slagsmål. Men politiets arbejde blev vanskeliggjort af, at de unge på begge fløje - russere og kaukasere - optrådte i mindre grupper mange forskellige steder i Moskva og andre byer som Petersborg og Samara. Og det hele blev dirigeret via Twitter, Facebook og sms.
Fodbold og fanatisme
Den umiddelbare baggrund for de seneste dages voldelige sammenstød er, at en russisk fodboldfanatiker blev dræbt under et sammenstød med en gruppe kaukasere. Det førte til voldsomme protester i fodboldklubben Spartaks fanklub, og de udviklede sig hurtigt til omfattende demonstrationer, hvor  politiet udlod at gribe ind, selv om demonstranterne gennembankede alle mørklødede kaukasere, de stødte ind i.
Præsident Dmitrij Medvedev har på sin blog fordømt sammenstødene, rost politiet for at have undgået større blodsudgydelser og lovet, at de skyldige i de racistisk-orienterede sammenstød vil blive straffet. Medvedev hævder samtidig, at situationen i Moskva og Rusland fortsat er under kontrol, hvilket mange Kreml-kritikere tvivler på.
Premierminister Vladimir Putin har ligeledes fordømt ekstremisterne fra begge fløje og sagt, at problemet er, at borgere fra de mange russiske republikker, inklusive de kaukasiske og de slaviske, ikke føler sig som borgere i ét land. Putin lagde derfor ansvaret for urolighederne på de regionale myndigheder. Etniske russere er bange for at bo i Kaukasus, og kaukasere er bange for at bo i Moskva og andre centrale byer, sagde Putin i går i sin årlige tv-tale til befolkningen. Han tilføjede, at det problem må løses, og at Rusland altid har været et land med mange religioner og nationaliteter, som tidligere har levet i fred og ro med gensidig respekt. Den respekt krævede Putin genoprettet.
Putins skyld
En af hans og Medvedevs kritikere, lederen af menneskerettighedsorganisationen Helsinki-gruppen Ljudmila Aleksejeva, siger imidlertid til Information, at den egentligt skyldige i det igangværende racistiske optøjer er Putin selv og hans tidligere højre hånd, nuværende viceadministrationschef i Kreml Vladislav Surkov.
»Der er tale om en racistisk konflikt, som længe har ulmet. At den bryder ud i lys lue netop nu, skyldes det bestialske mord på en fodboldfan. Jeg og andre menneskerettighedsforkæmpere har i mange år advaret Putin og samfundet om, at dette ville komme på grund af den politik, som Putin har ført«, siger Ljudmila Aleksejeva over telefonen.
»Putins chefideolog, Vladislav Surkov, har selv stået bag støtten til nationalistiske og chauvinistiske partier og ungdomsgrupper. Krigen i Tjetjenien er baggrunden. Den har ført til had mellem kaukasere og russere, og Surkov har pustet til dette had med sine nationalistiske ungdomsgrupper, der blev oprettet som en støtte til Putins Kreml og hans politik i Kaukasus. I Kaukasus er det derfor blevet livsfarligt at bo for russere, og det er blevet livsfarligt for kaukasere at bo i Centralrusland, fordi slaviske pro-putinske ungdomsgrupper, godt støttet af politiet og regeringen, opfordrer til kamp mod det, de kalder sortsmudskede og religiøse ekstremister. For blot en uge siden opfordrede Surkov de unge til at opruste og forberede sig til kamp imod dem, der ikke er enige i regeringens politik,« siger en vred Aleksejeva og tilføjer, at »de nuværende racistiske sammenstød har en lige linje tilbage til Tjetjenien, og at hadet hver dag kommer til udtryk blandt slaviske fanatikere i Moskva og Sankt Petersborg og blandt kaukasere i Tjetjenien, Dagestan, Ingusjetien, Karbaldino-Balkarien og andre republikker. Vi opfordrer til, at Kreml med Medvedev i spidsen tager sagen alvorligt, lægger politikken om og fyrer Surkov og Putin«.
I skrivende stund afventer politiet nye sammenstød rundt om i byen, flere ambassader har advaret deres borgere mod at gå på gaden, og menneskeretsgrupper opfordrer politiet til at opretholde det forhøjede alarmberedskab i lang tid fremover.


