Island bejler til EU
Et snævert flertal i Islands national-forsamling Altinget har efter flere dages debat besluttet, at regeringen straks kan indlede forhandlinger om medlemskab af EU, men der var tale om en gyser, da der skulle afgives stemmer


 Et snævert flertal i Islands nationalforsamling, Altinget, stemte torsdag ja til, at statsminister Jóhanna Sigurdardóttirs regering øjeblikkeligt kan gå i gang med forhandlinger om medlemskab i EU.
Men afstemningen i Altinget blev noget af en gyser, og opløbet var tæt.
33 medlemmer stemte ja, mens 28 stemte imod. To medlemmer undlod at stemme. Da Altinget har 63 pladser, kræves der 32 stemmer til et flertal. Afstemningen, der blev udsat flere gange, kom efter flere dages til tider ophidset debat i parlamentet mellem modstandere og tilhængere.
Der var til det sidste usikkerhed om udfaldet, da koalitionsregeringen var delt i spørgsmålet.
Mens alle 20 socialdemokrater var for, så havde fem repræsentanter for regeringspartneren De Venstregrønne sagt, at de ville stemme imod.
Liberale på vægtskålen
Ja-tilhængerne i regeringen fik opbakning fra et medlem af Selvstændighedspartiet, der ellers er massivt imod EU-medlemskab, fra tre medlemmer af det liberale Fremskridtspartiet og fra et enkelt medlem af Borgerbevægelsen.
Statsminister Jóhanna Sigurdardóttir har sat alt ind på et islandsk EU-medlemskab og under hele debatten ihærdigt talt for sagen. Hun og hendes socialdemokratiske tilhængere er overbeviste om, at medlemskab af EU er vejen ud af den alvorlige økonomiske krise, som landet befinder sig i.
Island ventes at aflevere den formelle ansøgning, inden EU's udenrigsministre holder deres næste møde den 27. juli.
Hvis EU og Island kan blive enige om betingelserne for et medlemskab, skal islændingene ved en folkeafstemning tage stilling til, om de vil med i EU.
Forhandlinger venter
Nu da forslaget er godkendt af nationalforsamlingen, kan Island formelt bede EU om at indlede optagelsesforhandlinger.
Island er allerede medlem af EØS-partnerskabet, der blandt andet omfatter det indre marked, Schengen-samarbejdet og de fleste EU-direktiver.
Forhandlingerne ventes derfor at kunne afsluttes forholdsvis hurtigt, så Island måske allerede i 2011 kan komme ind i EU-varmen.
Hvis Island kommer  i EU, er det planen at udskifte den islandske krone med fællesmønten, euroen.

