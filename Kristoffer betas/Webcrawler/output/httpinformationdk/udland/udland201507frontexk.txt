Frontex: Vi kender ikke asylskemas betydning
EU’s grænseagentur Frontex har ingen viden om, hvilken rolle et omdiskuteret skema over forskellige landes forhold for flygtninge spiller, når det gælder, hvilket land flygtninge tager til
 EU’s grænseagentur Frontex interviewer flygtninge, når de kommer over grænsen til Europa, men kan ikke sige noget om, hvorvidt de rejser efter lande med høje sociale ydelser.


 Integrationsminister Inger Støjberg (V) bruger et skema over forholdene for flygtninge i forskellige lande, der angiveligt er blevet lagt på en hjemmeside af menneskesmuglere, som belæg for, at det er fornuftigt, at regeringen nu indfører en ny, lav social ydelse for flygtninge. En ydelse, der ifølge regeringen skal mindske antallet af asylansøgere i Danmark.
»Med dette papir i hånden kan man roligt konkludere, at opholdsvilkår har en betydning, og at det hele er styret af menneskesmuglere. Vi har nu strammet op på ydelsesniveauet, og der vil komme flere stramninger,« sagde Inger Støjberg torsdag til Jyllands-Posten.
Men grænseagenturet Frontex, der fandt skemaet sidste år, er mindre skråsikker i forhold til, hvad man egentlig kan konkludere ud fra skemaet, der er en oversigt over sociale ydelser i en række lande, deriblandt Danmark, hvor lang sagsbehandlingstiden er, og hvordan reglerne er for familiesammenføring.
Læs også: Ministerens mavefornemmelse
Hvor vigtig en rolle skemaet spiller i forhold til, hvor flygtninge vælger at tage hen, kan Frontex’ pressemedarbejder Ewa Moncure ikke sige noget om, siger hun til Information.
»Det er jeg ikke i stand til at sige. Men der er sandsynligvis adskillelige faktorer i spil. Selvfølgelig spiller generøsitet og et vidtfavnende asylsystem en rolle, men der er andre faktorer. Man er nødt til at være i stand til komme til det ønskede land. Der er familieforbindelser; hvis man allerede har familie i ét land, vil man sandsynligvis forsøge at slutte sig til dem. Der er eksilgrupper og lokalsamfund. Der er spørgsmålet om, hvor lang tid det tager at blive familiesammenført, og hvor lang tid asylprocessen tager. Det her er individuelle beslutninger,« siger Ewa Moncure.
– Hvad ved I om, hvorvidt immigranter rent faktisk benytter sig af informationer som i det her skema?
»Det ved vi ikke. Det er bedst at tale med EASO (et EU-agentur, der blandt andet leverer ekspertbistand på asylområdet), for det er dem, der analyserer pull-faktorer og forskellige asylsystemer. Vi interviewer migranter, når de rejser ind i EU. Vi er interesseret i smuglerne, modus operandi og tendenser.«
– Det er blot for at slå fast, om I kan sige noget om, i hvilken grad immigranter benytter sig af informationer i et skema som det her. Og det, jeg hører dig sige, er, at det ved I ikke noget om, fordi I interviewer dem, når de når grænsen.
»Ja. Men de virker til at være vidende. Men migranter bør virkelig ikke behandles som én person.«
– Er det jeres indtryk, at informationerne i skemaet er korrekte, og at det er muligt at sammenligne dem?
»Vores analytikere siger, at denne specifikke hjemmeside indeholdt korrekte informationer på det tidspunkt. Det er muligt, at tingene varierer. Men generelt ser vi hjemmesider og facebooksider, som reklamerer for både til Europa, hvor de putter et billede af en luksusyacht op. Og i virkeligheden ender du ikke på en luksusyacht. Det spil spilles også. Jeg ved ikke i hvilket omfang, men når man ser på nogle af de her annoncer, så ligner de nærmest rejsebureauer, og vi ved, at virkeligheden ofte er mere grum.«
– I Jyllands-Posten er du citeret for at sige: »Så længe der er forskelle mellem asylsystemerne, vil du have en situation som denne, fordi folk ønsker at finde det sted, der er bedst for dem og deres familie.« Kan du uddybe, hvad du mener med ’forskel på asylsystemerne?’
»Det er generelt forstået. Hvis man som syrer får asyl i Polen, vil man sandsynligvis modtage mindre støtte, end hvis man er i Tyskland. Man får beskyttelse og opholdstilladelse, men andre typer støtte er måske ikke så generøs eller velorganiseret. Der er forskelle, det kan vi lige så godt se i øjnene; nogle europæiske lande er fattigere end andre,« siger Moncure.
– Hvilken dokumentation er der for, at sociale ydelser spiller en rolle, og hvor vigtig er den i så fald?
»Det ved jeg ikke. Hvis nogen ved det, er det EASO, som undersøger pull-faktorer. Når man taler med migranter, siger de, at de vil til Sverige eller Tyskland eller Schweiz.«
– Spørgsmålet er, om det er de sociale ydelser, den tid de skal være i en lejr, at de får mange penge, eller der er meget familie eller mange fra samme nationalitet i landet, der har betydning?
»Det ved jeg ikke. Det er sandsynligvis en kombination, og nogle faktorer spiller måske en større rolle for nogle nationaliteter end for andre. Men det kan jeg virkelig ikke svare på. Men hvis du finder ud af det, er jeg meget interesseret i at vide det selv.«
– Den danske integrationsminister siger til Jyllands-Posten, at det her tydeligt viser, at opholdsvilkår betyder noget, og regeringen bruger det som argument for, at stramninger vil tiltrække færre immigranter. Er der en sammenhæng mellem de ting?
»Det er jeg ikke i stand til at sige, og jeg kan heller ikke kommentere på udtalelser fra ministeren.«
– Ved I, hvilke stramninger der vil have en betydning for tilstrømningen?
»Det ved jeg ikke. Det er jeg blevet spurgt om af mange folk. Men der er migrationsforskere, som undersøger det, og de kan måske sige noget om det ud fra historisk data.«
– Det, jeg spørger til, er, hvilken viden Frontex har?
»Det her er ikke rigtig noget, vi undersøger.«
Frontex’ pressemedarbejder siger dog, at statistikkerne synes at »antyde«, at asylansøgere ved, at der er forskelle på asylsystemerne i forskellige lande.
»Der er flere anmodninger i nogle lande end andre, og Tyskland ligger i toppen,« siger hun som eksempel.
– Hvis man ser på skemaet, er ventetiden længere i Tyskland end Danmark, og man får færre penge i ydelser?
»Det tyder jo så på, at der er andre faktorer i spil.«

