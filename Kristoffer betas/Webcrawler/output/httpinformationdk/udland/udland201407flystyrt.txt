Flystyrt presser Putin
Viser det sig at være prorussiske separatister, der nedskød passagerflyet fra Malaysia Airlines, kan det meget vel tvinge præsident Putin til at trække sin støtte til oprørerne i Østukraine, vurderer eksperter
Det bliver ’meget, meget svært’ for Putin fortsat at støtte de prorussiske oprørere i Ukraine, vurderer eksperter. Arkiv


 Nedskydningen af et passagerfly, der med 298 mennesker om bord styrtede ned nær byen Grabovo i det østlige Ukraine, mindsker Ruslands præsident, Vladimir Putins, handlemuligheder i den aktuelle konflikt. Det vurderer eksperter over for Information.
»Det kan være den brøler fra separatisternes side, der tvinger Putin til at lægge kursen om,« siger Mette Skak, der er lektor i russiske forhold på Aarhus Universitet.
Hun bakkes op af Søren Riishøj, som er lektor emeritus i østeuropæiske forhold ved Syddansk Universitet.
»Putins manøvrerum er klart indsnævret. Det bliver meget, meget svært for ham at støtte separatisterne fremadrettet. Den oplagte mulighed, han har nu, er at lægge afstand til separatisterne og vende tilbage til det, der var på forhandlingsbordet.«
Den anerkendte Rusland-ekspert og professor Mark Galeotti, der er tilknyttet New York University og bor i Moskva, har en enslydende vurdering: »Kreml bliver nødt til at distancere sig fra oprørerne, der er blevet en belastning,« siger Mark Galeotti til Information.
Putin har forregnet sig
Kilder i det russiske udenrigsministerium, som Mark Galeotti har talt med, siger ifølge professoren, at de ikke var klar over, at Ukraine-konflikten ville blive så langtrukken, som den har vist sig.
»De troede, at de kunne skabe kaos og gøre det klart for Kijev, at Ukraine behøvede Moskvas gunst, og så ville Kiev komme til forhandlingsbordet,« siger Mark Galeotti.
»Men oprøret har fået sit eget liv. Og det er blevet klart, at Putin ikke kan kontrollere det. Desuden er risikoen ved at være associeret med oprøret meget stor: Eksempelvis sanktioner, men også den risiko, der ligger i, at han ikke får det, han vil: Vesten bliver mere end nogensinde nødt til at støtte Kijev,« siger Mark Galeotti.
Han skriver desuden i et indlæg på sin blog, at »når historien skal skrives, formoder jeg, at denne dag vil blive betragtet som dagen, hvor oprøret tabte. Eller i det mindste begyndte at tabe«.
Formentlig utilsigtet
Mette Skak peger på, at nedskydningen formentlig var utilsigtet, og at oprørerne, der er de hovedmistænkte, formentlig har troet, at de nedskød et ukrainsk militærfly, hvilket de tidligere er lykkedes med.
Den formodede fejltagelse har »med ét slag internationaliseret« hele Ukraine-konflikten og Ruslands formodede militære og økonomiske støtte til de ukrainske separatister, siger Mette Skak.
Hændelsen betyder samtidig, at det internationale samfund med »fuld ret« kan kræve en afvæbning af separatisterne, tilføjer hun.
»Det kan Putin vanskeligt undslå sig. At holde hånden over selvudråbte folkerepublikker mudrer det folkeretslige ansvar. Når Putin siger, at flystyrtet skete over ukrainsk territorium, så kan man sige: ja, men det er også lige præcis det territorium, du har været med til at give en tvetydig folkeretslig status. Rusland hænger altså lige pludselig på krogen,« siger hun.
Det er stadig uvist, om det rent faktisk var prorussiske separatister, der nedskød flyet. Oprørerne nægter selv at skulle stå bag. Den ukrainske regering har offentliggjort optagelser af en aflyttet telefonsamtale, hvori det, der angiveligt skulle være en russisk officer og en af oprørets ledere, diskuterer angrebet få minutter efter, det har fundet sted. En »amatøragtig forfalskning«, har oprørerne svaret.
Ruslands præsident Putin har hidtil forholdt sig afventende og nøjedes torsdag med at kræve en undersøgelse af episoden. Men i sit stille sind forbander han formentlig hændelsen langt væk, vurderer Søren Riishøj.
»Det er et alvorligt problem, også for Putin, at separatisterne har den type våben, uden at Rusland tilsyneladende kan kontrollere brugen af dem. Som vi har set, kan de jo bruges helt modsat af, hvad russerne ønsker,« siger han.
Kontroverser med Asien
Blandt andet af den grund har Kremls forhold til separatisterne allerede inden angrebet på det malaysiske fly været anstrengt, siger Søren Riishøj: »Putin har jo for længst afskrevet muligheden for at intervenere militært. Og det skaber selvfølgelig et ambivalent forhold til separatisterne. Men så længe han har et dårligt forhold til Kijev-regeringen, kan han ikke helt afskrive, at separatisterne kan bruges i et forhandlingsspil.«
Viser det sig, at oprørerne står bag angrebet på flyet, vil det være en »katastrofe« for Rusland, vurderer Søren Riishøj.
»Rusland satser stærkt på Asien som økonomisk partner efter de europæiske og amerikanske sanktioner, så det er frygteligt for ham, at det er et malaysisk fly. Det kommer på det værst tænkelige tidspunkt, mens han prøver at undgå en optrapning af sanktionerne fra EU og USA,« siger han. »Kreml har i et stykke tid sendt blandede signaler i forhold til separatisterne, og der har været indikationer på, at forsyningerne var stoppet. Nu har Putin så en mulighed for at distancere sig fra dem. Men det kræver til gengæld, at man vender tilbage til det diplomatiske spor, og at Rusland bliver inddraget som ligeværdig part.«

