Massivt pres på Mugabe
Robert Mugabe er fanget i et Catch 22, efter at oppositionsrivalen bakkede ud af valgkampen. Muligheden for at beholde magten og præsidentposten under dække af et 'demokratisk' valg er forpasset og et samlet internationalt samfund viser tænder


 ARUSHA, TANZANIA - Zimbabwes regering fastholder, at der skal være præsidentvalg i morgen, til trods for at der ikke er andre at stemme på en præsident Robert Mugabe. Men USA vil under ingen omstændigheder godkende et valg uden reel opposition og FN's Sikkerhedsråd fordømmer i en udtalelse mandag den politiske vold og restriktionerne mod Mugabes politiske modstandere som "har umuliggjort et frit og fair valg". 
Samtidig stiger presset på Mugabe fra de øvrige afrikanske statsledere. 
Kenyas ministerpræsident, Raila Odinga, og Tanzanias præsident, Jakaya Kikwete, markerede sig allerede i sidste uge usædvanligt skarpt med kritik af valgsituationen i Zimbabwe. 
Og selv de engang så forstående præsidentkolleger i SADC-klubben mødtes i går til krisemøde for at diskutere Zimbabwe situationen. 
Dog uden deltagelse af Sydafrikas præsident, Thabo Mbeki, som formelt er mægler, men bliver tiltagende kritiseret for sin milde diplomatiske tone i forhold til Mugabe. Meddelelsen om, at Mbeki ikke deltager i mødet, kom efter at Zimbabwes oppositionsleder, Morgan Tsvangirai, havde opfordret FN til at isolere Mugabe. Han sagde, at det er nødvendigt med en fredsbevarende styrke i Zimbabwe.
Udenrigsministrene fra de nordiske (donor) lande har desuden lagt pres på SADC-lederne ved i lyset af de tætte relationer, der eksisterer mellem de nordiske lande og SADC-landene at opfordre til og forvente "en kollektiv og beslutsom reaktion fra SADC-landenes for at finde en løsning på krisen. En løsning, som respekterer Zimbabwes befolknings demokratiske vilje". 
"Det er jo en helt håbløs situation for Mugabe. For han vinder jo valget - og han har allerede sagt, at han gerne vil forhandle, men efter Sikkerhedsrådets udtalelse står han helt uden legitimitet," siger Franz Mikael Jansen, der er generalsekretær for Mellemfolkelig Samvirke og var i Zimbabwe i går. 
"Mugabe har simpelthen udspillet sin rolle. Han bliver ikke en del af løsningen. Det er holdningen blandt de observatører, jeg har mødt".
Mugabe vil stadig vælges
Men i hovedstaden Harares gader fortsætter Zanu PF ufortrødent valgkampen. Tilsyneladende uanfægtet at den eneste modkandidat til Mugabe er bukket under for presset. Der er valgplakater over det hele, i biler, på busser. Men kun for Mugabes parti. For de mindre oplyste vælgere vil det måske først for sent bliver klart, at der kun er et parti tilbage at stemme på. Andre vil stemme alligevel, af frygt for problemer med regeringens ungdomsmilitser, hvis de ikke kan fremvise sværte på fingerspidsen på valgdagen. 
"Når de kommer, vil jeg vise dem mine fingre og håbe, at de lader mig være i fred," siger Sinikiwe Chogugudza i arbejderforstaden Budiriro: Hun tilføjer, at hendes venner har aftalt at gøre det samme for at redde deres skind. 
Også for mange veluddannede og kritiske zimbabwere, som har holdt modet oppe ved udsigten til et valg og i årevis har brugt deres energi på at styrke et kritisk og handlekraftigt civilsamfund, kommer Tsvangirais exit som en streg i regningen. 
Efter valget den 29. marts, hvor kun hver tredje vælger stemte, satte de internationalt donorstøttede civilsamfunds organisationer sig decideret for at øge valgdeltagelsen ved omvalget som strategi til at vippe Mugabe af pinden i tiltro til, at befolkningen ville vælge en anden. 
Og en ikke ubetydelig del af Zimbabwes befolkning - både i og uden for landets grænser har holdt modet oppe med udsigten til et valg. Som Tsitsi fra Tanzania, der er taget hjem til Zimbabwe for at stemme: 
"Jeg er helt sikker på, at tiden er kommet for forandringer i Zimbabwe. Jeg kender ingen, som ønsker, det skal fortsætte som nu," sagde han i sidste uge, da der stadig var optimisme og tiltro til, at demokratiet kunne gøre en forskel. 
Blandt Zimbabwes naboer er der også spredt undren over Tsvangirais udmelding. 
"Zimbabwes befolkning har lidt længe nok. Enhver udeblivelse fra valget legitimiserer Mugabes åbenlyst ulovlige fastholdelse af magten. Derfor ville vi gerne have Tsvangirai til at fortsætte sin færd, hvor udfordrende den end var, til sit logiske resultat, skriver den Botswana-avisen Mmegi på lederplads.
Politikerlede
Morgan Tsvangirais formelle argument for at trække sig ud af valget går på oppositionens manglende mulighed for at komme til orde i valgkampen siden den første valgrunde i marts. 
Samtidig har udenlandske medier siden valgkampens begyndelse rapporteret om eskalerende og brutal vold mod oppositionstilhængere.
Mindst 70 oppositionstilhængere menes dræbt de seneste uger foruden utallige overfald, bortførelser, og trusler. Der går rygter om tortur og om, at folk er blevet brændt levende. 
"Der har været for megen vold, for meget chikane. Et valg i denne situation vil mangle al legitimitet," konkluderer FN's generalsekretær, Ban Kii Moon. 
Ifølge Frans Mikael Jansen er udfordringen fremover, hvordan man sikrer, at befolkningen bliver inddraget i en politisk løsning, så man ikke ender med en elitær magtdeling som i Kenya.
"Det er klart, at civilsamfundet og befolkning er trætte af politikere generelt. Både Zanu PF og MDC. For det er ikke sådan, at MDC er heltene i det her. De er bare det eneste alternativ i øjeblikket," siger han. 


