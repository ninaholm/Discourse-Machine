Klimaændringer koster liv
Klimaændringer har allerede kostet Kina dyrt i menneskeliv og yuan ifølge de kinesiske myndigheder


 2.000 dræbte personer og 200 mia. yuan (191 mia. kr.) årligt. Det er den pris, som klimaændringerne ifølge de kinesiske myndigheder har kostet Kina hvert år siden 1990’erne. Og regeringen siger, at naturkatastrofer forårsaget af klimaændringer vil få stadig større konsekvenser for Kina.
»Klimaændringer er allerede en alvorlig trussel mod Kinas fødevare-, vand- og energisikkerhed og mod folks liv og ejendom,« siger den nationale udviklings- og reformkommission (NDRC), Kinas vigtigste ministerium for økonomisk planlægning, i en rapport, ifølge hvilken Kina oplever flere tørker, stærkere tyfoner, flere vådområder, der tørrer ud, og stigende have.
»Kina er ikke kun verdens største kulstofudleder, men er også et sårbart land, der lider kraftigt under klimaændringer,« sagde Yang Fuqiang, en rådgiver inden for energi, miljø og klima ved National Resources Defense Council i forbindelse med, at den kinesiske regering sidste år for første gang offentliggjorde en national handlingsplan for, hvordan landet kan tilpasse sig klimaændringer.
»At adressere klimaændringer handler ikke kun om at reducere udledning af drivhusgasser, men også om at tage initiativ vedrørende tilpasning,« hed det i en rapport fra NDRC. Den nationale udviklings- og reformkommission kom i sin rapport med en lang liste af målsætninger, der skal nås inden år 2020, inklusiv en forbedring af advarselssystemer og beredskab i forbindelse med naturkatastrofer og forbedring af infrastrukturen. Kommissionen anerkendte en længere række problemer og »svage led«, som gjorde Kina sårbar over for klimaændringer såsom manglende opmærksomhed i offentligheden på problematikken, mangelfuldt katastrofeberedskab og utidssvarende og aldrende infrastruktur.
Myndighederne har også peget på, at stigende temperaturer kan få gletsjerne på det tibetanske plateau til at smelte, hvilket kan medføre både oversvømmelser og tørke i store dele af Kina, som er afhængig af vand fra floder, der har sine udspring i Tibet.
»Vi kan allerede se store udsving i nedbøren i forskellige dele af Kina,« siger Ma Jun, en miljøaktivist, der har fokus på Kinas vandsituation. »Politikere og researchere er opmærksomme på, at klimaændringerne vil forværre usikkerheden – i nogle områder er vandsituationen allerede kritisk.«

