Sidst der var krig i Korea
Konflikter på den koreanske halvø trækker stormagter ind


 Ved daggry søndag den 25. juni 1950 stormede 231.000 nordkoreanske soldater over grænsen til Sydkorea. Nordkorea oplyste, at formålet var at trænge frem til Sydkoreas hovedstad Seoul for at fange og henrette Sydkoreas præsident, Syngman Rhee, der ifølge Nordkorea stod bag krænkelser af den fælles grænse. Samme dag blev Nordkoreas indtrængen fordømt enstemmigt af FN's Sikkerhedsråd.
Enstemmigheden fremmedes af, at Sovjet på det tidspunkt boykottede Sikkerhedsrådet i protest mod, at Kinas pemanente sæde blev beklædt af Taiwan og ikke af Den Kinesiske Folkerepublik.
En efterfølgende FN-resolution bemyndigede medlemslandene til at undsætte Sydkorea. USA, der efter afslutningen af Anden Verdenskrig havde store troppestyrker i Japan, satte sig i spidsen for en militær ekspedition. Mange FN-lande bidrog. Danmark sendte hospitalsskibet Jutlandia.
Som alle krige havde Korea-krigen en forhistorie. I takt med det kinesiske kejserriges svækkelse havde Japan i 1890'erne domineret den koreanske halvø. Da det i 1905 lykkedes Japan militært at ydmyge områdets tredje stormagt, Rusland, var vejen banet for, at Japan kunne annektere Korea. Denne imperieopbygning, der omfattede Taiwan, nærede de territoriale ambitioner, der i 1941 førte Japan - katastrofalt - i krig med USA.
Delt i huj og hast
Efter Japans nederlag i 1945 delte USA og Sovjet i huj og hast Korea-halvøen i 'interessesfærer'. Delelinjen blev vilkårligt gjort sammenfaldende med den 38. breddegrad.
Nordkoreas 1950-angreb på Sydkorea var en udfordring mod den vilkårlige deling. Forinden havde Nordkorea opnået Sovjet-diktatoren Stalins accept af invasionen, der blev et led i stormagternes koldkrigsførelse pr. stedfortrædere.
Krigen bølgede tragisk frem og tilbage. Først trængte nordkoreanerne FN-alliancen ned i et lille sydøstligt hjørne af halvøen. Så foretog amerikanerne en dristig landgang bag de nordkoreanske linjer. FN-tropperne jog fjenden tilbage over den 38. breddegrad. USA havde fået blod på tanden.
Under amerikansk ledelse blev der nu stødt frem op mod den kinesiske grænse. Så slog Folkerepublikken igen. Kinesiske tropper skyllede USA og FN tilbage mod den 38. breddegrad.
Og denne vilkårlige grænse blev opretholdt, da der langt om længe - i 1953 - blev sluttet våbenhvile.
I det halve århundrede siden er Sydkorea blomstret op som driftigt demokrati. Nordkorea er hensunket som afpillet totaldiktatur.
USA er sponsor for Sydkorea. Kina støtter ulystent Nordkorea. Rusland prøver at gå balancegang.
Fred er der aldrig blevet. 1953-våbenhvilen er jævnligt krænket af Nordkorea. Og nu igen senest.
Historiens pointe: Stormagterne afgør, hvor drabeligt det kommer til at gå for sig i Korea.


