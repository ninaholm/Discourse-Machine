Rice i Georgien med ny aftale
Rice i Tbilisi for at bede Georgien underskrive en udvidet våbenhvileaftale med Rusland. Russisk militær melder om ro det seneste døgn.


 Den amerikanske udenrigsminister, Condoleezza Rice, ankom i dag til den georgiske hovedstad, Tbilisi, for at få præsident Mikhail Saakasjvili til at underskrive en udvidet våbenhvileaftale med Rusland.
Rusland og Georgien indgik onsdag en aftale om våbenhvile i striden om den russiskvenlige region Sydossetien, som ligger inden for Georgiens grænser. Aftalen kom i stand ved fransk mellemkomst, men er siden blevet tydeliggjort.
Rice sagde, at det vigtigste lige nu er at få de russiske styrker til at trække sig tilbage.
Samtidig meddelte den russiske militære generalstab, at våbnene har været tavse de seneste 24 timer i Georgien.
Generalstaben erklærede videre, at de georgiske styrker er vendt tilbage til deres permanente baser og dermed opfylder et russisk krav om at indstille kampene i Georgien.
