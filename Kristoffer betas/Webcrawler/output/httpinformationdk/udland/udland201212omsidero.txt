’Omsider opfylder filmen sit formål’
I dag – på FN’s Menneskerettighedsdag – vil filmen ’The Act of Killing’, der handler om et fortiet folkemord i Indonesien, blive vist over hele landet


 Mindst 500.000 mennesker blev slået ihjel fra 1965-66 i det folkemord, som ikke et eneste menneske er blevet retsforfulgt for. En indonesisk og en amerikansk instruktør har brugt otte år af deres liv på at lave en dokumentar om den måde, indoneserne iscenesætter mordene på i dag. The Act of Killing har fået stor international opmærksomhed og har vundet flere priser. I dag er første gang, almindelige indonesere får mulighed for at se den. Filmens skabere håber, at den vil skabe forandring for efterkommere af både bødler og ofre.
Information har tidligere mødt den anonyme indonesiske instruktør ’A’ i Jakarta og har nu skrevet med ham om, hvilke forandringer han forestiller sig, at filmen vil bringe med sig.
– Hvor vil du være henne i dag?
»Jeg vil nok bare være herhjemme i Jakarta og holde ’kommando-posten’. Tage imod telefonopkald og lave skypeinterview. Efter visningerne håber jeg, at jeg kan tage ud blandt publikum og observere reaktionerne«.
– Hvordan har du det med, at filmen endelig kommer ud til et bredt indonesisk publikum efter at være blevet vist i resten af verden?
»Jeg er spændt. Omsider opfylder filmen sit formål, som er at blive set af så mange mennesker som muligt og begynde at skabe en positiv virkning for indoneserne. Jeg har intet imod at leve i en kasse, hvor ingen genkender mig eller kender mit navn. Men hvis jeg skal ofre mig på den måde, uden at filmen bliver set i Indonesien, har jeg spildt otte år af mit liv. Når filmen bliver vist i aften, vil jeg virkelig føle, at otte års trængsler har været det hele værd«.
En ny virkelighed
– Hvordan forventer du, at folk vil reagere?
»Jeg ved, at filmen ikke vil skabe øjeblikkelige ændringer. Regeringen vil ikke indrømme, at den har begået overgreb på menneskeheden, bare
fordi mange indonesere ser filmen. Der vil ikke være nogen, som bliver sat for en menneskerettighedsdomstol lige med det samme. Ikke i dette årti, er der endda nogen, som påstår,« siger instruktøren og fortsætter:
»Men når indoneserne ser filmen, vil deres sind bliver forandret. Jeg har indtil videre oplevet, at filmen chokerer tilskuerne. De vil sandsynligvis ikke gå på gaden og lave oprør lige med det samme, men de vil have fået nogle ting at tænke over. Tilskuerne vil opleve staten, deres regering, og betydningen af ord som straffrihed, menneskerettigheder, vold og menneskelighed på en ny måde. Efter filmen vil de 50 steder, hvor visningerne finder sted, have mulighed for at dele dvd’en – og jeg tror, at filmen vil sprede sig af sig selv. Måske vil forandringen ikke komme som en stor bølge, der oversvømmer os – men noget vil være anderledes. Jeg håber, at Indonesien aldrig bliver det samme igen efter den 10. december 2012. Ønsk mig held og lykke.«

