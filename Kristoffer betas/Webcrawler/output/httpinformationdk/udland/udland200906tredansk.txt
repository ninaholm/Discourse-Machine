Tre danske soldater dræbt
Taleban er i gang med en ny offensiv oven på opiumshøsten, siger den danske efterretnings chef i Helmand i Afghanistan
Tre danske soldater blev i går dræbt, da deres jeep blev ramt af en meget kraftig vejsidebombe fire kilomter uden for hovedbyen Gereskh. De tre soldater blev straks evakueret til felthospitalet i Camp Bastion, men blev erklæret døde ved ankomsten. Her ses en dansk soldat ved Helmand-floden i byen Gereskh.  Arkiv


 KABUL - Tre danske soldater blev i går dræbt af en vej sidebombe i Helmand-provinsen i Afghanistan. Bomben er den tredje på ganske få dage og er ifølge den danske efterretningschef i Afghanistan et klart tegn på, at Taleban er i gang med at optrappe sine angreb på afghanske og udenlandske styrker i det sydlige og østlige Afghanistan.
Navnene på de tre dræbte, der var fra Garderhusarregimentet i Slagelse, var sent i går endnu ikke offentliggjort, men de pårørende er underrettet.
Stemningen blandt de danske soldater her i hovedstaden Kabul er trist og trykket efter meddelelsen om, at tre af deres kammerater fra spejdereskadronen var blevet dræbt.
De tre var sammen med resten af deres enhed Romeo 15 på vej til Barakzai-basen, der ligger midt i Helmands såkaldte grønne zone, da deres køretøj blev ramt af en kraftig vejsidebombe midt på den store sydlige ringvej Highway One, fire-fem kilometer uden for hovedbyen Gereskh.
120 kg dynamit
Ifølge efterretningschef Peter fra den danske kampgruppe var bomben endog meget kraftig, over 120 kg.
»Det var en professionel bombe, som formentlig var placeret i en regnvandskanal under hovedvejen. Da konvojen kom kørende, blev bomben detoneret ved fjernstyring,« siger han og understreger, at den type bombe er så avanceret, at den formentlig er plantet af udefrakommende talebanere.
»Mit bud er, at bomben var anbragt af en ekspertgruppe, der er kommet ind i landet fra Pakistan« siger han. En så stor bombe er ikke set i det danske ansvarsområde siden februar, hvor en lignende vejsidebombe dræbte tre britiske soldater.
»Det tager det meste af en nat at placere sådan en bombe, men vi kan jo ikke overvåge hver centimeter af hoved vejen 24 timer i døgnet,« siger Peter, der af sikkerhedshensyn ikke ønsker sit efternavn offentliggjort.
Flere bomber på få dage
Bomben, der dræbte de tre danskere, er den tredje som er sprunget på bare seks dage i det danske ansvarsområde. I søndags sprang en talebaner sig selv og sin motorcykel i luften inde i Gereskh by. Han mål var ifølge den danske efterretningschef et koordinationsmøde i Gereskh Security Group, der blandt andet tæller den lokale distriktsguvernør, politichefen og flere andre nøglepersoner fra både afghansk og dansk side, heriblandt næstkommanderende for den danske Helmand-styrke, Jens Rossen.
Også flere danske journalister skulle have deltaget i mødet, der heldigvis blev aflyst i sidste øjeblik.
I fredags kørte en anden selvmordsbomber direkte ind i flere parkerede tankbiler, der forsyner den danske styrke med brændstof. Mindst fire civile afghanere blev dræbt og ti såret.
Den danske efterretningschef understreger, at de tre bomber er et klart tegn på, at Taleban er ved at optrappe sine angreb. Det sker typisk efter opiumshøsten er overstået, forklarer han. Under høsten beskytter en del af talebanerne de lokale bønder og opkræver så skatter, der bruges til at finansiere indkøb af nye våben og sprængstoffer.
Hos de danske soldater i Kabul holdt den danske feltpræst, Oral Shaw, i aftes en kort mindehøjtidelighed og bad Fadervor med de danske soldater, hvoraf flere netop var ankommet fra Helmand.
»Det eneste, jeg kan gøre, er at skabe et rum, hvor soldateren kan tale om det, der er sket. Jeg beder dem tale med hinanden og komme til mig, hvis de brug for det. Det er der allerede flere, som har gjort,« siger Shaw.
To af hans kolleger opholder sig hos den danske styrke i Helmand, hvor de yder psykologisk førstehjælp til de dræbtes kammerater.
»Vi er jo en del af beredskabet, når sådan noget sket og vores opgave er bl.a. at motivere soldaterne til at fortsætte trods alt,« siger han. Oral Shaw understreger, at det er hans erfaring, at tragedier som den, der ramte de danske soldater i går, får resten af kompagniet til at rykke endnu tættere sammen.
»Det er den almindelige reaktion, at de andre kun bliver endnu mere opsat på at løse deres opgaver, så kammeraternes død ikke har været forgæves,« siger Shaw, der til dagligt er sognepræst i Randers. Forsvarsminister Søren Gade (V) var netop i går på vej hjem fra et besøg hos de danske soldater i Helmand, men befandt sig ikke i nær heden af eksplosionsstedet. Danmark har nu mistet 25 soldater i Afghanistan. Heraf 20 siden september 2007.
C 

