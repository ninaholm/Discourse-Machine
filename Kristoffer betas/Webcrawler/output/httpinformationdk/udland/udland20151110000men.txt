10.000 mennesker bygger computer ved hjælp af spil
Danske forskere bruger spil på nettet til at inddrage folks evner til at løse svære kvantetekniske problemer. Vi kommer til at lære nye ting meget hurtigere end nogensinde før ved at inddrage borgernes unikke evner og kreativitet, mener en af forskerne bag


 Opgaven er enkel. Robotten Krotov har brug for hjælp til at løfte atomer rundt i spillet Quantum Dreams. De lilla atomer er nærmest flydende, så det kræver en rolig hånd at løfte dem over i de sorte gafler i det rumskibslignende landskab.
Spillet er bare et af flere, som forskerne på Center for Community Driven Research (CODER) på Aarhus Universitet har lavet for at inddrage borgernes evner i kreationen af fremtidens kvantecomputer, forklarer forskningsleder Jacob Sherson.
Ideen til spillene kom under en cykeltur på vej til arbejde i 2010, hvor begrebet gamificering blev debatteret i radioprogrammet Harddisken.
»Jeg tænkte, at man måske kunne lave et spil, der kunne bruges i vores forskning, som kunne samle brugernes evner og erfaring og være med til at løse nogle af de problemer, som vi står med,« fortæller Jacob Sherson.
I Quantum-spillene skal brugerne ikke kun bruge deres iagttagelsesevne, men deres motorik og intelligens til at flytte atomer rundt. Hvis en spiller har en rigtig god løsning, så kan Jacob Sherson overføre den direkte til en laserstråle, som præcist kan gengive den bevægelse, spilleren har lavet til kvantecomputeren i centrets kælder.
Taxachaufførens teknik
Flere end 10.000 mennesker har i dag spillet Quantum-spillene 500.000 gange. Spillernes uddannelsesniveau har ingen sammenhæng med deres præstationer. Især kvinder er gode til kvantespillet, forklarer Jacob Sherson, hvis topspiller er en 45-årig kvindelig regnskabsmedarbejder. Den absolut bedste løsning til dato på de kvantemekaniske problemer kom derimod fra en mandlig taxachauffør fra Herning med en 9.-klasses eksamen i fysik.
»Vores ph.d.-studerende formår kun at forstå det her problem, men taxachaufføren kom med en direkte løsning og satte selv nogle fysiske forklaringer på, så vores foreløbige resultater viser, at mennesker er langt bedre end computere til at løse den slags problemer,« siger Jacob Sherson.
Til forskel fra forskning, der inddrager mennesker som forsøgsobjekter, benytter forskerne på CODER folks evner til at løse problemer, og det giver store perspektiver også for forskningen i psykologi, økonomi og hjernen.
»Den her form for borgerinddragelse lægger mere vægt på aktiv tænkning og den enkeltes evner end andre Citizen Science-projekter,« forklarer Jacob Sherson og tilføjer, at det selvfølgelig også kræver lidt mere ihærdighed og interesse for emnet fra brugernes side.
30 gange Wikipedia om ugen
Forskningsdebatten om borgervidenskab handler ofte om, hvorvidt man kan overlade løsningen af problemer til folk uden forskningsbaggrund.
For Sherson er det vigtigste at finde frem til en god løsning, uanset hvem den kommer fra. Problemet med de borgervidenskabelige platforme er blandt andet, at hvis alle besluttede sig for at indsende fupinformationer, så fordrejer det vores viden.
At 10.000 ikkekvalificerede menneskers bud kan skabe det rigtige svar er dog langt mere sandsynligt, viser forskningen i massernes visdom.
»Jo flere mennesker, jo større sandsynlighed er der for at nå frem til en løsning på et kompliceret problem. I forskningskredse er der store diskussioner om det, for det er jo en vild og mærkelig konklusion, men det er blevet verificeret i mange sammenhænge,« forklarer Jacob Sherson.
At langt flere menneskers evner kan inddrages i forskningen fremover vil både demokratisere forskningen og gøre vores evne til at finde løsninger langt hurtigere, mener Sherson:
»Der bruges tre mia. timer på computerspil om året. Tidsmæssigt svarer det til, at man lavede 30 nye Wikipedia om ugen.«
Hvis al den tid, folk bruger på spil, kunne ledes over i forskning, ville vi få nye indsigter i et tempo som aldrig før.
»Det her kan give meget mere hjernekraft end nogensinde før, hvis vi er i stand til at præsentere komplekse forskningsproblemer, så alle kan forstå det, vil vi udløse alles mikrokompetencer,« forklarer Jacob Sherson.
Næste skridt
Visionen er at gøre store dele af verdens befolkning til forskningsassistenter, der ikke bare løser problemer, men også er med til at stille spørgsmålene.
»Det er næste skridt i Citizen Science 2.0,« siger Jacob Sherson.
Den brugerdrevne forskning bliver ofte mødt med skepsis i forskningskredse, men kritikken er forstummet i takt med forskningens resultater.
»De fleste opfatter det ikke som seriøs forskning, fordi de forestiller sig, at det er udelukket at hente viden fra folk uden uddannelse, men bevismængden er stor og viser, hvor unik en stor gruppe af menneskers viden er. Og det gode ved den her slags forskning er, at den rent faktisk involverer folk i at flytte hele verdens videnssamling en smule,« siger Jakob Sherson.
Spil om kvanteforskning på: scienceathome.org

