Kejserens nye klæder
Gordon Brown havde lovet en 'New Green Deal', men oppositionen og en ekspert er ikke imponerede over den britiske regerings forslag til årets finansoversigt i Storbritannien


 LONDON - Spindoktorerne havde været på overarbejde i ugen op til fremlæggelsen af gårsdagens såkaldte prebudget report; den årlige redegørelse for de offentlige finanser, som den britiske premierminister traditionen tro fremlægger for parlamentet i slutningen af november. 
Det var blevet bebudet, at regeringen ville foretage et radikalt opgør med tidligere tiders økonomiske politik, og at der ville blive fokuseret på investeringer i den vedvarende energi og i øget brug af grønne afgifter. Men trods henvisninger til højere afgifter på fossile brændstoffer og en højere CO-2 afgift var der få konkrete resultater på miljøområdet.
"Det er svært at se, hvad regeringen reelt har gjort på dette område. Der har været megen snak om en holdningsændring og en ny begyndelse. Men konkret er det svært at se noget," siger Zac Goldsmith, grundlægger af miljøtidsskriftet The Ecologist.
"Det er glædeligt, at regeringen er opmærksom på problemet. Men som jeg hørte Alaistair Darling (den britiske finansminister red.) sagde han ikke meget konkret. Ord, jovist, men ikke noget der minder om en ny grøn dagsorden," siger Goldsmith.
New Deal
Det var ellers det, Gordon Brown havde lovet. I begyndelsen af finanskrisen sagde Gordon Brown, at han agtede at gennemføre en økonomisk omstrukturering inspireret af den 'New Deal'-politik ,som blev gennemført af den amerikanske præsident Roosevelt i begyndelsen af trediverne.
Men Brown gjorde klart, at han i modsætning til Roosevelt ikke ville satse på store infrastrukturbyggerier, men derimod på investeringer i miljøvenlig teknologi og i offentlige projekter, der samtidig styrker miljøet. Det var derfor forventet, at finansministeren i årets pre-budget report ville fremskynde disse investeringer. Det skete ikke.
Magtkamp
"Det er lidt af en skuffelse set fra en miljøpolitisk vinkel. Der er ikke meget at komme efter," siger det konservative parlamentsmedlem Michael Fabricant til Information. 
Han mener, det er udtryk for en indre strid i regeringen mellem Brown og Darling.
"Darling holder ikke det, Brown lover. Det er noget, der minder om mytteri, og et bevis på at regeringen er splittet," siger det konservative parlamentsmedlem. Det er ikke en kritik, der er enestående for højrefløjen. Også de Liberale Demokrater - midterpartiet der ofte ligger til venstre for Labour - er utilfreds med de miljøpolitiske tiltag - eller mangel på samme.
"Det er lidt sølle," siger de liberales miljøpolitiske ordfører, Chris Huhne.
"Jeg havde forventet mere - også selvom jeg er blevet skuffet mange gange tidligere," siger den liberale politiker.
Ingen ministre ville udtale sig om kritikken. Men en embedsmand fra miljøministeriet, som ikke ønskede at få sit navn nævnt, sagde, at kritikken var forventelig. 
"Den slags skal oppositionen sige. Men måske kan man ikke fortænke dem i deres kritik," siger embedsmanden, hvis navn er redaktionen bekendt. 
Han indrømmede, at der var et element af 'kejserens nye klæder' over finansministerens rapport. 
"Hvis du mener, kejserens nye klæder i den forstand, at der ikke er noget at hente, ja, så er jeg enig," siger embedsmanden.
Farvel til new Labour
De første reaktioner fokuserede på alt andet end miljøet. Højere skatter for de rigeste, lavere meromsætningsafgift - på engelsk kaldet VAT - og dyrere priser på alkohol. 
Det var angiveligt tilsigtet. Den britiske regering har fået øget opbakning siden den - for to måneder siden - lagde kursen om og foretog et opgør med den markedsøkonomiske kurs, som kendetegnede New Labour under tidligere premierminister Tony Blair. 
"The pre-budget var mere socialistisk end grønt," som parlamentsmedlemmet Michael Fabricant formulerede det. 


