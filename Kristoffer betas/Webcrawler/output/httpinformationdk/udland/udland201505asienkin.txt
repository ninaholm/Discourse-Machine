Asien: Kinas CO2-udslip falder drastisk
Kina er på vej til at sætte verdensrekord med det største fald i kulforbrug og CO2-udledning, der nogensinde er blevet målt


 De seneste år er Kina blevet beskrevet som verdens største klimasynder, men nye tal viser, at udviklingen kan være ved at vende, da landet i år har skåret dramatisk ned for kulforbruget, og CO2-udledningen er blevet reduceret kraftigt.
Ifølge en analyse fra miljøorganisationen Greenpeace baseret på officielle kinesiske statistikker faldt Kinas kulforbrug med 8 procent i de første fire måneder af i år sammenlignet med samme periode sidste år. Samtidig blev CO2-udslippet mindsket med 5 procent.
Greenpeace påpeger, at hvis tendensen fortsætter resten af året, vil Kina stå for den største reduktion i både kulforbrug og CO2-udledning, noget land i verden nogensinde har kunnet præstere. Faldet i CO2-udledning svarer omtrent til hele Storbritanniens samlede udledning i samme periode.
Kina er dog fortsat verdens klart største udleder af drivhusgasser, men udviklingen ses som sjældent godt nyt frem mod FN-klimakonferencen i Paris i december, hvor der håbes på en ambitiøs og bindende klimaaftale.
Kinas faldende økonomiske vækst – væksten sidste år var den laveste i et kvart århundrede – er en stor del af forklaringen på det lavere kul­forbrug. Som del af en økonomisk omstrukturering har Kina også forsøgt at skifte fokus væk fra bl.a. stål og cementindustrierne, der alle kræver store mængder energi, og desuden satser landet stadig mere på vedvarende energikilder.
»Kinas økonomiske struktur ændrer sig fundamentalt i disse år, men reduktionen (i kulforbrug og CO2-udledning, red.) kommer ikke kun pga. den lavere økonomisk vækst og tilbagegangen inden for de energi­intensive industrier, men også pga. stadig større fokus på ren energi,« siger Li Yan, klima- og energimedarbejder hos Greenpeace, i et interview.
»Et andet aspekt er den kinesiske befolknings stadig større krav om et renere miljø. Det har skabt et pres, som har tvunget regeringen til at tage skridt til at forbedre situationen.«
Spørgsmålet er dog, om faldet i energiforbrug vil fortsætte. Af frygt for at landets økonomiske vækst skal falde for hurtigt, er de kinesiske myndigheder nu begyndt at pumpe flere penge ind i større infrastrukturprojekter, som kan være med til at skubbe energiforbruget i vejret – og dermed også forbruget af kul, der stadig bruges til to tredjedele af Kinas energiproduktion.
Men ifølge de fleste analyser har Kinas kulforbrug allerede toppet – fem år før 2020, året den kinesiske regering havde sat som målsætning. Kinas kulforbrug faldt sidste år for første gang i dette århundrede, og regeringen har i år beordret lukningen af 1.254 kulminer i et forsøg på yderligere at reducere overproduktion i kulsektoren.
Den faldende kulproduktion i Kina har ifølge tal fra Det Internationale Energiagentur allerede bremset stigningen i det globale udslip af CO2 fra energisektoren i 2014. Det er første gang i fire årtier, at der har været en opbremsning eller reduktion i CO2-udslip, som ikke var på grund af økonomisk afmatning.

