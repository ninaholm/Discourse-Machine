Dommen, ingen er tilfreds med
Den thailandske premierminister, Yingluck Shinawatra, og ni af hendes ministre blev i går afsat af den thailandske forfatningsdomstol, dømt for magtmisbrug. Men dommen skaber utilfredshed hos både støtter og kritikere, og konsekvensen er et endnu mere splittet land


 
	Så sker det.« »Nu går de i gang.« »Nu læses dommen op.« Den aldrende dommer, der i går trådte ind i forfatningsdomstolens mødelokale med det sparsomme hår redt henover sin skaldede isse og i myndig sort kappe, var længe ventet.

	I hånden havde han forfatningsdomstolens dom: Begik den thailandske premierminister Yingluck Shinawatra magtmisbrug, da hun forflyttede chefen for Det Nationale Sikkerhedsråd, Thawil Pliensri, og erstattede ham med den tidligere politichef, Wichean Potephosree?

	Ja. Det gjorde hun, fordi det ledige politichefsæde gik til en af hendes familiemedlemmer, og derfor har hun haft en personlig interesse i forflyttelsen, lyder dommen.

	Premierminister Yingluck Shinawatra har været Thailands første kvindelige regeringsleder i godt 1.000 dage – de sidste fem måneder som fungerende, fordi den thailandske regering allerede trådte af i december. Men det ophørte med øjeblikkelig virkning i går formiddag, da dommeren formulerede ordene. Yingluck Shinawatra er nu afsat som Thailands premierminister.

	Ikke den store ændring – endnu

	Dommeren var dog ikke færdig, og inden den lange kendelse efter halvanden time var læst til ende, havde både premierministeren og ni af regeringens ministre mistet deres mandat på grund af Thawil-sagen.

	»Det gør naturligvis ondt. Det er et kæmpeslag for den fungerende thailandske regering,« siger Marc Saxer, der er direktør for Friedrich Ebert Stiftung i Thailand, og forfatter til rapporten How can Thailand overcome its transformation crisis? – A strategy for democratic change.

	Men det var ikke hele regeringen, der blev afsat. Og det er vigtigt, mener Marc Saxer:

	»Det var forventet, at Yingluck ville blive kendt skyldig i magtmisbrug. Det store spørgsmål var, hvorvidt forfatningsdomstolen ville afskedige hele regeringen, og det gjorde den ikke.«

	Det betyder, at den fungerende regering som sådan kan blive siddende – embedsmændene kan varetage de daglige pligter i de ministerier, der mangler en minister.

	»I forvejen var regeringen kun midlertidig, så på det strukturelle plan er der ikke den store ændring. Ikke i dag, i hvert fald,« forklarer han.

	Blot få timer efter dommen, havde den thailandske regering udpeget en ny, fungerende regeringsleder og således lige netop overlevet den knusende dom. Handelsminister Niwattumrong Boonsongpaisan er nu Thailands fungerende premierminister.

	Men det bliver muligvis for en meget kort periode, for regeringen er ikke færdig med at stå skoleret for Thailands snoede juridiske system. I dag ventes Den Nationale Antikorruptionskomité at komme med endnu en dom over den nu tidligere premierminister: Shinawatra står anklaget for korruption i forbindelse med sin rispolitik. Kendes hun ligeledes skyldig her, kan det betyde, at resten af regeringen må gå af.

	»Hvis det sker, så står vi med en regulær forfatningskrise i Thailand,« siger Marc Saxer.

	Ministre består

	Det er det, regeringens kritikere – People’s Democratic Reform Committee (PDRC) – gerne vil opnå. De seneste seks måneder har regeringskritiske demonstranter jævnligt demonstreret og besat forskellige ministerier og myndigheder for at drive Yingluck Shinawatra og hendes regering væk fra magten i Thailand. Selv om dommen afskediger halvdelen af den regering, de gerne vil af med, er de slet ikke tilfredse med ’kun’ 10 afskedigede ministre:

	»Jeg har det blandet med dommen. Der er jo stadig nogle af ministrene tilbage,« siger PDRC-aktivist Noel Sutabutr, der til daglig er professionel golfspiller.

	»Hvis de stadig sidder der, så kan vi ikke få nogen reform,« siger han.

	Ministrene sidder der stadig, og der skal ikke være nogen reform – der skal være et demokratisk valg, lyder det fra regeringens talstærke støtter, United Front for Democracy (UDD), også kendt som rødskjorterne.

	De holder til i det nordlige Thailand, men har allerede meldt ud, at de planlægger at tage til Bangkok for at støtte regeringen.

	»Vi er ved at finde ud af, hvordan vi forholder os efter dommen i dag. Men vi holder fast i, at vi holder en massedemonstration på fredag (i morgen, red.) for at støtte regeringen og planen om valg,« siger Thida Thavornseth, bestyrelsesformand for UDD.

	Samtidig breder frygten sig for, at konflikten i Thailand kan eskalere voldeligt. En anden gruppe rødskjorter meldte sent onsdag aften ud, at de planlægger at »generobre« en af de pladser i Bangkok, hvor PDRC det seneste halve år har holdt til med deres stædige krav om reform.

	Gruppen af rødskjorter har ikke meldt ud, hvordan de planlægger at udføre deres generobring. Det er et udslag af komplet mangel på dialog, mener Saxer.

	»Der er ikke nogen konsensus om den politiske fremgangsmåde i det her land. Den grundlæggende beslutningsproces, der er nødvendig for et demokrati, er ikke accepteret af alle i Thailand, og derfor fortsætter den politiske magtkamp, også efter i dag. Landet er stadig dybt splittet,« siger han.

	Den fungerende regering har foreslået, at der afholdes valg i Thailand den 20. juli. Men det er ganske usikkert, om det kan gennemføres, efter forfatningsdomstolens afgørelse.

