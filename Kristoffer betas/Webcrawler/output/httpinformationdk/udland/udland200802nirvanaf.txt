Nirvana findes på bunden af glasset
Buddhismens krise i Japan har fremkaldt uortodokse tiltag. I en bar i Tokyo mikses Buddha, alkohol og jazz til en cocktail, som ejeren håber både kan genoprette buddhismens tag i befolkningen og give gæsterne en dosis sjælefred
Yoshinobu Fujioka (bagest) er bar-ejer og buddhistisk præst ,der får lempet buddhisme ind i bar-kunderne. Fast inventar er den anden munk, den blinde Gugan Taguchi (tv.), der starter hver aften med at bede ved alteret.


 TOKYO - "Værsgo, et glas 'Evigt Helvede'. Det er en af vores mest populære drinks," siger Yoshinobu Fujioka
Navnet på den sorte drink er ikke det eneste her, som får en til at hæve øjenbrynene i forundring. 31-årige Fujioka har nemlig realiseret et ellers usandsynligt miks af jobtitler: barejer og buddhistisk præst. Klædt i mørke, løse bomuldsklæder og med en bedekrans om håndleddet blander han religion og alkohol i den lille bar Vowz i Tokyo-distriktet Shinjuku.
"Det her er mit tempel," siger han.
Det er en tempelbar, der fortrænger billeder af munke i højtidelig meditation. Her er godt nok de buddhistiske rekvisitter: En skriftrulle på væggen meddeler: "Lykken er flygtig", her er religiøse malerier og et alter i hjørnet. Og luften er tyk af røgelse - men også af cigaretrøg, og i stedet for munkes messen er det jazz, der fylder rummet.
Det usædvanlige sted er Fujiokas forsøg på at genoprette interessen for buddhisme blandt japanerne, der ellers efterhånden kun besøger landets templer i forbindelse med begravelser.
"Det er en krise, og vi er nødt til at gøre noget ved det," siger Fujioka. 
"Buddhismen vil kun være relevant for folk, hvis den er i stand til at følge med tiden." 
Alkohol og godt selskab
Fast inventar i baren er munken Gugan Taguchi. Den blinde 46-årige starter aftenen med at bede ved alteret, inden han sætter sig ved bardisken for at begynde aftenens samtaler med gæsterne.
"Folk kan lide at drikke, så vi tænkte, at en bar ville være et godt koncept for at få folk i tale," siger han.
"De fleste besøger ikke længere templerne. De tror, at buddhisme er for svært, men jeg fortæller dem, at det også kan være spændende og kan berøre deres hverdag."
"Vi vil ikke ændre på Buddhas lære, men der er brug for at præsentere den på en ny måde. Vi munke kan ikke gøre noget ved lidelserne i samfundet, hvis vi bare bliver i templerne, hvor der ikke kommer nogen," siger han. 
"Samfundet bevæger sig så hurtigt, at japanerne mere end nogensinde før har brug for nogen at snakke med." 
Taguchis logiske konklusion er, at alkohol og godt selskab gør folk mere modtagelige for hans budskaber.
Men hans besked til bargæsterne virker umiddelbart så tilpas deprimerende, at de fleste nok kunne få lyst til et par ekstra opstrammere:
"Nogle af jer føler måske, I er lykkelige, men er det i virkeligheden tilfældet, når så mange af jeres medmennesker rundt om i verden fortsat er ulykkelige?"
Nabolagets psykolog
Baren er fyldt med både mænd og kvinder, unge og gamle. Taguchi virker mest af alt som nabolagets psykolog, og han siger, han er villig til at tale om hvad som helst - ikke kun religion. 
Han melder dog pas, da en ældre herre mest er opsat på at diskutere whiskyens positive effekter. "Det ved jeg ikke så meget om. Jeg drikker kun appelsinjuice," griner Taguchi, der blev munk i slutningen af sine 20'ere, efter han havde mistet synet.
"Jeg nyder at komme her og få mig en samtale," siger Nobuko Kamiya klædt i jakkesæt og slips efter en lang dag på arbejde i et elektronikfirma. 
"Folk har ellers så travlt, og har ikke tid til at lytte."
- Hvad snakker du helst om?
"Livet er ikke så let, som det har været," svarer han, mens han hastigt tømmer en drink ved navn 'Hedt Helvede'.
"Tidligere da det gik godt for økonomien, var alt let, men nu er det bare arbejde hele tiden. Kun arbejde." 
"Samfundet er ved at falde sammen," indskyder Shigeoki Yokoyama, der holder om sin urteøl. 
"Der er ikke det samme sammenhold som før. Folk er blevet for egoistiske."
Fujioka afbryder, da han præsenterer en ny drink.
"Den hedder 'Kærlighed er helvede'," oplyser han.
Stor støtte
Hans drinksliste har tilsyneladende hjulpet med til, at baren har kunnet omgås den mistillid, mange japanere ifølge meningsmålinger nærer mod religiøse institutioner - på trods af at omkring 75 procent af landets 127 mio. indbyggere beskriver dem selv som buddhister.
Buddhistiske templer var tidligere vigtige samlingspunkter i lokalsamfundene, men ses i dag i et mere negativt lys pga. associationen med den lukrative begravelsesforretning, og de gamle religiøse ritualer anses for at være ude af trit med livet i nutidens Japan.
På nær enkelte mislyde fra buddhistiske munke over Taguchis uortodokse tempelbar, understreger han, at støtten ellers er massiv. Og han er ikke den eneste, der gør mere end at tænde røgelsespinde for at tiltrække folk.
Flere templer har introduceret cafeer og kunstgallerier. Og i december optrådte munke og nonner i et farverigt modeshow tilsat hiphop-versioner af buddhistiske sutraer.
"Vi vil vise de unge, at buddhisme er cool, og templer ikke kun er for begravelser," sagde en af de ansvarlige munke, Koji Matsubara.
I Vowz-baren er to veninder i starten af 20'erne da også begejstrede for, at Taguchi og Fujioka er åbne for at tale om ethvert emne og aldrig er fordømmende. 
"Normale templer er gammeldags. Her er det mere ligefrem snak," siger den ene, Yuna Koyama.
Taguchi slutter af med det tætteste, han har været på en peptalk hele aftenen: 
"Lige meget, hvor slemt livet ser ud til at være, så skal vi nok overleve det."
Og det begynder da også rigtig nok at se lidt lysere ud efter et par drinks, og specielt da Fujioka præsenterer aftenens sidste, der passende er lyserød, sød og hedder 'Paradis'.


