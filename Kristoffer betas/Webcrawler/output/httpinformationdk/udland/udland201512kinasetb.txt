Kinas etbarnspolitik er fortid



 Kinas omstridte etbarnspolitik blev i går officielt fortid, da en ny lov, der tillader alle gifte par at få to børn, blev underskrevet i Beijing.
»Den nye lovgivning træder i kraft 1. januar,« skriver nyhedsbureauet Xinhua.
Kinas kommunistiske ledere har ikke mindst truffet beslutningen på baggrund af problemer med en aldrende befolkning og en stadigt mindre arbejdsstyrke. Eksperter vurderer, at lovændringen kommer for sent, og den kun får mindre effekt på befolkningsstrukturen.
Etbarnspolitikken blev indført i slutningen af 1970’erne for at dæmme op for befolkningstilvæksten.
Ritzau

