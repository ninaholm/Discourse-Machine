Udslip fra Fukushima svarer til et halvt Tjernobyl
Østrigske forskere har nu givet et første bud på omfanget af udslippet fra det japanske atomkraftværk noget de japanske myndigheder stadig ikke har præsteret. Totalt set er det radioaktive udslip markant mindre end ved Tjernobyl-ulykken, men hvad angår radioaktivt cæsium og iod begynder det at ligne, siger forskerne
Der bliver tjekket grøntsager og drikkevand i Tokyo, hvor forekomsten af radioaktive stoffer nu overskrider grænseværdierne.


 Mens sort, antagelig radioaktiv røg onsdag eftermiddag på ny begyndte at stige op fra Fukushima-værkets reaktor nr. 3 og tvang til midlertidig evakuering af arbejderne på stedet, meldte de japanske myndigheder om nye fund af radioaktiv forurening i store afstande fra det havarerede atomkraftværk.
I Tokyo, 250 km syd for værket, måtte regeringen udsende en advarsel om »indtil videre« ikke at give spædbørn postevand, fordi vandet i hovedstaden har vist sig at indeholde forhøjet radioaktivitet i form af 210 becquerel (Bq) iod-131 pr. liter  mere end det dobbelte af grænseværdien på 100 Bq for spædbørn. Heller ikke producenter af drikkevarer til de små børn må bruge postevand fra Tokyo. Mangel på kildevand på flaske forudses nu i det jordskælvsramte land, hvor mange i forvejen er uden vandforsyning.
Værre end frygtet
Samtidig udvidede regeringen onsdag restriktionerne for radioaktivt forurenede grøntsager: Spinat, broccoli, blomkål, persille, raps, kørvel og andre bladgrøntsager bør ikke spises og må ligesom mælk ikke udføres fra regionerne Fukushima og Ibaraki, der dækker et areal dobbelt så stort som Sjælland og Fyn. USA har indført importforbud mod alle friske grøntsager og frugt samt mælk fra et område omkring atomkraftværket større end Jylland.
Fra selve værket kom der via pressen meldinger om de hidtil højeste offentliggjorte strålingsniveauer.
»Hidehiko Nishiyama, talsmand for Nuclear and Industrial Safety Agency, sagde, at et højt niveau af radioaktivitet på 500 millisievert pr. time var blevet registreret ved reaktor 2's turbinebygning for nogle dage siden. Det forhindrede arbejdere i at forsøge at genetablere strømforsyning til kontrolrummet,« skriver det japanske nyhedsbureau Kyodo. Hvis den høje værdi er korrekt, betyder det, at den normalt tilladte årsdosis for japanske atomarbejdere  50 millisievert i et enkelt år  ville blive overskredet ved blot seks minutters ophold på stedet.
»Vi har været udsat for en meget stor katastrofe, som har forårsaget meget store skader på atomkraftværket af et omfang, vi ikke havde forudset,« sagde Hidehiko Nishiyama forleden på et pressemøde.
Som et halvt Tjernobyl
Radioaktiviteten på japansk territorium  som myndighederne forsikrer ikke indebærer nogen umiddelbar sundhedsfare  rejser spørgsmålet: Hvor stor er katastrofen egentlig? Hvor meget radioaktivitet er faktisk sluppet ud fra de fire reaktorer, hvoraf ingen endnu har oplevet en total kernenedsmeltning, men som i varierende omfang har fået ødelagt det radioaktive brændsel, og som for reaktor 2 og 3's vedkommende måske har fået skader på den beskyttende reaktorindeslutning?
Mens de japanske myndigheder endnu ikke har offentliggjort nogen vurdering af det samlede udslips størrelse, foreligger der nu det første bud fra internationale forskere på udslippet de første fire dage efter havariet. Det er det ansete tidsskrift Nature, der offentliggør en modelberegning foretaget af forskere fra Østrigs meteorologiske institut, ZMAG, under ledelse af Gerhard Wotawa.
Forskerne har gransket de mange offentliggjorte måledata fra Japan og fra målestationer i Californien, Alaska og Rusland og har så ved at kombinere målingerne med spredningsmodeller og vejr- og vinddata regnet sig baglæns til en vurdering af, hvilke mængder af stofferne iod-131 og cæsium-137 der må være undsluppet fra Fukushima-værket. Konklusionerne, som ifølge forskerne må tages med forbehold, er opsigtsvækkende.
For det radioaktive stof iod-131: »Det samlede udslip over fire dage på 4 x 1017 Bq er i størrelsesorden 20 pct. af de samlede udslip af iod-131 under Tjernobyl-ulykken.«
Og for stoffet cæsium-137: »I alt kan det udgøre 50 pct. af Tjernobyl-udslippet af cæsium-137.«
De første to døgn førte vinden det meste radioaktivitet ud over Stillehavet i retning mod USA, men de efterfølgende to dage hovedsagelig ind over Japan. Gerhard Wotawa understreger, at der er tale om »et første, groft skøn« over udslippets størrelse. Samt  nok så afgørende  at kun flygtige radioaktive stoffer som netop iod-131 og cæsium-137 er undsluppet i markant mængde fra Fukushima-værket, mens også en stor mængde af de mindre flygtige radioaktive stoffer undslap ved den kraftige eksplosion og efterfølgende brand i Tjernobyl-værket. Dette kombineret med, at en stor del af udslippet i Japan er blæst ud over havet, betyder, at Tjernobyl-ulykken samlet set gav »langt højere totale strålingsniveauer« på land end Fukushima-havariet.
Jim Smith, miljøfysiker ved University of Portsmouth, siger til Nature, at baglæns modelberegninger som foretaget af ZMAG er »temmelig vanskelige«, men at resultaterne »kan give anledning til meget betydelig bekymring«, hvis de viser sig at være korrekte.
»Jeg er en smule overrasket over, at vi ikke har set lignende modelresultater fra japanerne. De burde have en model for ulykkens forløb klar.«
Ikke farligt
Onsdag voksede bekymringen hos ikke mindst japanske børnefamilier efter meldingerne om radioaktivitet i vandhanerne i bl.a. Tokyo. Mange var nervøse for, at deres spædbørn kan have drukket forurenet vand, før myndighederne udsendte den aktuelle advarsel. Andre var i tvivl, om de skulle bruge postevand til deres børn i to-tre-års alderen.
Den japanske regering forsikrede dagen igennem, at advarslerne er en forsigtighedsforanstaltning.
»Selv hvis andre end spædbørn drikker vand, som overskrider grænserne midlertidigt, vil det være meget usandsynligt, at det påvirker den menneskelige sundhed. Der er ikke noget problem ved at drikke det pågældende vand, hvis man ikke har andet drikkevand,« lød det i går fra regeringen.
På Fukushima-værket fortsatte det vanskelige arbejde med at genetablere køling til reaktorerne, efter at det er lykkedes at skabe strømforsyning til pumper og kontrolrum.
Regeringstalsmand Yukio Edano sagde forleden, at det nok må betragtes som sikkert, at de ødelagte reaktorer vil blive opgivet og lukket permanent, når ulykken på et tidspunkt er overstået.


