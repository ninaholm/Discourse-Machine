Indien og Kina indgår samarbejdsaftale
Indiens og Kinas regeringschefer underskriver bred aftale om blandt andet samhandel, som skal bilægge årtiers mistillid mellem de to nabolande
Den indiske premierminister, Manmohan Singh, mødtes med den kinesiske regeringschef, Wen Jiabao (tv.) i Folkets Store Hal i Beijing. De to lande er enige om at udvide deres samhandel og militære samarbejde.


 Verdens to folkerigeste lande, Indien og Kina, lovede i går at udvide deres samhandel og militære samarbejde samt arbejde for at bilægge grænsestridigheder, da Indiens regeringschef, Manmohan Singh, var på et historisk besøg i Beijing for at prøve at skabe fælles fodslag mellem de to rivaliserende nabolande.
Den venlige atmosfære blev dog overskygget af, at premierminister Singh opfordrede Kina til at komme med indrømmelser for at reducere ubalancen i de to landes samhandel. 
Singh og hans vært, den kinesiske regeringschef Wen Jiabao, underskrev en bred aftale, som de begge vurderede vil give det ofte mistillidsprægede forhold mellem de to lande en helt ny kvalitet. Aftalen hæver blandt andet målsætningen for den bilaterale samhandel til 60 milliarder dollar (300 mia. kr.)i 2010, hvor den i fjor efter en stigning på 56 procent lå på 38,7 milliarder dollar (193,6 mia. kr.). De to stormagter vil i år også gennemføre en fælles militærøvelse samt gå efter at indgå en regional handelsaftale. 
De to ledere satte også deres underskrift på at prøve at løse grænsestriden i Himalaya-området, som de udkæmpede en kortvarig krig om tilbage i 1962, og hvor begge sider beskylder hinanden for at besætte den andens territorier.
'Historisk chance'
"Vi bør ikke spørge om, hvem der kommer til at overgå hvem. Kina og Indiens hurtige udvikling og voksende nationale styrke giver os en mulighed for at styrke vores bilaterale forhold," sagde Wen efter mødet med sin indiske kollega.
Singh kaldte ligefrem aftalen for en "vigtig milepæl i udviklingen af vores relationer".
"De gennemgribende forandringer, der finder sted i verden i dag, giver vores to lande en historisk chance til at samarbejde hen imod et 21. århundrede, som bidrager til fred og udvikling," sagde han og tilføjede, at aftalen beviser, at Kina og Japan omsider indleder et bevidst samarbejde.
Forud for mødet med Wen havde Singh dog i en talei Beijing kritiseret ubalanceni de to landes samhandel, som inderne mener er for skæv og i Kinas favør. Ifølge Singh bør Kina ophæve flere handelshindringer for indiske varer.
Det er første gang i fem år, at en indisk regeringschef besøger Kina. Singh, der ankom søndag og så på OL-byggeriet i den kinesiske hovedstad, ledsages af sin handelsminister Kamal Nath og mødesi dag med præsident Hu Jintao. ritzau/AFP


