Lega Nord kræver folkeafstemning om euroen
Tidligere var EU-modstand en tabersag i italiensk politik. Men eurokrisen, som har ført til den tidligere EU-kommissær Mario Montis teknokratregering, skaber dybe forandringer. Nu er EU-kritikken blevet et eftertragtet politisk produkt


 »Intet vil være som før,« konkluderer valgforskeren og sociologen Ilvo Diamanti i en analyse af udviklingen i italiensk politik.
At tolke udmeldinger fra partierne i parlamentet svarer til at studere et europakort fra før berlinmurens fald, hævder Diamanti. Eurokrisen, Silvio Berlusconis fald og Mario Montis teknokratiske overgangsregering har sprængt de traditionelle skemaer og gjort situationen inden parlamentsvalget, som skal afholdes senest april 2013, helt uforudsigelig:
»Efter Monti skal der nye landkort og nyt kompas til for at orientere sig i landets politiske liv. Vi er trådt ind i en ny geopolitisk æra,« skriver Ilvo Diamanti i La Repubblica.
Det norditalienske separatistparti Lega Nord risikerer at betale den højeste pris for omvæltningerne. Partiet, som har været en fast del af Berlusconis regeringer og således spillet en nøglerolle i italiensk politik gennem to årtier, vil ifølge meningsmålinger få svært ved at klare spærregrænsen på fem pct., hvis det som bebudet går til valg uden at være i alliance med Berlusconis parti, Popolo della Libertà (PdL), der også kan imødese en usikker fremtid med mulighed for navne- og/eller lederskift. I Lega Nord, der i EU-Parlamentet sammen med andre EU-modstandere fra bl.a. Dansk Folkeparti er med i Gruppen for Europæisk Frihed og Demokrati, er ledelsesansvaret efter en korruptionsskandale omkring stifteren Umberto Bossi overgået til tidligere indenrigsminister Roberto Maroni. Hans vision for Italien og Europas fremtid er heller ikke i overensstemmelse med de eksisterende landkort:
»Jeg håber på en ny eurozone, hvor Norditalien er med i euroen,« udtaler Maroni.
Eliternes fantasi
I Italien er 15. august en helligdag, ferragosto, som markerer Jomfru Marias himmelfart og feriens start. Men krise og nedskæringer har tvunget stadig flere italienere til at droppe strandferien, så Maroni benyttede anledningen til at annoncere en underskriftindsamling for en folkeafstemning om euroen:
»Den Europæiske Union, som eliterne ønsker, har vist sig at være en poetisk fantasi og en fornægtelse af demokratiet. For det er bureaukratiet, der dominerer,« siger Maroni og foreslår en folkeafstemning om euroen samtidig med parlamentsvalget: »Mit mål er, at der vil blive afholdt folkeafstemninger i alle medlemslande inden EU-parlamentsvalget i 2014. Det er formålet med den rundtur, jeg vil tage på for at møde EU-kritikere i unionens lande.«
Maroni vil begynde underskriftindsamlingen i slutningen af måneden, men selv om det næppe bliver svært at samle den halve million underskrifter, som det kræver for at få afholdt en folkeafstemning, er det ifølge Italiens forfatning ikke muligt i valgperiodens sidste år. Men i stedet kan parlamentsvalget så få karakter af en folkeafstemning om euroen. Den største nyhed på den politiske scene, komikeren Beppe Grillos såkaldt »femstjernede bevægelse«, Movimento 5 Stelle, som efter succes ved en række lokalvalg spås over 20 pct. af stemmerne, har luftet ideen om en union for de sydeuropæiske lande:
»Jeg er ikke euromodstander af princip. Jeg mener, at man må afveje for og imod og vurdere, om det kan lade sig gøre at beholde den,« skriver Grillo på sin blog og opfordrer de gamle partier til at »se sig i spejlet og spytte sig selv i ansigtet«: »Hvis vi må træde ud af euroen, er det kun på grund af vores enorme statsgæld (…) Gælden har partierne skabt.«
Total forvirring
De partier, der støtter Mario Montis reformbestræbelser, ønsker et styrket europæisk samarbejde, men for Silvio Berlusconi kan EU-modstanden blive en chance for et politisk comeback:
»Hypotesen om at træde ud af euroen er ikke blasfemi. Enkelte landes udtræden eller hele eurozonens sammenbrud virkede indtil for kort tid siden helt utænkeligt, men i dag er det muligt,« udtalte Berlusconi tidligere på året.
Den forhenværende premierminister har også foreslået, at Tyskland burde smides ud af euroen, men har siden dementeret udtalelsen. De modstridende udmeldinger om partiets og Berlusconis fremtid minder om hans fortid som regeringsleder, hvor der ikke gik en dag uden et officielt dementi af en udtalelse fra statsministeriet. Senest har Berlusconi i et interview med den franske avis Libération poseret som supereuropæer:
»Jeg har altid drømt om Europas Forenede Stater,« siger Berlusconi og erklærer sig for tilhænger af »direkte valg af EU’s præsident og styrkelse af EU-Parlamentets magt«.
De tidligere alliancepartnere fra Lega Nord og PdL har således stillet sig i hver sit hjørne inden valgkampen, men står sammen i bestræbelserne på at forhale forhandlingerne om en ny valglov. Efter at det regionale selvstyre på Sicilien for nylig bad centralstaten om hjælp for ikke at gå i betalingsstandsning, har Maroni fået mulighed for at forny Lega Nords krav om norditaliensk autonomi:
»Jeg vil genforene den norditalienske front. Og det virker ærlig talt svært med dette PdL, der kræver, at staten skal intervenere for at redde Sicilien fra en katastrofe,« siger den nye partiformand.
Men ifølge Ilvo Diamanti »modsiger begge partier sig selv« og bliver nødt til at finde fælles fodslag for at undgå »gensidig marginalisering«:
»Forvirringen om tiden efter Monti hersker altså suverænt,« skriver Diamanti.
»Alt er muligt, intet er udelukket.«

