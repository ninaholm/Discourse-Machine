Nye vidner undsiger forsvarets afvisning af overgreb i Irak
Forsvaret afviste i 2004 udsagn om fangemishandling under operation med dansk deltagelse i Irak.   Men dansk officer bekræfter nu anklagen om, at danskerne understøttede sekterisk forfølgelse


 Det danske forsvar har siden 2004 afvist forlydender om fangeovergreb under en operation med dansk deltagelse i Irak i 2004, men nu går både et irakisk vidne og en dansk officer i rette med den officielle forklaring.
En irakisk mand anklager  i et vidneudsagn Danmark for i 2004 at have assisteret det shia-dominerede irakiske politi under sekterisk forfølgelse af sunnier.
Den sunnimuslimske mand blev taget til fange foran en moské syd for Basra under den storstilede Operation Green Desert, hvor op mod 1.000 danske, britiske og irakiske soldater og politifolk deltog. Han forklarer, at han blev mishandlet af irakisk politi under operationen, mens danske soldater passivt så til, og at han efterfølgende blev overdraget fra den dansk-britiske militærbase til et berygtet torturfængsel, hvor han blev mishandlet igennem en uge, indtil han blev løsladt igen uden dom.
En dansk officer, der var med på Operation Green Desert, bekræfter oplysningerne over for Information
»Jeg husker, at nogle af soldaterne bagefter talte om, at nogle af fangerne fik nogle ordentlige tæsk,« siger officeren, der ønsker at være anonym. Officeren vurderer desuden, at »når politiet havde mulighed for at tage ned sydpå og træde på nogle sunnimuslimer, så gjorde de det.«
Den britiske menneskerettighedsaktivist Mazin Younis, der har nedskrevet den irakiske fanges vidneudsagn, arbejder nu på at få den danske stat til at »igangsætte en uafhængig undersøgelse, der skal fastslå, om anklagerne er sande,« siger han til Information.
Information har forelagt sagen for juridisk konsulent i Amnesty Claus Juul:
»Den danske styrke pådrager sig et juridisk medansvar, hvis de har vidst, at der var risiko for, at fanger ville blive mishandlet i irakisk varetægt og alligevel har medvirket til at anholde dem og overlade dem til irakerne,« siger han.
Også menneskerettighedsekspert ved Dansk Institut for Internationale Studier Thomas Gammeltoft-Hansen mener, danskerne kan have et medansvar, såfremt de har vidst, at de risikerede at medvirke til menneskerettighedsovergreb.
»Her er særligt vidneudsagnet fra den danske officer om, at man var klar over, at irakiske myndigheder gik målrettet efter sunnimusliner, bekymrende,« siger han.
Forsvarsminister Gitte Lillelund Bech understreger over for Information, at Danmark skal overholde internationale forpligtelser.
»Hvad angår spørgsmålet om medansvar, vil min samlede, skriftlige redegørelse i Folketinget om Wikileaks og Irak bl.a. omhandle de mere folkeretlige spørgsmål, regeringens viden, samt i hvilket omfang Folketinget har været orienteret,« udtaler forsvarsministeren.
Læs mere i morgen i Information

