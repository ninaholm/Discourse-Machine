EU-domstol: Studiestøtte kræver ikke bopæl
En stiv regel om fast bopæl tre år inden udlandsstudier duer ikke - men EU-lande kan godt stille andre krav


 
	EU-Domstolen underkender en del af tysk praksis for udbetaling af studiestøtte til tyske statsborgere, der vil studere i et andet EU-land.

	Det er for stift at kræve fast bopæl i Tyskland uafbrudt tre år inden udrejse, siger domstolen i en afgørelse, der dog holder døren åben for, at EU-lande kan bruge andre kriterier til at begrænse udbetalingen af støtte til studier i andre EU-lande.

	Tyskland stiller krav om, at studerende kun kan få fuld tysk studiestøtte med sig til studier i udlandet, hvis de har boet i Tyskland uafbrudt de seneste tre år inden studierne.

	Domstolen siger på baggrund af to konkrete sager om tyske studerende, der har boet uden for Tyskland det meste af deres barndom og ungdom, at det krav er for stift. Og at det ikke overholder EU's regler om fri bevægelighed.

	»Mens domstolen finder, at det kan være rimeligt for en medlemsstat alene at give studiestøtte til studerende, der har demonstreret en passende grad af integration i tysk samfund, er den pågældende betingelse for generel og udelukkende og går dermed ud over, hvad der er nødvendigt for at opnå det ønskede mål,« hedder det i en pressemeddelelse.

	Domstolen gør det klart, at det kan være i overensstemmelse med EU-retten at stille krav om, at de studerende "har tilstrækkelig tilknytning til tysk samfund".

	»Det kan være tilfældet, hvis den studerende er statsborger i det pågældende medlemsland og har studeret der i en betydelig periode eller baseret på andre faktorer som for eksempel, især, hans familie, beskæftigelse, sprogfærdigheder eller tilstedeværelsen af andre sociale og økonomiske faktorer,« hedder det.

	Den ene af de to tyske studerende, sagen udspringer af, er vokset op mestendels i Tunesien med sine tyske forældre, men boede og læste i Tyskland de sidste to år og otte måneder, inden hun rejste til Holland for at læse videre.

	Hun fik kun ét års tysk studiestøtte med sig til Rotterdam med den begrundelse, at hun ikke opfyldte det tyske treårskrav.

	Den anden studerende boede i Tyskland, til han som elleveårig rejste med sine forældre til Spanien.

	Tyskland har afvist hans ansøgning om tysk studiestøtte, fordi de savner bevis for hans påstand om, at han opfyldte treårskravet, inden han i 2009 rejste tilbage til Spanien for at læse videre.

	EU-Domstolen forholder sig ikke til, hvor længe man eventuelt skal have været hjemme for at have retten til at tage hjemlandets studiestøtte med sig til udlandet.

	Dermed er der heller ikke nogen direkte vurdering af den danske regel om, at man skal have boet i Danmark i to ud af de sidste 10 år for at kunne få SU til udlandsstudier.

