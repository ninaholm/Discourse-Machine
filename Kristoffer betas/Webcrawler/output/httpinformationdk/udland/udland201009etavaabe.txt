ETA-våbenhvile sætter spansk regering i dilemma
Dårlige erfaringer med ETA-forhandlinger gør det vanskelig for statsminister Zapatero og hans socialistparti at gå i dialog med terrorbevægelsen


 Vel er det gode nyheder for enhver spanier, at den militante baskiske separatistbevægelse ETA nu erklærer våbenhvile, men udmeldingen sætter den spanske regering i et alvorligt dilemma.
»Spørgsmålet om, hvorvidt man skal gå i dialog med ETA er meget kildent, så længe de ikke har afleveret deres våben og kun taler om at indstille terroraktionerne i en udefineret periode,« vurderer Carsten Humlebæk, der er adjunkt ved Copenhagen Business School og ekspert i spansk politik.
I en video fremstillet af ETA, som britiske BBC i går kunne offentliggøre, sidder tre hætteklædte mænd bag et skrivebord med organisationens flag foldet ud bag sig. De erklærer, at ETA ikke vil »udføre væbnede aktioner«, og at organisationen for flere måneder siden har truffet beslutning om at indstille terroraktioner og »sætte en demokratisk proces i gang« for at finde en løsning på konflikten om Baskerlandet.
ETA står på EU's liste over terrororganisationer og har igennem mere end fire årtier ført en væbnet kamp for baskisk selvstændighed imod centralregeringen i Spanien. En kamp, som har kostet over 800 mennesker livet.
Tilbage i 2006 erklærede ETA også våbenhvile. Det fik Spaniens socialistiske statsminister, José Luis Rodríguez Zapatero, til at gå i dialog med organisationen - hvilket den tidligere konservative regeringsleder José Maria Aznar havde nægtet, medmindre ETA under kontrollerede forhold afleverede hele deres våbenbeholdning. Men ni måneder senere markerede en ETA-bombe, som dræbte to mennesker i et parkeringshus ved lufthavnen i Madrid, afslutningen på våbenhvilen og dermed også på forhandlingerne.
ETA hårdt presset
»Der kom i forvejen ikke rigtig noget ud af dialogen. Og da ETA - eller snarere en militant fløj af ETA - brød våbenhvilen, fik de konservative et godt argument imod  Zapatero. De kunne sige, at det ikke nytter noget at gå i dialog med terrorister, og at det var en fejl at forsøge,« forklarer Carsten Humlebæk.
Selv om statsministeren utvivlsomt ville blive mødt med stor applaus, hvis det skulle lykkes ham at forhandle ETA frem til en permanent nedlæggelse af våbnene, kunne det altså se ud til, at det er for risikabelt for regeringen overhovedet at gå i dialog med ETA. Zapatero er er i forvejen under hårdt pres på grund af den økonomiske krise, som har ramt Spanien særlig hårdt, og han kan ganske enkelt ikke tillade sig at åbne flere flanker.
I løbet af de senere år har spansk politi slået hårdt ned på ETA og arresteret en lang række medlemmer af terrororganisationen, blandt andet takket være et udvidet samarbejde med fransk politi. Lige nu er over 700 ETA-medlemmer fængslet, og denne svækkelse kan ifølge flere kommentatorer meget vel være den egentlige årsag til, at ETA i realiteten har holdt våbenhvile i længere tid.
»ETA er ramt så hårdt, at det i sig selv giver grund til at tro, at man kan få dem til at afvikle sig selv som militant bevægelse,« siger Carsten Humlebæk. Men omvendt kan den succes, som spansk politi har haft i kampen mod ETA ifølge spanienskenderen også betyde, at konservative politikere og de magtfulde organisationer for terrorofre i Spanien vil kræve, at man netop fortsætter den hårde kurs for at udrydde ETA totalt.
Spørgsmålet er imidlertid, om en udryddelse af ETA vil kunne lykkes med magt, mener Carsten Humlebæk:
»Der vil altid være enkelte militante celler tilbage, og jo hårdere kurs, myndighederne fører over for ETA, desto større vil rekrutteringsgrundlaget være. For det er klart, at indsatsen har ført til en lidt politistatslignende tilstand i Baskerlandet, som mange er meget utilfredse med. Derfor ville forhandling nok være den mest holdbare løsning.«

