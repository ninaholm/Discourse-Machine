Shell vil tilpasse sin forretningsmodel til klima­forandringer
Shell bøjer sig for en gruppe aktivistiske aktionærer og vil nu undersøge, om dens aktiviteter er forenelige med målet om at undgå en global temperaturstigning på over to grader


 Shell vil nu i langt højere grad indrette sig på de risici, som klimaændringer kan udgøre for selskabets fremtid. Det står klart, efter at Shells bestyrelse har valgt at bakke en resolution fra en gruppe af aktivistiske aktionærer op. Shell bebuder samtidig omkostnings­besparelser for 15 mia. dollar (98 mia. kr.) som følge af faldende oliepriser, men siger også, at man agter at genoptage sin udvinding af olie i Arktis.
Resolutionen, hvis bagmænd udgøres af 150 investorer, der kontrollerer flere hundrede milliarder dollars, pålægger energigiganten at undersøge nærmere, om dens forretningsmodel kan forenes med den målsætning, som verdens nationer har sat sig om at begrænse den globale opvarmning til højest + to grader.
At opfylde + to grader-målet vil indebære, at kun en fjerdedel af de kendte, udnyttelige reserver af fossile brændstoffer kan brændes af, viser en række nylige analyser. Det betyder videre, at den olie, gas og kul til en værdi af titusindvis af milliarder dollar, som investorerne sidder på, kan blive værdiløs, og at fortsat efterforskning efter fossile brændstoffer kan blive meningsløs.
Et vendepunkt
Resolutionen, som også er indgivet til BP, forbyder desuden energi­selskaberne at udbetale bonusser i forbindelse med klimaskadelige aktiviteter og forpligter dem til at investere mere i vedvarende energi.
»Dette er et vendepunkt og viser at aktivistiske strategier kan være et magtfuldt redskab til at håndtere klimaforandringer«, siger Catherine Howarth, administrerende direktør for ShareAction, som hjalp med at udarbejde resolutionerne.
»Vi fastholder vores tilsagn om at gå med på aktionærernes henstilling«, skriver Shells koncerndirektør J.J. Traynor i et brev til aktionærerne, hvori han beder alle om at bakke beslutningen op.
»Vi ser frem til at efterleve resolutionen, hvis den bliver vedtaget på den ordinære generalforsamling«.
En vedtagelse af generalforsamlingen til maj vil forudsætte, at 75 procent af aktionærerne stemmer for.
»Det her er en kæmpesejr for klimaet, der viser styrken i et positivt aktionær-engagement«, siger Elspeth Owens fra miljøgruppen ClientEarth, som også har bistået med at formulere resolutionen.
»Langt hovedparten af Shells aktionærer vil nu være tilbøjelige til at stemme for resolutionen. Og det lægger øget pres på også BP for at indrette sig på sine klimarisici«
Bekymringer
Nogle investorer har af bekymring for den globale opvarmning valgt at frasælge deres fossile brændstofslagre. En tilbøjelighed, som er blevet forstærket af en hastigt voksende kampagne for ’afinvestering’, der søger at stigmatisere virksomhederne. De pågældende investorer hævder, at de nuværende forretningsmodeller ikke går an, fordi over 700 milliarder dollar (over 4.600 mia. kr.) om året bruges så efterforskning efter nye olie-, gas og kulforekomster, skønt tre fjerdedele af allerede kendte reserver må forblive uudvundet, hvis klimaændringerne skal holdes under kontrol.
Men andre investorer hævder, at det har større effekt at engagere sig i virksomhedernes politik gennem aktionærbeslutninger.
»Vi tror på, at vores arbejde med at påvirke aktionærbeslutninger kan hjælpe med at sætte fokus på klimaets stadig mere komplekse udfordringer for virksomheder, investorer og politikere«, siger Helen Wildsmith fra konsulentgruppen CCLA, der forvalter fondsmidler for en række velgørende organisationer, kirker og lokale myndigheder, hvoraf flere står bag resolutionerne til BP og Shell.
»Vi ser Shells beslutning som et potentielt vendepunkt i investorernes engagement med industrien i forhold til risici ved fossile energireserver«, siger Andrew Logan, programdirektør for bæredygtighedsgruppen Ceres, hvis Investor Network on Climate Risk har 110 institutionelle investorer med samlede aktiver på 13 billioner dollar (85 billioner kr.).
»Men investorerne vil nøje granske Shells oplysninger, især i lyset af selskabets beslutning om at give grønt flys for flere olieprøveboringer i det arktiske Alaska, et af de mest omkostningstunge og mest risikable projekter i selskabets portefølje«.
Store kapitalfonde verden over bekymres i stedse højere grad over, at grænserne for kulstofudledninger vil skade økonomien i de fossile brændstofsselskaber og føre til, at deres investorer taber penge.
En af de største institutionelle investorer i verden, pensionskassen New York State Common Retirement Fund, der er god for 177 mia. dollars, udsendte f.eks. i torsdags en sådan advarsel:
»Vi er naturligvis meget bekymrede for fondens fortsatte soliditet, fordi så mange af vores midler er investeret i energireserver verden over«, siger Pete Grannis, økonomichef for fonden, der har over en million medlemmer.
© The Guardian og InformationOversat af Niels Ivar Larsen

