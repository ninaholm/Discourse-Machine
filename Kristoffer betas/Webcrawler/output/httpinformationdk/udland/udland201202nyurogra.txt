Ny uro i Grækenland
Flere tusinde vrede grækere var i aftes samlet foran parlaments-bygningen i Athen  i protest mod endnu en krisepakke
Grækerne demonstrerede igen i aftes i Athen.


 Græsk politi omringede i aftes parlamentsbygningen i Athen for at hindre demonstranter i at nå frem til bygningen, hvor de ville vise deres utilfredshed med en hjælpepakke, som ventes aftalt i dag i Bruxelles mellem den græske regering og de andre eurolande.
Op imod 2.000 demonstranter var samlet ved parlamentet. Men de blev holdt på afstand af politiet, der ville forhindre, at demonstrationen udviklede sig til hærværk og plyndring mod butikker, som det skete for en uge siden i Athens centrum.
»Fattigdom og sult har ingen nationalitet« og »Vi er grækere, Merkel og Sarkozy er skøre«, lød nogle af de slagord og bannere, som demonstranterne førte frem.
Demonstrationen var indkaldt af fagforeninger for offentligt ansatte, som er hårdt ramt af de mange nedskæringer.
Politiet sagde, at demonstrationen forløb fredeligt og uden problemer, og at der ikke har været optræk til ballade.
Langvarige forhandlinger
Mens demonstrationen stod på, var den græske premierminister, Lucas Papademos, rejst til Bruxelles, hvor han i dag skal mødes med finansministrene for de øvrige eurolande.
Målet er, at Papademos kan afslutte langvarige forhandlinger om endnu en hjælpepakke på 130 milliarder euro, som Grækenland skal have inden en måned for ikke at gå statsbankerot.
Til trods for de mange kriselån og store nedskæringer i det offentlige støtter hele 76 procent af grækerne, at deres land skal blive i EU og bevare euroen som valuta. Det viser en meningsmåling offentliggjort i græske medier i går.
Den græske regering vedtog lørdag den seneste krisepakke, der indebærer, at mindstelønnen reduceres med 22 procent, og at pensionen får endnu et hak nedad. Reformerne er en forudsætning for, at eurolandene vil give grækerne endnu et lån.

