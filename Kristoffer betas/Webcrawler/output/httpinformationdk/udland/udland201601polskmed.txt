Polsk medielov på kollisionskurs med EU
En ny kontroversiel medielov sætter gang i en bølge af opsigelser hos polsk stats-tv, mens EU-kommissærer truer med at bruge en aldrig anvendt sanktionsparagraf mod den konservative regering i Warszawa
Tilhængere af den konservative polske regering gik i december i demonstration mod avisen Gazeta Wyborcza i Warszawa og forlangte ’sandhed i medierne’.


 Først blev der op mod nytår vedtaget en lov i Polen, der massivt svækkede den polske forfatningsdomstol, få dage senere strøg en lov gennem de parlamentariske kamre, der fremover tillader fyringer af ledende embedsmænd, for at man i stedet kan ansætte tusinder af loyale støtter – uden krav om relevante erfaringer – i ministerier og styrelser.
Den tredje nye lov, der ventes gennemført om få dage, skal bane vejen for udnævnelsen af politisk loyale støtter som chefer for de statslige medier, hvis det står til den polske regering, der udgøres af det social-konservative parti Lov- og Retfærdighed, der har absolut flertal i det polske parlament. Medieloven er sammen med de øvrige love vedtaget på rekordtid og træder i kraft, så snart præsident Andrzej Duda underskriver dem.
»Det skal gå stærkt, fordi det ikke lykkedes den tidligere polske regering med samme partifarve at gennemføre det for et årti siden. Nu har de travlt med at bokse resultater igennem, der umiddelbart skal styrke deres magt. De afviser, at der er tale om en svækkelse af demokratiske principper, for i deres selvopfattelse handler det om at bringe Polen tilbage til en vis normalitet,« siger Filip Pazderski, der er politisk analytiker hos Institute of Public Affairs i Warszawa.
Læs også: Slaget om mediefriheden slås i Polen
Ifølge den polske udenrigsminister Witold Waszczykowski har den forrige regering fulgt en helt særlig kurs, som ministeren over for den tyske avis Bild betegner således:
»Det var som med marxismen, hvor verden kun skulle bevæge sig i én retning – hen imod et nyt miks af kulturer og racer til en verden af cyklister og vegetarer. Som kun satser på vedvarende energi, og som kæmper mod enhver form for religion. Det har intet at gøre med traditionelle polske værdier.«
Læs også: Nationalstaten er ikke tilbage
På de sociale medier dukkede der straks fotos op af de konservative polske toppolitikere – på cykel. Mens Piotr Semka, en konservativ avisredaktør i Warszawa, sagde til polsk radio:
»Når man giver et interview med et medie som Bild, bør man sætte sig ind i, hvordan en gennemsnitstysker tænker, og dermed afveje sine ord.«
Trussel om EU-sanktioner
I den nye medielov skal de offentlige medier, tv-stationen TVP og Radio Polskie, fremover direkte underlægges økonomiministeren, der selv skal kunne udnævne tv- og radiodirektører uden om de normale ansættelsesprocedurer. Og uden at direktørerne – som hidtil – skal godkendes i det nationale medieråd. Samtidig skal bestyrelsens magt beskæres kraftigt. Også det statslige nyhedsbureau PAP skal i samme ombæring have en helt ny struktur. Fire ledende tv-direktører – for kanalerne 1, 2 og kultur – samt en ledende studievært har allerede i protest opsagt deres stillinger – muligvis også for at komme deres egen fyring i forkøbet.
Det har fået Ingrid Deltenre, der er direktør for European Broadcasting Union (EBU) til at skrive et protestbrev, hvori hun advarer præsident Duda mod at underskrive den nye medielov, fordi den ikke respekterer de hidtidige principper om adskillelse af stat og medier. Og fordi den nye polske lov først skal gennemgås, så den ikke strider mod den polske forfatning og menneskerettighedsdomstolens principper om pressefrihed.
Læs også: Leder: Den polske regerings sande ansigt
Siden den nye medielov er blevet annonceret, har de polske protester dog været temmelig begrænsede, målt op imod de protester, der lød over for forfatningsreformen, hvor titusinder gik på gaden, siger Filip Pazderski.
Mens armslængde-principper falder, og de pluralistiske frirum indskrænkes, kommer det politiske pres i disse dage især udefra – fra den tyske EU-kommissær Günther Oettinger, der er ansvarlig for medier. Han truer Polen med at anvende politiske sanktioner, fordi landet ikke går i dialog med EU, siger han i et interview med tyske SWR-radio:
»Efter at fire ledende tv-direktører hos polsk tv har sagt op, er der nu en udvikling i gang, man ikke bare kan sidde overhørig. Derfor gennemgår vi nu fra europæisk side, hvad vi kan gøre på baggrund af europæiske traktater.«
’Atombomben’
Oettinger har nævnt muligheden for sanktioner, hvilket dog kræver, at et stort antal medlemslande tilslutter sig kritikken, og denne sanktionsmulighed omtales i diplomatkredse som ’atombomben’, fordi et EU-land, hvis det nægter dialogen, i sidste ende kan få frataget stemmerettigheder. Skal disse sanktioner, der aldrig hidtil har været anvendt, rulles ud, forudsættes det, at der er dialog. I tilfældet med den nye polske medielov har der hverken været advarende breve fra Bruxelles eller uddybende svar fra regeringen i Warszawa, siger Filip Pazderski.
»Det er et meget svært forehavende at gennemføre de sanktioner, og de fungerer mest som en trussel. Derfor anstrenger den polske regering sig nu for at sende positive signaler til EU, hvor udenrigsministeren netop har sagt, at Polen alligevel gerne vil tage 7.000 flygtninge i det fælles omfordelingsprogram, som den forrige regering sagde ja til, men som man gik til valg på at afvise. Dette skridt håber regeringen vil blive opfattet positivt i Bruxelles,« lyder det fra Filip Pazderski.
Læs også: ’Navnet er Szydlo, Beata Szydlo’
Ifølge ham sker forandringerne »med meget stor hast, som vi aldrig før har set det, der er ingen skjulte dagsordener, idet man meget åbent ønsker at indsætte egne chefer. Tilmed kommer lovene ikke fra regeringen selv, men de stammer direkte fra Lov- og Retfærdighedspartiet«. Det er således partiets formand, Jaroslaw Kaczyński, der er den bestemmende.
Filip Pazderski mener, at regeringen umiddelbart har ønsket at bremse den udførlige dækning, som de statsejede medier har haft af sagen om forfatningsdomstolen. Som har været med til at få tilslutningen til regeringspartiet til at falde med næsten 10 procent.
»Jeg tror ikke, at den nye medielov og den nye embedsmandslov umiddelbart vil medføre en bølge af fyringer, men over tid vil en del af cheferne givetvis blive skiftet ud. Det skal længere nede i systemet skabe en stemning af loyalitet over for den nye regering. Jeg er ikke i tvivl om, at de statslige medier, der er markedsledende i Polen, bliver mere patriotiske og nationalt sindede.«

