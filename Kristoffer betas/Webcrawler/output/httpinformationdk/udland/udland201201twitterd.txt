Twitter dømt til at udlevere Wikileaks-data
En amerikansk domstol har pålagt Twitter at udlevere oplysninger om abonnenter med forbindelse til Wikileaks. Det kan få betydning for myndighedernes mulighed for at retsforfølge Julian Assange


 Internettjenesten Twitter er blevet pålagt at udlevere såvel navne som kontaktinformationer, fakturaoplysninger, brugeraktivitet, internetadresser samt oplysninger om afsender og modtagermails tilhørende en række abonnenter, som har haft kontakt med whistleblowersitet Wikileaks.
Afgørelsen blev truffet af en distriktsdomstol i Alexandria, Virginia, i USA. Her har tre Wikileaks-kontakter forsøgt at forhindre udleveringen. Blandt sagsøgerne er det islandske parlamentsmedlem Birgitta Jonsdottir, Jacob Appelbaum, en it-ekspert, som har repræsenteret Wikileaks på en hackerkonference i New York, samt Rop Gonggrijp, der i retsdokumenterne beskrives som en hollandsk aktivist og forretningsmand.
I kendelsen understreger retten, at en appelsag næppe vil bære frugt, men de tre sagsøgere har endnu ikke afgjort, om de vil gå videre med sagen.
Målet er Assange
Afgørelsen kan stor få betydning for de amerikanske myndigheders mulighed for at rejse sag mod Wikileaks-leder Julian Assange.
Myndighederne forsøger bl.a. at afdække, hvorvidt Assange har fået hjælp fra andre til offentliggørelsen af knap 400.000 fortrolige krigsrapporter fra Irak, 90.000 krigsrapporter fra Afghanistan, 250.000 indberetninger fra amerikanske ambassader rundt omkring i verden samt videon ’Collateral Murder’, der bl.a. viser amerikanske soldaters nedskydning af en journalist fra nyhedsbureauet Reuters.
Den eneste, der indtil videre er fængslet i verdenshistoriens største lækagesag, er den 24-årige efterretningsofficer Bradley Manning, der er mistænkt for være ophavsmand til lækagen.
Information har som det eneste danske medie haft adgang til materialet fra Irak og Afghanistan.

