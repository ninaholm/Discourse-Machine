Økonom: Løfter om millioner af nye arbejdspladser er ’humbug’
EU og USA lover flere millioner nye job, hvis man når til enighed om en transatlantisk frihandelsaftale. Men forudsigelserne bygger på de såkaldte ligevægtsmodeller, som før har fejlvurderet den positive effekt af handelsliberalisering eklatant, anfører økonomer


 
	»En stigning på adskillige millioner i antallet af arbejdspladser baseret på eksport i EU.«

	Så løfterig vurderer EU-Kommissionen i et notat fra september, at en frihandelsaftale mellem EU og USA kan være for jobskabelsen i Europa.

	Men sådanne forudsigelser holder næppe stik, mener Robert E. Scott, økonom ved det amerikanske Economic Policy Institute. Han har gransket udsagnene fra såvel den amerikanske regering som EU-Kommissionen om jobskabelse som konsekvens af en transatlantisk frihandelsaftale og konkluderer:

	»Påstandene om arbejdspladser er det rene humbug.«

	EU-Kommissionens forudsigelse om jobskabelsen er blot ét blandt en række optimistiske bud på jobeffekten af en frihandelsaftale. En analyse, som den tyske Bertelsmann Stiftung har lavet i år, når således frem til 1,3 mio. nye job i EU og 1,1 mio. i USA. For Danmark er tallet i Bertelsmann-rapporten 15.000 nye arbejdspladser – et tal, som både Dansk Industri og regeringen har taget til sig.

	EU’s handelskommissær Karel De Gucht nævnte »hundredtusinder af job« i EU, da han i marts talte om frihandelsaftalen på Harvard University.

	En analyse foretaget af det tyske IFO-institut for det tyske økonomiministerium når frem til, at »i alt 400.000 job kan skabes i EU« som resultat af en frihandelsaftale omfattende en »substantiel reduktion af de tekniske handelsbarrierer«.

	Tallene varierer således mærkbart, og det samme gør forudsætningerne for beregningerne. Bertelsmann-analysen baserer sig eksempelvis på et hypotetisk scenarie, hvor TTIP allerede blev vedtaget i 2010.

	Ligevægtsmodellerne

	Men Robert Scott, der altså kalder job-prognoserne ’humbug’, peger på, at de beregnede økonomiske gevinster, der danner grundlag for job-skønnene, bygger på generelle ligevægtsmodeller – også kaldet CGE-modeller – af samme type som den DREAM-model, de økonomiske vismænd i Danmark betjener sig af.

	Robert Scott skriver på Economic Policy Institutes hjemmeside, at kollegaen Josh Bivens »har gennemgået et antal tidligere CGE-baserede studier, der ligner CEPR-rapporten (modelberegninger foretaget for EU-Kommissionen af det britiske Centre for Economic Policy Research (CEPR, red.)), og finder, at de ofte er blevet brugt til massive overvurderinger af gevinsterne ved handel, og at fordelene ved handelsliberalisering ofte er blevet groft overdrevet«.

	Ifølge Robert Scott har USA’s øgede samhandel med Mexico som et resultat af den nordamerikanske frihandelsaftale NAFTA kostet USA næsten 700.000 arbejdspladser frem til 2010, mens den nyere frihandelsaftale med Sydkorea har kostet 40.000 amerikanske job. Langt fra forudsigelserne om nye arbejdspladser i USA.

	Dertil kommer ifølge Scott, at indkomstuligheden vokser som følge af de ændrede handels- og konkurrencevilkår.

	At det er vanskeligt at bruge generelle ligevægtsmodeller til at bedømme den økonomiske gevinst ved sænkning af tekniske handelsbarrierer, er for længst påpeget af FN’s handelsorganisation UNCTAD.

	I en rapport forfattet af UNCTAD-økonomen Marco Fugazza og kollegaen Jean-Christophe Maur hedder det, at »det er velkendt, at håndtering af tekniske handelshindringer rummer mange udfordringer for analytikeren på grund af deres vidt forskellige og komplekse natur samt fraværet af tilgængelig empiri. Tekniske handelshindringer frembyder også særlige vanskeligheder for generelle ligevægtsmodeller (CGE)«.

	»Vi konkluderer, at der mangler at blive gennemført en seriøs indsats med estimering og modellering for at gøre CGE-modeller til et nyttigt redskab for analyse af tekniske handelshindringer,« skriver Fugazza og Maur.

	Ifølge UNCTAD-rapporten kan for tilfældige antagelser og forudsætninger føre til »alvorlige analytiske fejl«.

	De to økonomer præsterer således selv at »opnå vidt forskellige resultater under forskellige model-specifikationer«.

	Trods de bombastiske udmeldinger fra bl.a. handelskommissær De Gucht om en aftales konkrete gevinster er EU-Kommissionen selv godt klar over de store usikkerheder. I sin såkaldte Impact Assessment-rapport fra marts om den mulige aftales virkninger skriver Kommissionen således om den centrale modelanalyse fra CEPR:

	»Som med enhver model kan denne kun give indikationer af den effekt, der måske vil blive resultatet af de specifikke antagelser, der er gjort på forhånd.«

