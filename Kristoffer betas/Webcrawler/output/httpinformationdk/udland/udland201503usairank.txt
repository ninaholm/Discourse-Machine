USA og Iran koordinerer kampen mod Islamisk Stat
Irans revolutionære garde hjælper i disse dage en irakisk styrke med at indtage Tikrit. En sejr vil åbne vejen for det afgørende slag om Mosul i det nordlige Irak til foråret, hvor USA overtager Irans rolle som de irakiske styrkers medhjælper


 Gennem de seneste seks måneder har USA stablet en imponerende koalition af 62 lande og internationale organisationer på benene i kampen mod et kalifat, som Islamisk Stat (IS) har oprettet i dele af Syrien og Irak i de seneste par år.
Det kommer derfor som lidt af en overraskelse, at irakiske landstyrkers og shiamilitsers militære fremstød mod en IS-kontrolleret storby – nemlig Saddam Husseins sunnidominerede fødeby Tikrit 200 km nord for Bagdad – mandag modtog hjælp fra Irans revolutionære garde fremfor fra den internationale koalition. Men Pentagons talsmand virkede ikke overrasket under en pressebriefing i går: »Vi var blevet forhåndsorienteret af irakerne,« sagde oberst Steve Warren. Kilder i USA’s forsvarsministerium har det indtil videre helt fint med, at koalitionen og Iran underhånden er blevet enige om at operere i hver deres sektorer af Irak. De vestlige og arabiske lande vil bistå Iraks væbnede styrker med at befrie dels den vestlige Anbar-provins, hvor byer som Ramadi og Fallujah ligger, dels de nordlige områder nær den kurdiske region og fremfor alt Mosul, Iraks andenstørste by.
Den iranske revolutionære garde koncentrerer sig derimod om at yde militær støtte i de områder af Irak, hvor væbnede shiamuslimske grupper er talstærke. Angrebet mod Tikrit skulle ifølge irakiske regeringskilder involvere en styrke på 30.000 soldater, hvoraf halvdelen tilhører militante shiagrupper.
Trods den øjensynligt klare arbejdsdeling mellem Iran og den amerikansk-ledede koalition hersker der tydelig nervøsitet i Pentagon over den store andel af shiamuslimske krigere i angrebsstyrken ved Tikrit. Det var på den nærliggende militære base Speicher, at IS-krigere sidste sommer massakrerede ca. 1.000 irakiske (shia-)soldater. Flere irakiske ledere har i dagene inden fremstødet mod Tikrit betegnet operationen som en hævnaktion. Amerikanerne håber, at den revolutionære garde vil lægge en dæmper på shiamilitsernes mulige udskejelser mod civile sunnier, dersom det skulle lykkes at indtage Tikrit i de kommende dage og uger. Det er muligt, at en af spydspidserne vil bestå af ca. 1.000 sunnier fra lokale stammer. »Så længe iranerne føler, at vi følger et fælles mål – at eliminere IS – og det sker i forbindelse med sideløbende operationer i Irak, vil de gøre, hvad der står i deres magt for at udøve kontrol med militserne,« sagde præsident Obamas efterretningsrådgiver James Clapper på et møde i det udenrigspolitiske selskab i New York i går.
Slaget om Mosul
Befrielsen af Tikrit vil åbne en strategisk vigtig rute ad hovedvejen fra Bagdad til Mosul i det nordlige Irak. Den irakiske regering planlægger i nært samarbejde med USA og dets vestlige og arabiske allierede et stormangreb mod Mosul så snart som muligt. Det præcise tidspunkt afhænger bl.a. af udfaldet af slaget om Tikrit. Mosul blev indtaget af IS-styrker i juni sidste år. Den irakiske regering under ledelse af premieminister Haider al-Abadi har planer om at indsætte en styrke på 25.000 soldater bestående af to hærdivisioner, flere brigader fra sikkerhedsstyrkerne og kurdiske peshmergastyrker. IS antages at have 2.000 krigere stationeret i Mosul. Almindeligvis skal en invasionsstyrke være mindst fire-fem gange større end forsvarsstyrken for at vinde og undgå store civile tab. Udstationerede amerikanske rådgivere og instruktører skal i en vis udstrækning hjælpe de nytrænede irakiske styrker med at indtage Mosul og byer i Anbar-provinsen.
»Genindtagelsen af Mosul er en vigtig del af den militære kampagne, men der vil finde mange slag sted i de næste to til tre år,« sagde general John Allen, Obamas særlige udsending til den internationale koalition mod IS på et møde i tænketanken Atlantic Council i går. General Allen understregede, at koalitionens kamp mod IS ikke kun er af militær karakter: »Vi har en flerstrenget strategi, som udover det militære aspekt går ud på at bremse IS’ rekruttering af udenlandske krigere, sabotere deres indtægtskilder, organisere centraler for kontrapropaganda og yde humanitær bistand til flytninge og ofre for deres modbydelige styre.«
Et afgørende element i den militære offensiv mod IS-styrkerne i Irak er ifølge Allen at planlægge en hurtig indrykning med humanitær bistand og en genopbygning af ødelagte bygninger og faciliteter efter befrielsen af en by: »Vi må gå ud fra, at store dele af befolkningen vil være traumatiserede. Mange af dem vil frygte hævnaktioner fra shiamilitser. Derfor bliver det vigtigt at genskabe en vedvarende normaltilstand for den befriede sunnibefolkning.«
Når mange iagttagere undrer sig over, hvor langsomt det går med modoffensiven, skyldes det ikke alene behovet for at træne den irakiske hær, sikkerhedsstyrker og politiet. Det hænger ifølge Allen også sammen med, at alle komponenter i den militære strategi – herunder efterspillet i de befriede områder – skal være faldet på plads, inden signalet til kamp lyder: »Lige nu er det vigtigt, at vi med bombardementer af IS-styrker og befrielsen af Kobane og flere mindre byer i det centrale Irak har stoppet deres fremdrift. IS er ikke længere i stand til at erobre nyt territorium.«
Når IS om nogle år er blevet fordrevet fra Irak, er det planen at fokusere på Syrien. I denne måned vil de første 1.200 af en planlagt styrke på 15.000 ’moderate’ syriske oprørere påbegynde træning i Jordan. Men generalen indrømmer, at koalitionens opgave i kampen mod IS i Syrien er »langt mere kompliceret«end i Irak.

