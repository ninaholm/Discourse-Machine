OECD-agentur: Energirevolution nu
Olien kan stige til 200 dollar og den globale temperatur med seks grader, advarer ny rapport


 På onsdag offentliggør OECD's Internationale Energiagentur (IEA) i London sin årlige World Energy Outlook og denne gang med hidtil uset dramatik i budskabet: Olieprisen på verdensmarkedet vil stige til 200 dollar pr. tønde, og den globale temperatur vil stige med seks grader, hvis de nuværende tendenser fortsætter.
"Der er brug for intet mindre end en energirevolution," lyder den indtrængende appel fra energiagenturet til verdens beslutningstagere.
IEA fastslår i rapportens resumé, at den aktuelle tendens i den globale energiproduktion og det globale forbrug er "åbenlyst uholdbart - miljømæssigt, økonomisk og socialt".
"Det er ikke nogen overdrivelse at hævde, at fremtiden for menneskelig velfærd afhænger af, hvor succesfuldt vi formår at tackle de to centrale energi-udfordringer, der møder os i dag: At sikre en pålidelig og betalelig energiforsyning og at gennemføre en hurtig omstilling til et CO2-fattigt, effektivt og miljømæssigt sundt energiforsyningssystem," hedder det.
IEA fastslår, at en fortsættelse af den nuværende politik vil øge det globale olieforbrug fra i dag 85 mio. tønder dagligt til 106 mio. tønder i 2030, med næsten hele stigningen i Kina, Indien og Mellemøsten. Denne prognose gælder, selv om der på kort sigt sker en opbremsning i forbrugsvæksten på grund af den internationale recession, understreger energiagenturet.
Den forudsete vækst i olieforbruget på godt 20 mio. tønder kolliderer imidlertid med en beskeden forventet vækst i produktionen af olie fra konventionelle kilder på blot fem mio. tønder frem til 2030, "eftersom næsten hele den tilføjede kapacitet fra nye oliefelter opvejes af faldet i produktion fra eksisterende oliefelter".
Om få år vil det således udelukkende være OPEC-lande som Saudi-Arabien, der stadig har mulighed for en vis forøgelse af produktionen - uden for OPEC har olieproduktionen samlet set toppet og vil om seks-syv år begynde at falde.
Derfor forudser IEA hullet dækket ved stigende satsning på flydende naturgas og på udvinding af olie fra såkaldt 'ukonventionelle' forekomster i bl.a. canadisk tjæresand - stærkt kontroversielt på grund af den store miljø- og klimabelastning ved udvinding og produktion.
På grund af de konventionelle oliekilders nedgang "er det nødvendigt at bringe en kapacitet på omkring 64 mio. tønder pr. dag - svarende til næsten seks gange Saudi-Arabiens produktion i dag - på markedet mellem 2007 og 2030. En ny kapacitet på omkring 30 mio. tønder pr. dag er nødvendig i 2015", skriver IEA, der ikke føler sig sikker på, at olielande og -selskaber vil investere tilstrækkeligt til at sikre dette.
"Der er en virkelig risiko for, at for få investeringer vil udløse en olieforsyningsklemme i denne periode," lyder advarslen.
IEA bedømmer, at oliesektoren fremover skal investere 350 mia. dollar årligt - eller 8.400 mia. dollar i tiden frem til 2030 - hvis den forventede efterspørgsel skal kunne dækkes.
Uanset at olieprisen lige nu falder mærkbart som følge af den økonomiske nedtur, forventer energiagenturet snarlige stigninger til 100 dollar pr. tønde samt en fordobling til 200 dollar i 2030 på grund af presset på olie-reserverne.
Overordnet ser IEA et globalt energiforbrug, der vokser med 45 pct. frem til 2030, og som for 80 procents vedkommende dækkes af fossile energikilder. Kulforbruget vil vokse med to pct. om året og i 2030 dække hele 29 pct. af verdens energibehov.
Dette vil være resultatet, hvis landene fastholder de energistrategier, der var gældende medio 2008, påpeger IEA.
Chokerende konsekvenser
Konsekvenserne for det globale klima er "chokerende", hedder det i rapporten. Afbrændingen af mere kul, olie og gas vil således øge udledningerne af CO2 med hele 45 pct. i 2030. Helt i strid med meldingerne fra FN's klimapanel om, at de globale udledninger skal være reduceret med 50-85 pct. i 2050, hvis der skal være en fifty-fifty chance for at begrænse temperaturstigningerne til de 2-2,4 grader, over hvilke katastrofale klimaændringer kan tage fart.
En fortsættelse af den hidtidige udvikling "sætter os på en kurs mod fordobling af (drivhus)gassernes koncentration i atmosfæren sidst i dette århundrede, medførende en gennemsnitlig global temperaturstigning på op til seks grader," skriver OECD's energieksperter.
Hvis der skal være nogen chance for at undgå dette mareridtsscenarie, må der gennemføres en international energirevolution.
Skal temperaturstigningerne således bremses ved 2-2,4 grader, skal de rige OECD-landes CO2-udledninger reduceres med næsten 40 pct. i 2030 i forhold til 2006-niveauerne, mens store økonomier uden for OECD må reducere med 20 pct., vurderer agenturet.
"Hundreder millioner af husstande og virksomheder verden over skal tilskyndes til at ændre måden, de bruger energi på," skriver IEA og bedømmer, at prisen på CO2-forurening skal øges fra de nuværende ca. 24 dollar pr. ton CO2 på EU's kvotemarked til hele 180 dollar pr. ton i 2030 for at sikre den nødvendige opbremsning i udledningerne.
IEA skjuler ikke sin tvivl om, hvorvidt det endnu er muligt at bremse, før to graders smertetærsklen overskrides.
"Selv hvis man ser bort fra diskussionen om den politiske gennemførlighed af (dette) scenarie, er det usikkert, om omfanget af den forud-sete omstilling er teknisk gennemførlig. Hvis den overhovedet er mulig, vil den teknologiske omstilling således afgjort blive uden fortilfælde i omfang og hastighed," noteres det.
Omstillingen forudsætter ifølge IEA investeringer i nye klimavenlige energisystemer samt energieffektivisering og -besparelser for godt en halv procent af det globale bruttonationalprodukt årligt i perioden 2010-2030 - svarende til omkring 470 mia. dollar om året. Til gengæld kan der spares 580 mia. dollar som årligt gennemsnit på den globale energiregning.
"Tiden er ved at løbe ud. Tiden for handling er nu," lyder den konkluderende appel fra OECD's energiagentur.


