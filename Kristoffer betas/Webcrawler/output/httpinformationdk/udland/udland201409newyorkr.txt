New York vil reducere sit CO2-udslip med 80 pct.
Den hidtil største klimamarch i USA kunne i går notere sig sin første sejr, da New Yorks borgmester lovede drastiske nedskæringer af CO2-udslippet. Demonstranter håber, at verdens ledere vil følge trop på et topmøde i FN i morgen
 Op mod 300.000 demonstranter deltog i går i ’Peoples’ Climate March’ i New York


 »Hver stemme vejer tungt. Hvis vi ikke giver udtryk for vores frustration, sker der intet.«
Andrea Wasserman fra delstaten Vermont var i går en af henimod 100.000 demonstranter, der deltog i den hidtil største klimamarch i USA’s historie. Demonstrationen fandt sted i New York to dage før et klimatopmøde for stats- og regeringschefer indkaldt af FN’s generalsekretær Ban Ki-moon, der selv valgte at deltage i, hvad arrangørerne kaldte ’Peoples’ Climate March’.
Ifølge klimaguruen Bill McKibben – medgrundlægger af protestgruppen 350.org – er formålet at »ruske op« i de politiske beslutningstagere.
»Da vi hørte om Ban Ki-moons indbydelse til verdens ledere, tænkte vi: Det er en gammel traver. De forsamles og enes om at udsende en erklæring og rejser hjem, men der sker ikke noget. Så vi inviterede os selv med til festen,« sagde McKibben på et aktivistmøde lørdag aften i New York Ethical Society.
FN-chefens initiativ har allerede kastet et konkret resultat af sig. New Yorks nyligt valgte demokratiske borgmester, Bill de Blasio, bekendtgjorde i går, at storbyen i 2050 vil reducere sit udslip af CO2 med 80 pct. i forhold til niveauet i 2005.
»Når New York tager initiativer af denne type, er der tradition for, at andre byer følger trop,« sagde de Blasio, der også deltog i søndagens klimamarch.
Beskæringen skal primært ske gennem energibesparelser i offentlige bygninger. Bygninger står for størsteparten af New Yorks CO2-udledning, idet et velfungerende offentligt transportsystem holder udledningen fra biler nede.
Privatejede bygninger i New York vil komme under strammere regulering for at øge energieffektiviteten, og samtidig vil der blive tilbudt økonomiske incitamenter til at investere i grønne energikilder.
Oversvømmelser og tørke
Siden orkanen Sandy i 2012 ramte New York og sammen med højvande forårsagede ødelæggende oversvømmelser af bygninger og subwayen, har newyorkerne været klar til at gøre noget konkret for at beskytte det globale klima. I takt med andre usædvanlige vejrfænomener rundt om i USA er det gået op for flere amerikanere, at klimaforandringer hverken er noget abstrakt eller hypotetisk. Det kan påvirke alles tilværelse direkte.
»Inden Sandy blev vi i Vermont hærget af orkanen Irene, som førte til omfattende oversvømmelser og ødelæggelse af utallige broer,« siger Andrea Wasserman.
To unge kvinder fra Californien, der læser ved Pratt Institute i New York, deltog i klimamarchen i går, fordi de har set og følt klimaforandring på egen krop.
»Jeg bor i San Francisco, og der mærker vi direkte virkningerne. Vi har måttet skære 50 pct. af vores vandforbrug. Folk tænker miljøvenligt. Plasticposer og -flasker er ugleset, vi genbruger affald og laver kompost,« fortæller Savannah Jankosky.
Hendes veninde Katherine Jacobson er fra Malibu nær Los Angeles.
»Min familie har altid brugt brøndvand til at vande vores have. Nu er brønden tørret ud på grund af mangel på regn. Boligejere er blevet nødt til at lægge deres haver helt om for at tilpasse sig tørken,« siger hun.
Solenergi
Men én ting er at deltage i en klimamarch, have det sjovt sammen med titusinder af andre ligesindede mennesker og så vende tilbage til sine daglige sysler. Noget helt andet er at forpligte sig til et varigt engagement i klimabevægelsen, hvor man lægger et vedvarende pres på politiske beslutningstagere og CO2-udledende virksomheder.
Det erkender Jeremy Poindexter, der studerer solenergi på Massachusetts Institute of Technology i Boston.
»Hvis du spørger mig, om jeg vil bruge tre måneder på at stå uden for Det Hvide Hus og protestere og blive arresteret, så er svaret nej. Jeg mener, jeg gør mere nytte ved at forske i en billigere udnyttelse af alternative energikilder,« siger han, mens han går ned ad Central Park Avenue i New York.
Den mest aktivistiske klimagruppe i USA, 350.org, ledes af den evigt rejsende og talende Bill McKibben fra Vermont. Gruppen var en ledende kraft i organiseringen af klimamarchen i New York.
McKibbens idé er at kaste nettet vidt og bredt og søge at inddrage eksempelvis etniske mindretal og mindrebemidlede, der forudses at komme til at betale en højere pris for klimaforandringernes effekt end velstillede amerikanere.
»Vores kamp handler egentlig ikke om, hvad det enkelte individ kan gøre i det daglige for at bekæmpe klimaforandringer, altså købe energibesparende pærer eller elbiler,« sagde McKibben til en forsamling af tilhængere lørdag i New York.
»Vi kan kun komme klimaforandringerne til livs ved at lave helt om på det samfund, vi lever i.«

