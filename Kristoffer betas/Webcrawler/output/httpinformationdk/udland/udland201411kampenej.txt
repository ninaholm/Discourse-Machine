Kampene i Jerusalem intensiveres
Kampene er blevet hårdere i Østjerusalem og på Vestbredden og synes nu også at sprede sig til arabiske områder i Israel, efter en israelsk-arabisk mand blev dræbt af israelsk politi. Det internationale samfund kalder på besindighed, men på gadeplan er den svær at få øje på
Israelsk-arabere i kamp mod israelske sikkerhedsstyrker i en konflikt, der er blevet hårdere med dødelige bilangreb og betjentes nedskydning af en mand.


 Luften er tyk af tåregas og der stinker af det beskidte kloakvand, som bliver sprøjtet ud i gaderne af israelsk militær i et forsøg på at holde demonstranter inden døre. Det er sent fredag aften i Wadi al-Joz i det indre Østjerusalem. Kort forinden har premierminister Benjamin Netanyahu beordret, at hjemmene til palæstinensere, der ’udfører angreb i Jerusalem’, bliver ødelagt.
En gruppe på omkring ti sortklædte israelske soldater med hjelm, visir, køller og gevær sniger sig langs en husmur lidt væk fra hovedvejen. Der er mørkt og stille bag vinduerne, men sten og afbrændte bildæk på stien op til huset vidner om, at det ikke hele tiden har været roligt.
For anden fredag i træk har Hamas udnævnt den muslimske helligdag til ’en vredens dag’. Endnu engang opfordrede de til demonstrationer i både Østjerusalem og på Vestbredden. Som reaktion på den jødiske tilstedeværelse og på restriktioner på muslimers adgang til al Aqsa-moskeen, som ligger på Haram al-Sharif, i jødedommen kaldet Tempelpladsen.
Demonstrationerne er i de forløbne uger blevet mere intense og er rykket længere og længere ind mod Jerusalem.
Drab på video
Et par timer senere, i den arabiske by Kafr Kanna i det nordlige Israel, blev der kastet yderligere kul på bålet. Private videooptagelser lagt ud på Youtube viser en israelsk-arabisk mand, der går alene til angreb med en hård genstand mod en politibils lukkede ruder. Fire bevæbnede betjente kommer ud af bilen, én sigter på manden med en pistol, får ham til at bakke, men skyder ham på vejen. Med fælles hjælp får betjentene smidt manden ind i bilen og kører væk.
Da videoen blev offentliggjort, var manden død. Dræbt koldblodigt, mener palæstinenserne. Manden havde en kniv, og betjentenes liv var i fare, siger Netanyahu. Overfaldsmanden var en ’sindssyg arabisk terrorist’, siger den israelske økonomiminister Naftali Bennett, mens finansminister Yair Lapid mere eller mindre desperat forsøger at kalde på besindighed: »Medlemmer af Kabinettet og medlemmer af Knesset må fokusere på at mindske og ikke intensivere flammerne. Vi må leve her sammen!«
En samhørighed EU’s udenrigschef, Federica Mogherini, havde øverst på dagsordenen, da hun fredag og lørdag besøgte Israel og de palæstinensiske områder.
»Jerusalem skal være hovedstad for to stater. Vi har brug for en palæstinensisk stat,« sagde hun til både de israelske og palæstinensiske ledere under sit besøg, men indrømmede samtidig, at ingen anerkendelse er mulig, før hvert eneste EU-medlemsland støtter op om projektet. Og det har umiddelbart lange udsigter.
»Jeg vil glæde mig til at anerkende staten Palæstina, men det er svært at gøre, før vi ved, om staten har nogen som helst mulighed for at eksistere,« sagde den danske udenrigsminister Martin Lidegaard under sit besøg i Israel og de palæstinensiske områder i sidste uge.
Hans tvivl byggede især på det problematiske forhold mellem Fatah og Hamas, forklarede han, og dårligt havde han nået at sætte fødderne på dansk jord igen, før den tvivl blev bekræftet: Natten til lørdag blev flere Fatah-medlemmers hjem i Gaza ramt af eksplosioner. Fatah-ledelsen med Præsident Mahmoud Abbas i spidsen placerede med det samme skylden på Hamas, der dog hverken vil be- eller afkræfte noget, men derimod gerne understrege deres kritik af Fatahs ledelse for ikke at betale de offentlige lønninger i Gaza, som Fatah i kraft af den nye samlingsregering, har ansvaret for.
Den palæstinensiske kampagne
I Jerusalem har myndighederne indsat ekstra politi og sat store betonklodser op på togstationerne for at forhindre ’bil-angreb’. De seneste to uger har to angreb kostet tre mennesker livet ved at chaufføren er kørt fra vejen langs togbanen, over skinnerne og ind i menneskene på perronen.
Begge tidligere angreb er blevet rost af Hamas, de to palæstinensiske chauffører udråbt til martyrer, og en kampagne med tegninger af biler, der brager ind i mennesker, spreder sig nu heftigt på de sociale medier. ’Den palæstinensiske kampagne’ har nogen døbt tegningerne, andre kalder det ’Bil-intifadaen’.
»Men tror de virkelig, det er sådan alle palæstinensere tænker,« kommenterer en palæstinensisk journalist på en af de utallige delinger af kampagnen på Twitter, tydeligt frustreret over det fejlagtige billede af ’palæstinenseren’, som han mener, kampagnen er med til at tegne.
»Jeg skal væk. Bare væk. Jeg har fået nok af Jerusalem og Israel generelt,« siger en anden journalist. Denne gang en israelsk. Han drømmer om at flytte til Berlin og arbejde som freelancer, men han er nervøs for, hvordan han vil blive modtaget som israeler.
»Jeg kan ikke og har længe ikke kunnet stå inde for det, der foregår i mit land,« siger han.

