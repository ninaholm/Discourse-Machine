Vesten tøver med at fordømme Myanmar
Mens den muslimske verden anklager Myanmar for etnisk udrensning, er vestlige lande, der har hyldet reformprocessen i Myanmar, afdæmpede


 Overgreb mod det muslimske rohingya-mindretal i Myanmar var et af hovedemnerne ved det netop afholdte ekstraordinære topmøde for Organization of the Islamic Conference (OIC). Organisationen, der har 57 medlemslande, opfordrede i forrige uge Myanmars præsident Thein Sein til at »adressere rohingya-minoritetens situation og regeringen til at stoppe al undertrykkelse af muslimer«. OIC ønsker at sende en undersøgelseskommission til landet, hvilket Myanmar delvis har accepteret.
Tyrkiets udenrigsminister Ahmet Davutoglu mødtes torsdag med Thein Sein, hvorefter han besøgte hovedbyen Sittwe i Rakhine-delstaten, hvor de voldelige uroligheder har fundet sted. Tyrkiet har doneret USD 50 millioner til de fordrevne i området. Myanmars præsident understregede ved mødet, ifølge officielle medier, at han var skuffet over den internationale mediers beskrivelse af konflikten som ’folkedrab’:
»Rakhine-problematikken har intet at gøre med religion eller race […] Grunden til urolighederne er ulovlige handlinger.« Landets studenterledere – ’88’-generationen’ af demokrati-aktivister – understregede også ved en pressekonference, at »disse problemer […] er et spørgsmål om statsborgerskab og ikke religion eller race.« Landets demokrati-ikon Aung San Suu Kyi har udtalt, at hun er i tvivl om rohingyaere er statsborgere i Myanmar (hvor de officielt ikke anerkendes som et af landets etniske minoriteter og derfor ikke har ret til statsborgerskab) og henviste til, at konflikten handler om retssikkerhed.
Muslimsk fordømmelse
Men den muslimske verden ser problematikken gennem andre øjne.
Det iranske parlament har fordømt ’massakren’ og bedt UNHCR om at ’stoppe drabene’, mens Pakistans præsident (og dets parlament) har udtrykt »alvorlig bekymring over [rohingyaernes] situation« ifølge præsidentens hjemmeside. Saudi Arabien har taget afstand fra »den etniske udrensnings kampagne og brutale overgreb mod muslimske rohingya-borgere samt overtrædelse af menneskerettighederne ved at tvinge dem til at forlade deres hjemland,« ifølge nyhedsbureauet SPA.
Flere muslimske civilsamfundsgrupper og al-Qaeda er også kommet med skarpe udmeldinger. Ifølge Myanmar-politisk analytiker Khin Zaw Win har den muslimske verdens retorik »ikke været hjælpsom i en følsom situation«, da det i Myanmar har næret den opfattelse af, at rohingyarne er del af en målrettet mangeårig – muslimsk – invasion af landet. Rakhine-befolkningen føler sig i stigende grad i mindretal og under angreb i deres hjemegn – mens Myanmars politikere og medier føler, at omverdenen misforstår problematikken.
Responsen fra de vestlige lande der det seneste år har hyldet reformprocessen i Myanmar og aktivt opfordret virksomheder til at investere i landet har været mere afdæmpet. En ledende embedsmand fra det amerikanske udenrigsministerium benægtede i den forgangne uge, at der var tale om etnisk udrensning, men udtrykte ’dyb bekymring’ over situationen ifølge flere nyhedsbureauer.
Brad Adams, Asien-chef for Human Rights Watch mener, at det virker, som om »det internationale samfund er forblændet af det romantiske narrativ om gennemgribende reformer i Burma, underskriver nye handelsaftaler og løfter sanktioner, mens overgrebene fortsætter.« EU-kommissær for Internationalt samarbejde, humanitær bistand og krisestyring Kristalina Georgieva, henstiller til, at Bangladesh og Myanmar »tillader humanitær nødhjælp«.
FN’s kontor for humanitære anliggender har i denne uge udstedt en appel om 32,5 million dollar til nødhjælp i Rakhine-delstaten. John Ging, ledende chef for FNs kontor for koordinering af humanitære anliggender (UNOCHA), der netop har afsluttet et besøg i landet udtrykker bekymring over, at »nødhjælpsorganisationer ikke har adgang til alle de fordrevne«.
Storbritanniens udenrigsminister udtalte mandag, at Storbritannien vil hjælpe Myanmar til at opnå »en inklusiv politisk løsning«, der beskytter alle befolkningsgruppers rettigheder i Rakhine. Han sagde, at Myanmars reformproces allerede har »båret mange frugter«, men at »vi fortsat er alvorligt bekymrede for omfanget af volden for nylig.«

