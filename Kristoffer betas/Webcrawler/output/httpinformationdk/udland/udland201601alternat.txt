Alternativet har fået norsk søsterparti
Det oplyser partistifter Uffe Elbæk (AL) på Twitter


 Alternativet har fået en pendant i Norge. Det oplyser partistifter Uffe Elbæk (AL) på Twitter.
Ifølge politiko.dk har Alternativet i Norge til at begynde med kopieret Alternativets manifest og tilsluttet sig grundværdierne, der blandt andet er gennemsigtighed, åbenhed, empati, humor og »positivt modspil«.
Men en af partiets stiftere, Kay Asbjørn Schjørlien, forklarer til politiko.dk, at tanken er at føre partiets ideer videre, ikke blot at kopiere dem.
»Vores mål er at være et Alternativet 2.0, hvor vi får endnu mere medlemsdeltagelse og endnu mere direkte demokrati,« siger Schjørlien. »Vores ønske er også, at Alternativet skal være et parti, hvor det er sjovt at være med, og hvor alle kan bidrage. Det handler om et samfundsansvar.«
Ritzau

