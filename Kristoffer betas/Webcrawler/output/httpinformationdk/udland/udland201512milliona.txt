En million asylansøgere til Tyskland



 Det kolde vejr har ikke bremset antallet af asylansøgere, som er rejst til Tyskland. Tværtimod har Tyskland registreret 964.574 asylansøgere i årets 11 første måneder ifølge nye officielle tal.
Alene i november ankom 206.101 migranter. Det er endnu en ny månedlig rekord.
Det fremgår af tal fra det tyske indenrigsministerium, og antallet er fire gange højere end for hele sidste år.
Ifølge ministeriet er det lykkedes at forkorte tiden, som det tager at registrere nytilkomne, fra et gennemsnit på syv måneder sidste år til fem måneder i år.
Nationaliteterne for de nyankomne i november er ikke udspecificeret, men i de seneste måneder har syriske flygtninge ligget i toppen, da de flygter fra borgerkrigen, som har kostet en kvart million livet.
Omkring hver tredje asylansøger i Tyskland er fra Syrien, som Tyskland har vedtaget en slags ’åben-dør-politik’ for.
Ritzau/DPA

