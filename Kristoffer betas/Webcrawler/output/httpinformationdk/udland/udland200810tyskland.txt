Tyskland klar med gigantisk krisepakke
Forbundsregeringen i Tyskland fremlægger krisepakke, som skal hjælpe den tyske banksektor. Pakken koster staten et trecifret milliardbeløb i euro.



 Den tyske forbundsregering fremlægger mandag en krisepakke, som skal redde den tyske banksektor. Planen er en del af den koordinerede indsats mellem de europæiske lande, som forsøger at skabe stabilitet på de kriseramte finansmarkeder. 
 Som led i den gigantiske krisepakke på omkring 400 milliarder euro (2980 milliarder kroner) skal der oprettes en stabiliseringsfond for finansmarkederne, skriver det tyske nyhedsbureau dpa, som har set udkastet til redningsplanen. 
 Fonden skal blandt andet overtage kriseramte bankers risikopapirer, og den tyske plan ligner dermed den amerikanske regerings redningspakke på 700 milliarder dollar (3800 milliarder kroner).
 Til gengæld skal bankerne garantere, at de har "en solid og forsigtig forretningspolitik", står der i udkastet. Det betyder blandt andet, at finansminister Peer Steinbrück kan give bankerne påbud om direktørers løn og gyldne håndtryk. Dele af planen finansieres i form af statsgarantier, som skatteyderne i sidste ende kommer til at hæfte for. 
 Forbundskansler Angela Merkel fremlægger planen mandag eftermiddag, efter at hun søndag drøftede finanskrisens følger for Europa med stats- og regeringscheferne fra de øvrige euro-lande i Paris og efterfølgende rejste hjem for at få lagt sidste hånd om planen.
- Vi forventer, at bankerne vil genvinde tilliden til hinanden og vil begynde at låne til hinanden igen, sagde gruppeformanden for Merkels kristeligt demokratiske CDU i Forbundsdagen, Volker Kauder, søndag aften til den tyske tv-station ARD.
 Regeringerne i Italien, Frankrig og flere andre lande forventedes også at præsentere deres initiativer i løbet af mandagen.
