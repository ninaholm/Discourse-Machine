Plastik fantastisk?
Plastik blev en succes, fordi det er foranderligt og billigt. Men nu er det tid til handling for en industri, der stadig befinder sig i stenalderen, når det gælder grøn innovation


 I 1907 producerede Leo Baekeland materialet Bakelit, det første stof udelukkende fremstillet af molekyler, der ikke fandtes i naturen. Baekeland kunne næppe forestille sig, hvilke konsekvenser hans opfindelse ville få, men plastik er det materiale, som har betydet mest for os på godt og på ondt i nyere tid.
Uden plastik ville vores produkter kortslutte, vores biler ville ikke kunne fungere, og vores køleskabe ville veje tre gange så meget. Plastik er et let emballagemateriale og mindsker transportens CO2-udledning. Plastik spiller også en uvurderlig rolle i at undgå madspild, da plastik beskytter og forlænger holdbarheden af vores fødevarer markant. Og plastik er praktisk. Det beviser salget af plastikposer, som på trods af at være symbolet på alt ondt i forbrugernes øjne alligevel har et stabilt salg på 450 mio. stk. hvert eneste år.
Ind i Antropocænen
Plastik har fra starten hvilet på en bundsolid opskrift på succes: Det er manipulerbart, det er billigt, og alle miljøproblemerne er stort set eksternaliserede. Produktionen af plastik er da også vokset eksponentielt. Inden for de seneste 50 år er den tyvedoblet, og ifølge en ny rapport fra World Economic Forum, The New Plastics Economy, forventer man en yderligere fordobling de næste 20 år.
Plastik har dog et grundlæggende problem. Det nedbrydes ikke i naturen, det brændes og udledes til atmosfæren, eller det ophobes i naturen. I dag findes der i verdenshavene fem kæmpe plastikvortexer – langsomt roterende hvirvler af flere tons flasker og fragmenter af plastikaffald – og denne gigantiske syntetiske gryderet udgør en trussel for alle led af det marine liv.
Læs også: 'Mennesket fremstår som et centralt væsen, som konstant befinder sig på kanten af sig selv'
Det allestedsværende plastik er en af årsagerne til, at førende geologer har vurderet, at vi befinder os i en ny geologisk epoke, Antropocænen. En ny tidsalder, hvor mennesket er blevet en rå naturkraft i sig selv og med dets aktiviteter påvirker naturen i en altdominerende grad. The New Plastics Economy-rapporten understøtter geologernes ildevarslende vurderinger med sin opsigtsvækkende beregning af, at plastik i 2050 vil fylde mere i verdenshavene end fisk.
Ingen omstilling
På forunderlig vis er der sket utroligt lidt med hensyn til grøn udvikling i plastindustrien: Plastik designes stadig efter den gamle olieopskrift tilsat lidt kemikalier. Indsamlingsrater på plastik – også her til lands – ligger langt under for eksempel papir og stål, og markedet for at genbruge plast er stort set ikkeeksisterende og langt fra økonomisk modnet i forhold til forbrugeremballage.
Grønne tanker fylder tilsyneladende heller ikke meget hos plastindustrien selv. I hvert fald er over 90 pct. af plastikproduktionen baseret på nyudvundet olie. Genanvendelsesmuligheder findes dog, og pudsigt nok er vores allesammens hadeobjekt nummer 1, supermarkedernes plastikposer, i langt de fleste tilfælde produceret af 85 pct. genbrugsplast. Lidt paradoksalt, men også tankevækkende, er man således faktisk med til at støtte genanvendelsesindustrien, hver gang man har glemt sit indkøbsnet.
 Læs Informations interaktive feature: Naturen vender tilbage
Vi har nydt godt af alt det gode, Baekelands opfindelse har medført, men der er ingen tvivl om, at plastindustrien befinder sig meget langt fra forventningerne hos nutidens forbrugere, når det gælder grøn omstilling. Problemerne er næsten vokset os over hovedet, og det er ikke længere muligt at finde en markedsbaseret løsning, som også rapporten fra World Economic Forum peger på. Der er brug for global regulering og fokus for at skabe grøn innovation og genanvendelse af plast.
Signe D. Frese er miljøchef i Coop

