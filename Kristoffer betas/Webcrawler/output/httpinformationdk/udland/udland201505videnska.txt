Videnskabeligt gennembrud i Kina skaber kontroverser
Kinesiske forskere har skabt furore ved som de første at ændre i menneskefostres dna. Vestlige videnskabsfolk advarer mod det, de betragter som etisk uansvarlig forskning, der kan få uoverskuelige konsekvenser, men i Kina ses forsøget som et naturligt næste skridt for videnskaben, og den vestlige harme vækker forundring
Kritikere af de kinesiske forsøg med menneskefostre frygter, at videnskaben potentielt kan skabe ravage i de menneskelige arveanlæg og desuden kan skabe en glidebane hen mod en samfundsmæssigt problematisk udvikling. Forskerne på billedet har ikke noget med disse forsøg at gøre.


 En gruppe videnskabsfolk i Kina har som de første i verden genetisk modificeret menneskefostre.
Det ses som et gennembrud inden for et af videnskabens nye felter, men det kinesiske forsøg har endnu en gang sat gang i en diskussion om etik og sikkerhed. Kritikere frygter, at videnskaben potentielt kan skabe ravage i de menneskelige arveanlæg og desuden kan skabe en glidebane hen mod en samfundsmæssigt problematisk udvikling, hvor forældre vil kunne ’designe’ deres ufødte barn.
Det attraktive ved muligheden for at reparere genfejl hos mennesker er, at det kan være med til at udrydde nedarvede sygdomme. I det kinesiske eksperiment forsøgte videnskabsfolk fra Sun Yat-sen universitetet at ændre på et specifikt gen, der er ansvarlig for en arvelig og potentielt dødelig blodsygdom, beta-thalassæmi.
Men de kinesiske forskere blev langtfra mødt af klapsalver uden for Kinas grænser, og i stedet understregede reaktionen på eksperimentet en dyb kløft mellem vestlige og kinesiske videnskabsfolks syn på et kontroversielt forskningsområde.
Ifølge biologen Huang Junjiu, som stod i spidsen for forskerholdet, havde to videnskabelige tidsskrifter, Nature og Science, afvist at trykke det kinesiske holds rapport om forsøget på grund af etiske indvendinger. Og kort efter at rapporten blev bragt i forrige uge i journalen Protein & Cell, startede en bølge af kritik. Vestlige videnskabsfolk og interesse­organisationer gav udtryk for, at videnskaben er på usikker grund og desuden etisk uansvarlig i sit forsøg på at ’forbedre’ menneskeracen.
»At ændre menneskelige kimceller (primitive kønsceller, red.) anses vidt og bredt som uetisk både af sikkerhedsmæssige og sociale grunde,« lyder det fra Center for Genetics and Society, en amerikansk ngo, der blandt andet advokerer for strammere regler inden for nye genetiske teknologier.
»Ingen forsker har moralsk ret til at lade hånt om en udbredt global aftale mod at ændre i de menneskelige kimceller. At skabe genetisk modificerede mennesker kan let føre til nye former for ulighed, diskrimination og samfundskonflikter. Vi kan ikke længere anse denne mulighed som noget, der ligger langt ude i fremtiden,« siger ngo’ens direktør, Marcy Darnovsky, i en skriftlig kommentar.
Uacceptabel forskning
En lang række andre organisationer, bl.a. Alliance for Regenerative Medicine, kommer også med advarsler i kølvandet på offentliggørelsen af den kinesiske forskning.
»Det er uacceptabelt at forfølge denne form for forskning på nuværende tidspunkt,« skriver den internationale organisationen, der opfordrer til en »omhyggelig og transparent juridisk og politisk diskussion omkring videnskaben, sikkerheden og etikken ved genetisk modificerede menneskeembryoner«.
Videnskaben har i flere år været i stand til at manipulere med dna, men det har længe været anset for tabu at lave ændringer i dna i kønsceller og menneskefostre, da disse ændringer kan blive en permanent del af den menneskelige arvemasse, og en bekymring er, at videnskabsfolk kan begå fejl, der vil føre til nye sygdomme, som kan blive ført videre fra generation til generation.
»Det er vores opfattelse, at genmodificering med den nuværende teknologi kan få uforudsigelige konsekvenser for fremtidige generationer. Det gør det farligt og etisk uacceptabelt,« skrev en gruppe førende vestlige forskere i tidsskriftet Science i forrige måned.
Og efter det kinesiske forsøg blev kendt, sagde den britiske biolog Edward Lanphier fra Sangamo Bio­sciences til Nature, at »vi er nødt til at indstille denne forskning og have en omfattende diskussion omkring, hvilken retning vi bevæger os i«.
Kinesiske forhåbninger
Anderledes positivt ser kinesiske forskere dog på udviklingen. De ser i stort omfang manipulation med kønsceller og menneskefostre som et naturligt næste skridt for videnskaben.
»Ændringer i den menneskelige dna er uundgåeligt,« siger Zhao Shimin, biolog fra Shanghais Fudan Universitet, som ikke mener, der er noget etisk problem ved den kinesiske forskning. Og flere kinesiske forskere er nervøse for, at vestlige indvendinger kan blokere for medicinske fremskridt, som ellers ville kunne redde liv. Zhao Shimin mener, at de vestlige protester har mere med etik at gøre end med videnskabelige argumenter.
»Der er nogle gamle koncepter, samfundsmæssige og religiøse aspekter, som lader til at gå imod videnskabelige fremskridt. Men hvad er der galt i at ville kurere kendte sygdomme?« spørger han.
En af de kendte sygdomme er netop blodsygdommen beta-­thalassæmi, som videnskabsfolkene gjorde forsøg med at udrydde gennem genmanipulation. Alene i den sydøstkinesiske Guangdong-provins, hvor Sun Yat-sen universitetet ligger, bliver 4.000 børn hvert år født med beta-thalassæmi, og uden en bekostelig og livslang behandling dør de fleste, før de fylder 10 år, oplyser provinsens sundhedsmyndigheder ifølge Hongkong-avisen South China Morning Post.
Andre kinesiske forskere har samme holdning som Zhao Shimin. Chen Guoqiang, professor i biologi ved Tsinghua-universitetet i Beijing mener, at den vestlige etiske kritik af forsøget ikke holder vand. Hvis man følger kritikernes tankegang, siger han, »vil menneskeembryoner slet ikke kunne bruges til forskningsforsøg«.
»Gennembruddet på dette videnskabsfelt vil i sidste ende være til gavn for os alle. Ændringer i menneskers dna er løsningen i forhold til at helbrede mange sygdomme, fastholde et sundt helbred, ungdommen og et langt liv. Dette vil alt sammen blive muligt i fremtiden og vil være med til at frigøre mange familier for smerte og lidelser,« siger Chen Guoqiang til South China Morning Post.
Til samme avis siger Qian Wenfeng, en biolog fra Det Kinesiske Videnskabsakademi, at reglerne for forskning i Kina er meget lig dem i Vesten, men der er etiske forskelle, når det kommer til brugen af menneskefostre og kønsceller i forskning: »I vestlige lande er der en stærk religiøs modstand mod brugen af dem. I Kina er offentligheden mere åben over for det, da det ikke er i strid med folks religion og tro.«
Til skræk og advarsel
Det kinesiske forsøg viser dog, at der fortsat er lang vej igen, før de vestlige kritikeres skrækscenarier eller de kinesiske forhåbninger bliver opfyldt. De kinesiske forskere var nemlig ikke så succesfulde som håbet. Forskerne planlagde ikke at producere en baby – de brugte ægceller fra en fertilitetsklinik, som var blevet befrugtet af to sædceller og derfor ikke kunne føre til en fødsel – men de håbede på at skabe et menneskefoster med et præcist ændret gen i alle celler uden nogen anden form for utilsigtet dna-skade. Forskerholdet eksperimenterede med 86 embryoner, hvoraf 71 overlevede. Af dem blev 54 genetisk testet, og det viste sig, at kun i 28 af dem blev genet succesfuldt ændret. Disse udviste dog, ifølge forskerne, tegn på ’uventede mutationer’, dvs. at også andre gener end det tilsigtede blev ændret, hvilket netop er det, som andre forskere frygter kan blive resultatet af reparation af specifikke gener.
De kinesiske forskere erkendte, at deres resultater viser, at der er »åbenlyse udfordringer«, og at de problemer, de stødte på, betyder, at det er usandsynligt, at den teknik de benyttede, vil kunne blive udført succesfuldt i den nærmeste fremtid. George Daley, en stamcellebiolog fra Harvard Medical School, mener, at den kinesiske forskning er »skelsættende og samtidig et eksempel til skræk og advarsel«.
»Deres forskning bør være en alvorlig advarsel til enhver, som tror, at teknologien er klar til at blive testet med det formål at udrydde syge gener,« siger han til Nature.
Ifølge Nature er mindst fire kinesiske forskergrupper i gang med at forske i genmodificering af menneskefostre.

