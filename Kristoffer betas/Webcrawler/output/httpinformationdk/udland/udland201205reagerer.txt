Vi reagerer først, når det er for sent
En lurende sultkatastrofe syd for Sahara i det vestlige Afrika truer 12 millioner mennesker. Alarmklokkerne ringede allerede for et halvt år siden, og selv om nødhjælpsorganisationer reagerede i tide, har de svært ved at gøre noget ved situationen. Vi vil nemlig først donere penge, når sulten kulminerer, og der kommer udmarvede lig på skærmen
Aldaoula Banounassane og hendes familie har vandret til fods i tre dage gennem et ørkenlandskab og er nu endt i en primitiv flygtningelejr i Yassan i Nigers Sahel-region. Regionen er hårdt ramt af års nedbørsmangel, misvækst og deraf følgende høje madpriser.


 Alarmerne virker, klokkerne har ringet, og verden har hørt dem. Igennem et halvt år har verdenssamfundet advaret mod Afrikas næste store sultkatastrofe i Sahel-regionen, som dækker over landene syd for Sahara: Mauretanien, Mali, Niger, Tchad, Senegal og Burkina Faso.
Men selv om de internationale ngo’er og diverse nødhjælpsorganisationer var opmærksomme på sultkatastrofen allerede før, den var en realitet, har de svært ved at modarbejde udviklingen i Sahel-regionen.
»Nødhjælpsorganisationerne står i et dilemma. På den ene side har vi hørt alarmklokkerne ringe for et halvt år siden, og har derfor haft mulighed for at gribe hurtigere ind over for den eskalerende katastrofe,« siger Christer Lænkholm, som er katastrofekoordinator i Folkekirkens Nødhjælp.
»På den anden side er der ikke nok katastrofe over situationen til, at folk vil donere penge til nødhjælpsarbejdet. Så selv om krisen blev opdaget tidligt, er det ikke lykkedes at afværge den«.
Allerede sidste år udkom EU-Kommissionens dystre prognoser for landene i Sahel-regionen. Her anslog Kommissionen, at fra februar 2012 vil 23 millioner mennesker ikke have adgang til nok mad, 12 millioner vil have stor risiko for at sulte, og en million børn vil risikere at dø af underernæring.
Men det er langtfra lykkedes de internationale organisationer at indsamle de beløb, de forventer at skulle bruge i Sahel.
Action Against Hunger, Oxfam, Save the Children og World Vision vurderer, at de akut skal bruge 250 millioner dollar (1,43 milliarder kroner) på at hjælpe de seks millioner mennesker, som er hårdest ramt af sult og underernæring, men indtil videre er det er kun lykkedes dem tilsammen at rejse en femtedel af pengene.
Kynisk nok skal der døde til
»Hvis man skal se lidt kynisk på det, så skal der lig på bordet og rystende billeder til før, folk bidrager. Og det har verden endnu ikke set fra landene i Sahel-bæltet. Heldigvis, men også beklageligvis,« siger Christer Lænkholm.
Det internationale samfund blev kritiseret for at være for langsomme til at reagere, da sulten på Afrikas Horn meldte sin faretruende ankomst sidste år.
En sult, Afrikas Horn endnu ikke er kommet sig over.
»Denne gang har vi faktisk haft mulighed for at reagere i god tid. Nigers regering bad verden om hjælp i oktober sidste år, da der kun faldt tilstrækkeligt med regn i dele af landet, og man allerede der kunne se, at mange ville blive berørt af sult,« siger Marianne Haahr, som er programkoordinator i Care for Sahel-regionen.
»Men hvis der ikke er nogen til at støtte arbejdet, kan vi ikke gøre ret meget andet end blot at oplyse om katastrofen«.
Hos Folkekirkens Nødhjælp har man også hørt alarmklokkerne ringe for sult og tørke i Sahel.
Gennem det sidste halve år har verdenssamfundet overvåget fødevarepriserne i Sahel, som er steget med op til 50 procent – et klart signal på, at noget er galt. Alligevel er organisationens arbejde i området meget begrænset.
»På nuværende tidspunkt har vi valgt ikke at skrue fuldt op for arbejdet i Sahel-regionen. De penge, der skal bruges på at starte en indsamling, står slet ikke mål med det beløb, vi vil kunne forvente at indsamle på nuværende tidspunkt,« siger Christer Lænkholm.
Han fortæller, at Folkekirkens Nødhjælp befinder sig på en slags mellemstation, hvor de er klar til at skrue op for fokus, når der kommer momentum for det.
Seerne er katastrofemætte
Nogen, der til gengæld har musklerne til at sætte fokus på katastrofer i Afrika, er de store landsdækkende tv-stationer. Danskerne donerede 110 millioner kroner til de mange sultende på Afrikas Horn, da TV 2 og DR sammen sendte indsamlingsshowet Afrika Nu i august sidste år, og i februar i år kunne DR’s Danmarksindsamlingen sende 87 millioner kroner til børn på flugt i Afrika.
Selv om DR og TV 2 kan få danskerne til at donere penge til lande, der har akut brug for hjælp, har de dog ikke et indsamlingsshow til fordel for Sahel på vej.
»Det er indiskutabelt dybt tragisk det, der sker i Sahel-regionen. DR er hele tiden opmærksom på akutte katastrofer – men vi er samtidig også tilbageholdende med at overdosere antallet af indsamlinger,« siger kanalchef på DR1, Lotte Lindegaard.
Og fra TV 2 lyder nogenlunde samme svar: »Vi har ikke noget indsamlingsshow på vej. Man skal passe på med at skyde den store indsamlingsmaskine af sted hele tiden, for der er grænser for, hvor meget et land vil blive ved med at give. Derfor passer vi på med ikke at lave indsamlingsshow så ofte, at danskerne bliver indsamlingstrætte,« siger eventchef på TV 2 Nyhederne, Ulla Pors.
Det er nemlig ikke mere end et halvt år siden, de bad danskerne om at komme til lommerne til fordel for Afrikas Horn, som oplevede den værste tørke i 60 år, hvor 13 millioner sultede og tusinder døde.
»Krisen på Afrikas Horn og nu i Sahel-regionen forstærker desværre nok befolkningens billede af, at den ene sultkatastrofe afløser den anden. I værste fald får det folk til at tænke, at Afrika bare er et bundløst hul, som vi hælder nødhjælp ned i hvert halve år,« siger Marianne Haahr.
Som en konsekvens af klimaforandringerne er der nemlig blevet kortere og kortere mellem tørkeperioderne i Sahel, og derfor er sultkatastroferne rykket tættere på hinanden.
»Regnen falder nemlig kun én gang om året i Sahel-regionen, og falder den ujævnt eller senere end normalt, skal alarmklokkerne lyde, for det kan give anledning til hungersnød i et område af verden, hvor mange lever af det, de dyrker,« siger Marianne Haahr.
»Dilemmaet er bare, hvis vi først får midlerne til at afværge katastrofen, når det er for sent; når sulten kulminerer, og der kommer lig på bordet,« siger Christer Lænkholm, katastrofekoordinator i Folkekirkens Nødhjælp.

