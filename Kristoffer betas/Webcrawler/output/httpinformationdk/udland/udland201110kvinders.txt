Kvinder har stærkere immunforsvar end mænd
Blandt alle pattedyr lever hunner længere end hanner — muligvis fordi deres ekstra X-kromosom indeholder immunstyrkende mikro-rna


 Som bekendt er mænds dødelighed væsentligt højere end kvinders i alle aldre — noget, der for længst burde have givet anledning til en fundamental omvurdering af, hvilket køn der er det svagere.
Hunner bedre til chok
Nu giver ny forskning, publiceret i det seneste nummer af magasinet BioEssays, et fingerpeg om hvad grunden kan være til denne fra naturens hånd så kritiske ulighed.
Forskerne har som udgangspunkt interesseret sig for de såkaldte mikro-rna'er, der findes indkodet i X-kromosomet. Rna er små stammer af ribonukleinsyre, der sammen med dna og proteiner udgør de tre store makromolekyler, der er væsentlige for alle kendte livsformer. For i mikro-rna'erne findes det muligvis mest oplagte bud på en forklaring på, hvorfor kvinder har stærkere immunforsvar end mænd og er mindre tilbøjelige til at udvikle kræft.
Dr. Claude Libert fra Gent Universitet i Belgien, der stod i spidsen for forskerholdet, forklarer den formodede sammenhæng således: »Statistik viser, at hos mennesker såvel som blandt pattedyr lever hunner længere end hanner, og er bedre i stand til at modstå chokepisoder som følge af eksempelvis blodforgiftning, infektion eller traumer,« siger Libert.
»Vi mener, at dette skyldes X-kromosomet, som hos mennesker indeholder 10 procent af alt det mikro-rna, vi hidtil har opdaget i genomet. Mikro-rna'ernes roller er i mange tilfælde fortsat ukendt, men vi ved, at flere af dem, som er lokaliseret i X-kromosomet har vigtige funktioner i henseende til immunforsvar og kræft.«
En immunologisk fordel
Dr. Liberis forskerhold formoder, at de biologiske mekanismer i X-kromosomet har en kraftig indvirkning på det individets gener — et fænomen kendt som genetisk prægning — hvilket skulle give kvinder den immunologiske fordel. For at underbygge deres hypotese udarbejdede forskerne et detaljeret kort over alle beskrevne mikro-rna, som har en rolle inden for immunforsvar og kræft i både muse- og menneske-X-kromosomer.
»Vi mener, at denne immunologiske fordel skyldes den hæmning af de X-forbundne gener, som disse mikro-rna'er udvirker,« siger Libert. »Genhæmning og skævvridning ved deaktivering er velkendte mekanismer, der påvirker X-forbundne gener og kan påvirke X-forbundent mikro-rna på samme måde.«
En stor udfordring
Denne genetiske hæmning efterlader hanner med en immunologisk ulempe, eftersom de kun har ét X-kromosom, hvor hunner har to. I stedet har hanner et Y-kromosom, men dette indeholder færre gener, så hvis gener involveret i immunberedskabet bliver hæmmet fra fødslen af, står hannen tilbage uden kompenserende genetisk information.
»At afdække, hvordan den unikke form for genetisk arv påvirker de X-kromosom-forbundne mikro-rna'er vil blive en stor udfordring for forskerne i de kommende år,« konkluderer Libert, men det er »ikke kun fra et evolutionært synspunkt, men også i forhold til at kunne undersøge årsager og helbrede sygdomme«.
© The Guardian og Information Oversat af Niels Ivar Larsen

