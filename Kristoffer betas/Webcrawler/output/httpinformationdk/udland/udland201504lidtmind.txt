Et lidt mindre spændt Kina-Japan-forhold
Denne uges møde mellem Kinas og Japans ledere forbedrer relationerne, som dog fortsat plages af sprængfarlige territoriale stridigheder og historiske sår
 Japans ambassade i Beijing blev stormet af vrede kinesere, da spændingerne var på deres højeste i 2012 omkring rettighederne til en øgruppe i Det Østkinesiske Hav.


 Et af diplomatiets historisk set mest akavede håndtryk blev denne uge afløst af et mildere kropssprog. Kinas præsident, Xi Jinping, og Japans premierminister, Shinzo Abe, mødte denne uge hinanden for første gang i næsten et halvt år i et forsøg på at forbedre det stærkt anstrengte forhold mellem de to rivaliserende stormagter.
Begge ledere havde afslappede smil på læberne, da de onsdag traf hinanden i forbindelse med et asiatisk-afrikansk topmøde i Indonesien.
Seancen fremstod dermed i stærk kontrast til deres sidste sammenkomst i november. Her fik Shinzo Abo en yderst kølig velkomst i Bei­jing af Xi Jinping, og begge lod til at føle et direkte ubehag ved at trykke modparten i hånden, selv om mødet var det første tegn på en optøning i relationerne, der de seneste par år har været historisk ringe på grund af en højspændt strid om kontrollen over en øgruppe i Det Østkinesiske Hav, og dertil kommer Beijings anklager om, at Tokyo ikke udtrykker tilstrækkelig anger over Japans brutale fremfærd under Anden Verdenskrig.
Efter denne uges møde mente Shinzo Abe, at han havde haft et »meget meningsfyldt topmøde« med Xi Jinping, og at relationerne mellem Kina og Japan nu er under forbedring.
Fra kinesisk side blev der dog udtrykt fortørnelse over, at Abe i en tale onsdag ikke i tilfredsstillende grad havde undskyldt for Japans hærs brutale opførsel i 1930’erne og 1940’erne, hvor millioner af kinesere blev dræbt. Kinas officielle nyhedsbureau Xinhua skriver, at det kinesisk-japanske møde i sig selv var positivt, men at Shinzo Abes manglende undskyldning blokerer for et godt forhold mellem de to lande.
Relationerne har været fastfrosset efter den territorielle strid om ubeboede, japanskkontrollerede øer i Det Østkinesiske Hav i 2012 brød ud i lys lue. Flådefartøjer og jagerfly fra de to lande har leget en farlig omgang kispus med hinanden i det omstridte havområde. I det, der dog lod til at være en nedtrapning af den normale fjendtlige retorik fra Bei­jing, sagde Xi Jinping ifølge kinesiske medierapporter, at han ønsker at forbedre kommunikationen med Japan i et forsøg på at neddæmpe den gensidige mistro og sørge for, at de to lande »ikke bliver en trussel mod hinanden«.

