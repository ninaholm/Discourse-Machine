Ny undersøgelse: iPad-undervisning gør elever bedre til at skrive
Skolebørn lærer hurtigere at skrive, hvis de arbejder på iPads og anvender en særlig pædagogisk metode. Det viser en ny dansk undersøgelse, som stemmer overens med et svensk studie fra sidste år


 Elever i 1. klasse, som arbejder på tabletcomputere efter en særlig pædagogisk metode, kan på seks uger forbedre deres skrivekundskaber markant. Det viser en ny undersøgelse fra University College Lillebælt, som har undersøgt 200 1. klasses-elever fra Odense Kommune.
I alle dansktimer byttede eleverne papir, blyant og traditionelle undervisningsmetoder ud med iPads og en særlig lærings-app, som bygger på den såkaldte ’skriv for at lære’-metode. Efter seks uger havde eleverne forbedret deres resultater i skrivetest 2,5 gange mere end den kontrolgruppe, som i samme periode modtog normal undervisning.
iPad-eleverne kunne blandt andet konstruere længere og mere komplicerede ord, fortæller adjunkt på University College Lillebælt, Thomas Roed Heiden, som har gennemført undersøgelsen.
»De forbedrede deres brug af fonetiske strategier, det vil sige deres kobling mellem lyd og bogstaver. Selv om det er et forholdsvis lille projekt, kan vi se en signifikant forbedring mellem testgruppen og kontrolgruppen,« siger han.
Den nye undersøgelse stemmer overens med resultaterne fra et svensk studie fra maj sidste år, som Information tidligere har beskrevet. Her havde 500 svenske skolebørn gennem fire år arbejdet på tablets efter samme ’skriv for at lære’-metode. De klarede sig efterfølgende 20 pct. bedre end andre elever i svensk og matematik.
