Fransk regering kastet ud i alvorlig tillidskrise
Den franske budgetminister Jérôme Cahuzac, der for to uger siden forlod sin post grundet mistanke om skattesvig, har med sin tilståelse kastet præsident Hollande og premierminister Ayraults regering ud i dyb krise


 Den franske præsident François Hollande, der havde sat en ære i og gjort et valgløfte ud af at være normal og udføre sit embede på moralsk forsvarlig vis, er i disse dage kastet ud i en krise, der måske tvinger ham til at udskifte sin regering med premierminister Ayrault i spidsen.
Tirsdag tilstod den nyligt afgåede budgetminister Jérôme Cahuzac, at anklager om skattesvig og hemmelig konto i Schweiz var velbegrundede.
Allerede i december fremførte det uafhængige og stærkt kritiske internettidsskrift Mediapart – grundlagt i 2008 af den tidligere direktør for Le Monde Edwy Plenel – beviser for, at Cahuzac, der er tidligere hjertelæge og nu konverteret til plastikkirurg med konsulentopgaver for den internationale medicinalindustri, havde haft konto i Schweiz. For to uger siden indledte en undersøgelsesdommer en kulegravning. Det foranledigede Cahuzac til frivilligt at forlade ministerposten med udtalelser om at ville forsvare sin ære.
Så meget desto større var chokket, da Cahuzac tirsdag på bedste amerikanske vis stod frem med hændervridende tilståelser om at have skjult indtægter på omkring 4,5 millioner kroner for det franske skattevæsen. En sag, der ligger 20 år tilbage, og som Cahuzac »bitterligt fortryder«. Cahuzac har i de fire måneder, der er gået, siden Mediapart bragte sine afsløringer, både for åben skærm, men også på direkte spørgsmål i det franske parlament ad flere omgange pure nægtet eksistensen af en schweizisk bankkonto. Tilståelsen lød da også så meget desto mere hul, som at informationer om kontoen var ved at tikke ind på dommerens computer.
Afsløringen af Cahuzac har lagt en bombe under stort set alt, hvad præsident François Hollande for et år siden gik til præsidentvalg på. Hollande lovede i modsætning til sin bling-bling-forgænger Sarkozy at afsløre skattely og korruption. Samtlige regeringsmedlemmer underskrev ved indtrædelse i regeringen en deklaration om ikke at stå i økonomisk interessekonflikt – et tiltag, der nu fremstår som topmålet af naivitet.
Ulv i fåreklæder
Andre løfter var at lade de rigeste betale for krisen i nøje balance mellem besparelser på de offentlige budgetter og beskatning af store indtægter. Et projekt holdt i stramme tøjler af netop budgetminister Jérôme Cahuzac. Han viser sig nu at have været en »ulv i fåreklæder«, som en ansat i skatteforvaltningen udtaler til radiostationen RTL.
For pillen er svær at sluge på alle niveauer af det franske samfund. I disse dage sendes forskudsopgørelsen ud, og regningen er høj for den menige franske borger. Ifølge statistikker har købekraften i Frankrig ikke været lavere siden 1981 – ikke mindst på grund af stigende skattetryk. Samtidig sender en rekordstor arbejdsløshed i bogstaveligste forstand et stort antal franskmænd på gaden.
Cahuzacs kombination af champagnesocialistisk fremtoning og skattesvig understreger en udpræget fornemmelse af, at store fisk slipper fri, mens de små tvinges helt ud i krogene for at betale. Selv fogederne var onsdag på banen og forklarede, hvor meget vanskelige deres arbejde nu blev.
Men ikke mindst forstærker skandalen mistilliden til, at en normal præsident overhovedet kan være præsident. Oppositionen har hidtil holdt sig tilbage i Cahuzac-sagen, fordi den tidligere præsident Sarkozy stort set samtidig blev anklaget for som præsidentkandidat i 2007 at have udnyttet en senil milliardær for at få penge til sin kampagne.
Uvidende præsident
Tirsdag stod præsident Hollande frem på tv og udtalte, at han intet havde vidst om Cahuzacs »alvorlige moralske fejl«, mens han samtidig lovede yderligere at beskytte domstolenes upartiskhed og uafhængighed. Også premierminister Ayrault bedyrede sin uvidenhed. En uvidenhed, som nu rammer dem som en boomerang.
Spørgsmålene tårner sig op fra alle sider, omkring både præsident Hollande, premierminister Ayraults, men også finansminister Pierre Moscovicis håndtering af mistankerne mod Cahuzac, efterhånden som alle kommer ud af chokdøsen.
Oppositionens leder, François Copé, er gået i brechen og kræver nu et regeringsskifte, mens det ekstreme højres leder Marine Le Pen rider på en bølge af, at »alle er rådne« og ganske enkelt kræver et nyt præsidentvalg.
For ikke alene et rasende parlament, men også samtlige medier spørger nu til, hvordan det kan lade sig gøre, at Frankrigs præsident og regeringschef siden december ikke har kunnet skaffe sig oplysninger, som et fattigt medie som Mediapart, uden mulighed for aktindsigt, åbenbart ikke har haft vanskeligheder ved at få?
Den anden mulighed er selvfølgelig, at i al fald finansminister Moscovici har dækket over ømfindtlige oplysninger om sin ministerkollegas forehavender. Dermed lander den upopulære franske præsident Hollande og hans regering i præcis den pulje af indspisthed, gensidigt rygklapperi og beskyttelse samt korruption, som han havde lovet at komme til livs. For den lidt for normale Hollande oven i købet med en mangel på greb om sine tropper, som man i det mindste ikke kunne anklage turboforgængeren Nicolas Sarkozy for.

