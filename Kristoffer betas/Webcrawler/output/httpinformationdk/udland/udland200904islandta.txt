Island tættere på EU-medlemskab
Aldrig tidligere er en venstreorienteret koalition blevet valgt til regeringsmagten i Island, der med lørdagens historiske valg er rykket tættere på EU
Jóhanna Sigurdardóttirs socialdemokratiske parti vandt en overbevisende sejr ved det islandske valg. Nu står hun over for et kæmpemæssigt oprydningsarbejde efter den voldsomme økonomiske krise i Island.


 Jóhanna Sigurdardóttir fik, hvad hun gik efter. 
Som udpeget statsminister for Islands overgangs-regering ville hun have folkets opbakning, og det fik hun ved at vinde lørdagens valg. Hendes parti, Socialdemokraterne, fik 29,8 procent af stemmerne, som kan veksles til 20 mandater i det 63 pladser store Alting.
Sammen med koalitionspartneren Venstregrønne skal Jóhanna Sigurdardóttir og hendes parti nu i gang med at tage hånd om de mange politiske opgaver, der ligger i at genopbygge det økonomisk blødende Island, hvis samfundsværdier på det nærmeste blev spillet bort af nogle få finansfantaster.
Hendes væsentligste våben i kampen mod Islands krise er et medlemskab af EU og indførelse af euro som landets valuta i stedet for den svage og sårbare islandske krone.
"Vi skal indlede forhandlinger med EU hurtigst muligt. Det er et vigtigt signal at sende til det internationale samfund, at Island også selv er indstillet på at gøre noget ved landets økonomiske krise," understreger hun.
Hun er ikke i tvivl om, at Socialdemokraterne vil få en aftale med EU-modstanderpartiet Venstregrønnes leder, finansminister Steingrimur Sigfusson, om, hvordan EU-spørgsmålet skal løses. De to partier er enige om en lang række initiativer til at få Island ud af krisen, og så er de særdeles enige om at være uenige om EU.
Tre afstemninger
Kort før valget bøjede Sigfusson sig og sagde, at han ville anerkende resultatet af en folkeafstemning. Det betyder, at islændingene må indstille sig på at skulle til stemmeurnerne op til tre gange i den nærmeste fremtid.
Først skal de stemme om, hvorvidt Island skal indlede forhandlinger om optagelse i EU. Derpå skal de stemme om en ny grundlov, som tillader dette. Det kræver et nyt altingsvalg, og endelig skal de så i givet fald til folke-afstemning om et EU-medlemskab.
Sigurdardóttir mener, at nationen skal have klar besked om, hvad et EU-medlemskab indebærer. Og hun ønsker at indlede forhandlinger om Islands optagelse i EU allerede i maj eller juni. 
Det er der ifølge Ólafur Hardarson, professor i statskundskab ved Islands Universitet, ikke noget i vejen for. For Jóhanna Sigurdardóttir har en trumf i baghånden, hvis ikke forhandlingerne med Sigfusson falder på plads. 
"To andre partier, Fremskridtspartiet og Borgerbevægelsen, som begge er positive over for EU, har ved valget fået tilsammen 13 mandater. Sammen med Socialdemokraternes 20 giver det også et flertal i Altinget," siger han. 


