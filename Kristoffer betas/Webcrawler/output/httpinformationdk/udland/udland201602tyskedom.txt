Tyske dommere: Skrot voldgift i TTIP-forhandling
Forbundet af 16.000 tyske dommere og anklagere vil have de såkaldte ISDS-tribunaler fjernet fra forhandlingerne om en transatlantisk handels- og investeringsaftale


 Det tyske dommerforbund afviser nu det forslag om et overnationalt voldgiftstribunal – kendt som ISDS – der indgår i forhandlingerne mellem EU og USA om en transatlantisk handels- og investeringsaftale, TTIP.
Dommerforbundet, Deutscher Richterbund, der har 16.000 tyske dommere og anklagere som medlemmer, skriver i et notat, at man »hverken ser et juridisk grundlag eller noget behov for en sådan domstol«.
Voldgiftstribunalet er en instans, hvor f.eks. amerikanske virksomheder og investorer skal kunne rejse erstatningssager mod EU eller EU-landes regeringer, hvis sådanne selskaber mener, at nye love og regler – f.eks en opstramning på miljøområdet – fratager dem en forventet økonomisk indtjening.
Tribunalerne skal udgøres af tre private erhvervsadvokater, der afgør sagerne uden om de nationale domstole.
ISDS-modellen har udløst massive protester fra mange sider og motiveret EU-Kommissionen til over for USA at foreslå den påtænkte konstruktion justeret på visse punkter, herunder skifte navn fra ISDS, Investor-State Dispute Settlement, til ICS, Investment Court System.
Det kan dog ikke berolige det tyske dommerforbund.
»Den klare underliggende antagelse bag ICS-forslaget om, at EU-landenes domstole ikke kan yde udenlandske investorer effektiv juridisk beskyttelse, savner faktuelt grundlag,« skriver dommerne.
De påpeger, at kommissionens forslag vil give voldgiftstribunalerne kompetence til at afsige bindende kendelser inden for såvel civilrettens som arbejds-, social- og skattelovgivningens områder.
Fratagelse af rettigheder
Dommerne betvivler, at EU overhovedet har formel ret til at etablere sådanne investeringsvoldgifter – de vil ifølge forbundet ligge »uden for de institutionelle og juridiske rammer for Unionen«.
ICS-tribunaler vil »fratage medlemsstaternes domstole deres rettigheder, når det gælder fortolkningen og anvendelsen af EU-lov, samt Europa-Domstolen dens kompetence til, via foreløbige kendelser, at besvare forespørgsler fra de nationale domstole,« hedder det i dommerforbundets notat.
De tyske dommere kan heller ikke acceptere måden, hvorpå voldgiftsdommere til det overnationale ICS-tribunal skal udpeges.
Ifølge EU-Kommissionens forslag skal disse udvælges blandt eksperter i international investeringsret med erfaring fra tvistbilæggelse i kommercielle stridsspørgsmål.
Ifølge de grundlæggende principper i Magna Carta of Judges for udvælgelse af dommere til Europa-Domstolen skal det sikres, at dommere er kompetente samt professionelt såvel som økonomisk uafhængige.
»ICS lever ikke op til nogen af disse kriterier,« skriver dommerforbundet og peger på det brede spektrum af lovområder, der kan komme i spil, og som advokater med erfaring fra international erhvervsvoldgift sjældent vil mestre.
De foreslåede honorarniveauer og ansættelsesvilkår til ICS-tribunalets dommere skaber dertil tvivl om disses økonomiske uafhængighed, mener de tyske dommere.
Suverænitetsafgivelse
Den danske voldgiftsadvokat Georg Lett fra advokatfirmaet LETT har selv erfaringer fra mange internationale voldgiftssager og fra EU-retten, og han erklærer sig helt enig med Deutscher Richterbund i kritikken af TTIP-forhandlingernes voldgiftstribunaler.
»Det er utroligt, at den danske regering er villig til at afgive suverænitet til en sådan instans. Danmark, der altid er så meget på vagt i spørgsmål om at afgive suverænitet til EU, er nu villig til at afgive suverænitet til en instans uden for EU i et omfang, man ikke kan overskue,« mener Georg Lett.
»Jeg forstår ikke bekymringen for, at de eksisterende nationale domstole i EU og USA ikke skulle kunne sikre retfærdighed for virksomheder og investorer,« siger han og nævner sagen om Thulebasens servicekontrakt, hvor en amerikansk domstol sidste år gav danske virksomheder medhold i, at udbuddet om kontrakten, der endte hos et amerikansk skuffeselskab, ikke fulgte reglerne – ifølge Lett et eksempel på, at de eksisterende domstole i USA og EU fungerer tilfredsstillende i denne type konflikter.
Han er bekymret for, at bl.a. de danske politikere er blevet indfanget af en proces, de ikke fra start forstod konsekvenserne af.
»Den danske regering og Folketingets flertal gav EU-Kommissionen mandat til at forhandle TTIP-aftalen med voldgiftsforslaget på et tidspunkt, hvor der ikke havde været nogen debat. Jeg tror ikke, de forstod, hvad de sagde ja til,« siger den danske jurist.
Den 12. forhandlingsrunde om en TTIP-aftale ventes at finde sted i Bruxelles i sidste uge af februar.

