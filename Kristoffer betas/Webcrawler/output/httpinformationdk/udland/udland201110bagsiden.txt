Bagsiden: For fed til at være præsident
Det republikanske parti søger fortsat efter den helt rigtige kandidat. I øjeblikket samler medieinteressen sig om New Jerseys guvernør Chris Christie. Der er bare et problem: han er overvægtig
New Jerseys guvernør, Chris Christie (tv.), der her hilser på en mor til et af ofrene fra 11. september 2001, er på tale som republikansk præsidentkandidat.


 WASHINGTON DC — Kan man være præsident for USA, hvis man er stærkt overvægtig? Det spørgsmål var på alles læber i stort set alle USA's medier i sidste uge. Grunden hertil finder man i New Jersey. Nærmere bestemt i guvernørboligen, hvor den populære republikanske chef hedder Chris Christie. Christie er ikke bare en hårdtslående og effektiv politiker, der har formået at vinde chefposten i en ellers solid demokratisk stat. Han er også den seneste i rækken af konservative outsidere til titlen som præsidentkandidat.
»Alle andre end Romney,« synes at være devisen, som en analytiker bemærkede om partiledelsens farveløse, men solide favorit Mitt Romney på CNN i sidste uge. Og nu er turen altså kommet til Christie, som fra mange sider bønfaldes om at kaste sig ind i kampen.
Men så er der altså det med hans vægt. Spørgsmålet blev taget op af tv-stationen ABC i denne uge akkompagneret af gysen og gispen på hele internettet, hvor en enkel søgning på » is Chris Christie too fat to be president« nu resulterer i tusindvis af hits. Christie selv sagde i forbindelse med guvernørvalget for to år siden, at »ja, jeg er — hvis nogen skulle have undgået at bemærke det — en smule på den tunge side«.
Christies anslås at veje mellem 130 og 150 kilo.
Det er over 100 år siden, at der sidst sad en sådan størrelse i Det Hvide Hus. William Taft vejede omkring 140 kilo. Og der synes at være noget nær konsensus i gruppen af analytikere og eksperter udi valg, branding og kommunikation om, at amerikanerne — på trods af at over halvdelen af nationen er overvægtig — ikke ønsker sig en tyksak i Det Hvide Hus.
Høj med lækkert hår
»Overvægtige har sværere ved at finde et job, sværere ved at beholde det, og de har en lavere løn end de, der er slanke. Vi lever i en æra, hvor vi ser ned på dem, der ikke kan holde vægten. Og disse fordomme spiller helt klart ind, hvis man vil vælges,« sagde eksempelvis David Birdsell, der er dekan ved The School of Public Affairs, Baruch College i New York.
En anden ekspert, John McLaughlin, der er konsulent for republikanerne, siger:
»Jeg råder altid mine klienter til at holde styr på vægten. De skal se godt ud på tv.«
»Vores præsidentkandidater ser mestendels godt ud, er høje og har en pæn frisure. Præsidenten skal ikke ligne os andre, han skal være et offentlig ideal, og der duer det ikke at være markant overvægtig,« siger Russell Riley, ekspert i præsidentkampagner ved University of Virginias Center of Public Affairs.
Herudover synes der at være fuldstændig enighed om, at en præsidentkandidat heller ikke må have »hårvækst i ansigtet«. Pudsigt nok var den sidste præsident, der havde skæg, også Taft. Det problem har Christie til gengæld ikke. Han skal bare på kur. Eller holde sig væk. De fleste regner med det sidste.

