Hvad venter Blatter?
Ifølge forlydender har FBI gjort den afgående FIFA-præsident til fokuspunkt i deres efterforskning
 Et ’manglende mandat’ fra fodboldverdenen var FIFA-præsidents Blatters begrundelse for at træde tilbage. Men de fleste regner med, at der vil dukke mere beskidte ting op i forbindelse med FBI’s FIFA-undersøgelse.


 At Sepp Blatters beslutning om at trække sig tilbage fra posten som præsident for FIFA kom som et chok for verdensfodboldorganisationen, kunne man med selvsyn forvisse sig om, hvis man dukkede op i det konferencecenter i Zürich, hvor der med kort varsel blev indkaldt til et ekstraordinært pressemøde tirsdag eftermiddag.
Her løb stressede teknikere rundt oppe på scenen og kæmpede med i al hast at tilslutte de elektroniske kabler, der skulle bruges til pressekonferencen.
Og da de mystificerede journalister – som var blevet tilsagt til FIFA’s hovedkvarter med tågede løfte om at modtage »en bekendtgørelse af væsentlig betydning« – indfandt sig i salen, fik de først at vide, at Blatter selv ville være til stede på pressemødet. Så blev hans navnekort fjernet fra scenen. Til sidst forlød det, at han alligevel ville dukke op.
Alting vidnede om kaos i kulisserne. Ingen havde regnet med, at præsidenten ville falde netop dén dag.
Formentlig heller ikke ham selv.
Men det gjorde han altså. Og det store spørgsmål er naturligvis hvorfor. Hvorfor traf fodboldens mægtigste mand beslutningen om at træde tilbage blot fire dage efter, at han havde vundet en ny valgperiode i spidsen for FIFA?
Blatter selv gav en sludder for en sladder om, at »jeg ikke længere føler, at jeg har et mandat fra den samlede fodboldverden«, men dén er der ingen, der tror på.
Magtmennesker som Blatter træder ikke frivilligt til side, og formanden for det engelske fodboldforbund, Greg Dyke, talte da også på manges vegne, da han sagde:
»Det lyder ærefuldt, men Blatter er ikke et ærefuldt menneske. Der må være en rygende pistol et eller andet sted.«
Nærmer sig Blatters dør
Og det er netop karakteren af denne rygende pistol, som der nu spekuleres i. For faktisk er Blatter ikke direkte impliceret i den igangværende korruptionsskandale endnu. Hans håndgangne mænd er blevet arresteret til alle sider, og organisationens hovedkontor er blevet ransaget. Men selv er han personligt gået fri af alle beskyldninger.
Det er dog formentlig kun et spørgsmål om tid. Fra USA rapporterer sædvanligvis velorienterede The New York Times nemlig, at de amerikanske myndigheder i al hemmelighed er ved at bygge en sag op mod den afgående FIFA-præsident.
Avisen har talt med flere kilder, der oplyser, at FBI-efterforskerne har udset sig Sepp Blatter som endemålet for deres efterforskningsarbejde. Og de har lagt en strategi, der går ud på, at de vil forsøge at slå en handel af med nogle af de FIFA-bosser, der befinder sig længere nede i magtpyramiden, for at etablere et pengespor, der fører helt op til præsidenten.
Samtidig er det kommet frem, at vidneudsagnet fra den tidligere generalsekretær for CONCACAF, Chuck Blazer, også snart bliver offentliggjort.
Chuck Blazer er det mangeårige medlem af FIFAs øverste ledelse, som for nogen tid siden indgik en hemmelig aftale med FBI om at fungere som informant i korruptionsskandalen. Og det forlyder, at hans vidneudsagn vil rumme saftige afsløringer om Blatter.
I det hele taget virker det som om, at FBI’s folk ad snørklede stier er ved at nærme sig den afgående FIFA-præsidents dør. Og det kan meget vel være erkendelsen af, at han inden længe vil blive trukket dybt ind i skandalen, der har fået ham til at opgive fodboldens højeste post.
Under alle omstændigheder er det et dramatisk fald for en mand, der siden 1998 har regeret FIFA som en diktator og fastholdt magten ved hjælp af stemmekøb og skyggefulde aftaler med repræsentanter fra despotiske regimer; ligesom han har kørt en benhård linje over for enhver, der har prøvet at skabe en smule åbenhed i toppen af verdensfodboldorganisationen.
Da FIFA’s tidligere generalsekretær Michael Zen-Ruffinen således vovede at kritisere Blatters lidt for åbenlyse stemmekøb ved et præsidentvalg for nogle år siden, lød det ildevarslende fra præsidenten: »Den øverste ledelse vil gøre op med vores Mr. Clean« – hvorefter Zen-Ruffinen blev kastet ud i mørket.
Anråbte gud og Allah
I de senere år har det virket, som om Blatter er blevet ramt af den lidelse, der hyppigt inficerer mangeårige diktatorer i form af forvrænget virkelighedsopfattelse og oppustet selvværd. Således har han ført en mangeårig kampagne for at få Nobels fredspris (en drøm, som man tør formode er død nu.) Og ved sit nyvalg til præsidentposten i slutningen af sidste uge, holdt han en selv efter egne standarder bizar sejrstale, hvor han anråbte både Gud og Allah.
Tirsdag eftermiddag var det dog en knækket og venneløs mand, der stod foran journalisterne i den halvtomme konferencesal.
Blatters magt er brudt. Og den engelske tv-station BBC måtte søge helt ud til hans datter, Corinne, der driver en bistro i det sydlige Schweiz, for at finde nogen, der havde et pænt ord at sige om ham.
»Hans beslutning har intet at gøre med de anklager, der hvirvler omkring,« udtalte hun. »Men det hele var ved at køre ham ned, og det var meget smertefuldt at overvære. Jeg håber, at verden med tiden vil erkende de store ting, han har gjort for fodbolden i de sidste 40 år.«
Få ubesmittede helte
Og mens Blatters datter venter på, at verden kommer til fornuft, er kampen om at overtage posten efter den afgående præsident allerede startet.
I de europæiske medier er det blevet fremstillet som om, at kun det europæiske fodboldforbund UEFA nu kan redde den korruptionsplagede verdensfodboldorganisation. Men før man køber den præmis, bør man lige betænke, at mange af de store fodboldlande i Europa – blandt andet Frankrig, Spanien og Rusland – faktisk stemte for Blatters genvalg for nylig. Samt at UEFA’s præsidentkandidat, Michel Platini, var en af de førende fortalere for den korruptionsbefængte beslutning om at tildele VM i 2022 til Qatar.
Det er svært at få øje på uplettede helte i det magtspil, der nu forestår. Men kampen om arven efter Blatter er i gang.

