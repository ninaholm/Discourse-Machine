Iran-sanktioner: Tungt signal eller tynd kop te?
Månedlange forhandlinger endte i går med et kompromis om nye sanktioner mod Iran i FN's Sikkerhedsråd. Sanktionerne rammer Iran militært og økonomisk, men rører ikke ved centrale sektorer som energi- og olieindustrien. Spørgsmålet er, om sanktioner overhovedet nytter noget?
Udsigten til nye, skrappe sanktioner mod Iran fik utilfredse borgere til at samle sig blandt andet her ved FN's bygninger i Teheran, hvor de med tilråb og plakater med billeder af den forhenværende amerikanske præsident, Bush, og den nuværende, Obama, demonstrerede deres modstand mod FN's Sikkerhedsråd og især USA, som længe har ønsket sanktioner.


 De har været måneder undervejs, været centrum for langtrukne diplomatiske slagsmål og har i flere omgange set ud til at hænge i en tynd tråd, men i aftes lykkedes det langt om længe for USA, flankeret af Frankrig og Storbritannien, at få vedtaget nye Iran-sanktioner i FN's Sikkerhedsråd.
Den seneste resolution, vedtaget med 12 af 15 mulige stemmer, blev fra amerikansk side udlagt som en sejr og et vigtigt signal til iranerne. Af skeptikerne udlagt som en tynd kop te og endnu et nytteløst skridt i den forkerte retning. Og af Iran udlagt som endnu et bevis på, at Vesten kun ønsker konfrontation snarere end oprigtig forhandling. Når der er jublet og raset færdig på alle fløje, lyder spørgsmålet: Vil denne runde af sanktioner virke, når de forrige tre runder ikke har givet andet resultat, end at Iran ufortrødent har fortsat sit atomprogram?
De største amerikanske medier var ikke imponerede i aftes. Washington Post mente, at der er langt til de »lammende sanktioner«, som udenrigsminister Clinton truede med for et år siden. Mens New York Times talte om en »beskeden« styrkelse og påpegede, at teksten savner den »symbolske vægt« fra et enstemmigt flertal. Alle rådets fem permanente medlemmer stemte for, men to midlertidige medlemmer, Brasilien og Tyrkiet, stemte imod, og Libanon undlod at stemme.
Lever op til ansvar
Iran fastholder, at landets atomprogram udelukkende har fredelige civile formål, men både USA og EU arbejder på at indføre deres egne endnu strammere sanktioner - med henvisning til, at Iran har holdt dele af sine atomanlæg skjult og desuden fortsat bygger centrifuger og beriger uran til stadigt højere niveauer.
I Sikkerhedsrådet sagde USA's FN-ambassadør, Susan Rice, i går, at rådet havde »levet op til sit ansvar«. Kort efter sagde præsident Obama i Washington, at »døren ikke er lukket for diplomati«, men at »handlinger har konsekvenser, og i dag mærker Irans regering nogle af disse konsekvenser. Jeg ønsker og håber for det iranske folk, at deres regering vælger en ny kurs.«
Både Tyrkiet og Brasilien, der for nylig forhandlede en aftale på plads med Iran om deponering af beriget uran i Tyrkiet, mente derimod, at den nye resolution kan spolere fremtidige forsøg på at finde en fredelig løsning.
»Vi ser ikke sanktioner som noget effektivt instrument,« sagde den brasilianske FN-diplomat, Maria Luiza Ribeiro Viotti, mens Irans præsident Ahmadinejad forud for afstemningen sagde, at der ikke bliver forhandlinger, så længe USA og dets allierede forsøger sig med pisk snarere end gulerod:
»Vi vil tale med alle, hvis der er respekt og retfærdighed. Men hvis man vil tale til os uhøfligt og på en dominerende facon, så er vores svar velkendt,« lød det.
De nye sanktioner rammer især Irans Islamiske Revolutionsgarde, som menes at kontrollere landets atomprogram, og som bliver ramt på både militære, økonomiske og finansielle aktiviteter. Sanktionerne strammes i alt mod 40 nye navngivne virksomheder, som underlægges et rejseforbud og får fastfrosset deres værdier. Dog tilføjes kun et enkelt nyt forskernavn til listen, den 56-årige Javad Rahiqi, som leder et nukleart teknologicenter.
Aftalen indeholder også nye muligheder for at ransage skibe og fly til og fra Iran. Dog kan landene ikke tvinge sig adgang med magt til et skib på åbent hav. Et tredje nyt element er et forbud mod iranske investeringer i andre landes atomindustri, uran-miner eller atomrelateret teknologi. Og et fjerde er et nyt forbud mod salg af en række forskellige konventionelle våben til iranerne.
Automatreaktion
USA havde ønsket sig flere indgreb over for iranske banker, forsikringsindustrien og erhvervslivet, men her holdt både Rusland og især Kina igen. Kineserne fastholder, at sanktionerne ikke bør få konsekvenser for Irans daglige økonomi. Kun en enkelt bank er derfor blandt de 40 nye selskaber på resolutionens såkaldte sorte liste. Men amerikanske diplomater fastholdt i aftes, at en stribe løsere formuleringer i resolutionens indledning også giver mulighed for at gribe ind over for både Irans energisektor og centralbank. USA måtte dog opgive sit ønske om at ramme de iranske benzinimporter.
»Der er ingen, der siger, at disse sanktioner ikke får effekt,« sagde Iran-eksperten Ray Takeyh, Council on Foreign Relations, i aftes til New York Times: »Spørgsmålet er, om de lægger tilstrækkeligt pres på Iran for at vende tilbage til forhandlingsbordet i et mere ærligt og kompromisvenligt humør.«
Han tilføjede, at forbuddet mod våbensalg kan have den omvendte effekt og tvinge iranerne til at arbejde endnu hårdere for at udvikle egne våben.
Andre peger på, at Sikkerhedsrådet næppe rammer Iran, hvor det for alvor kan mærkes, så længe man ikke rammer olien: »Jeg tror, at vi pr. automatik ender med sanktioner, fordi vi ikke ved, hvad vi ellers skal gøre,« sagde Steven E. Miller, sikkerhedsforsker ved Harvard.
Både Kina og EU er blandt de største aftagere af Irans olie og andre eksportvarer. Hos BBC skriver analytikeren Paul Reynolds, at denne resolution næppe bliver den sidste. Den har formentlig kun åbnet for nye måneders venten og forsøg på overvågning af Iran - og før eller siden for nye langtrukne forhandlinger:
»Et militært angreb på Irans atomanlæg er ikke aktuelt her og nu, men de vestlige diplomater accepterer, at på et tidspunkt vil det ikke længere være realistisk at håbe på en diplomatisk løsning. Så er der to muligheder: At acceptere hvad Iran måtte have udviklet (måske ikke en færdig bombe) - eller et militært angreb.«

