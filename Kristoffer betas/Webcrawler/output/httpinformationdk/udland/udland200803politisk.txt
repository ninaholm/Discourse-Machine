Politisk strid om Tibets fremtid
Tibets fremtid er på alles læber efter den seneste uges uroligheder. Kina siger, at 13 er dræbt, mens Tibets eksilparlament sætter tallet til hundredvis


 Mandag klokken 17 udløb fristen for de tibetanske ophavsmænd til den seneste uges demonstrationer til at melde sig til de kinesiske myndigheder. 
Det tibetanske lov-og-orden departement meddelte, at aktivister, der meldte sig selv inden midnat mandag kinesisk tid, ville blive behandlet mildt af myndighederne.
Tibets hovedby Lhasa er lukket ned af et stort antal soldater og politifolk, mens militæret afsøger gader og huse efter aktivister. 
De demonstranter, der har begået "alvorlige forbrydelser", vil få en hård straf, sagde Tibets regionale guvernør, Qiangba Puncog.
- Kina er et land, der er styret af love. Intet land ville tillade denne vold, sagde Puncog, der til gengæld lovede de demonstranter, som frivilligt melder sig, en skånsom behandling. 
Men antallet af fremmødte vil næppe leve op til Kinas forventninger. Efter en uge med massive demonstrationer har den tibetanske befolkning sat en tyk streg under, at kampen for religiøse og menneskelige rettigheder er langt fra ovre endnu. 
Ifølge Tibets eksilparlament med base i Indien har Kinas hårde fremfærd mod protester i Tibet kostet hundreder af tibetanere livet i Lhasa og andre byer i Himalaya-regionen. Modsat afviste de kinesiske styrker at have anvendt dødbringende våben mod demonstranterne. Ifølge Qiangba Puncog havde man derimod udvist "stor tilbageholdenhed". Sikkerhedsstyrkerne løsnede ikke et eneste skud, og militæret har ikke været sat ind, lød det.
Samtidig sagde Puncog, at 13 civile var døde under fredagens voldelige protester i Lhasa. Det var urostifterne i Tibet, der forårsagede deres død og sårede utallige andre under uroligheder.
USA's udenrigsminister, Condoleezza Rice, opfordrede mandag Kina til at indlede samtaler med Tibets åndelige leder, Dalai Lama.
- Vi har over en årrække i høj grad opfordret kineserne til at finde en måde at tale med Dalai Lama på, sagde Rice undervejs til et besøg i Moskva.
Her fremhævede hun Tibets eksilleder som en person med autoritet, der ikke er nogen separatist, og hvis store moralske vægt kineserne bør inddrage for at "finde en mere holdbar og bedre løsning på Tibet-spørgsmålet".
- Jeg håber, de stadig finder en måde at gøre det på. Kineserne har hidtil misset muligheden for at engagere det tibetanske folks moralske leder, sagde hun i flyet på vej til den russiske hovedstad.
Mens USA altså udøver pres på Kina, er Rusland mere tilbageholdende. Kinas forhold til Dalai Lama er et "internt anliggende" for Beijing, fastslog det russiske udenrigsministerium i en erklæring.
- Rusland har ofte fastslået, at Tibet er en integreret del af Kina og opfatter derfor forholdet til Dalai Lama som et internt anliggende for Kina. Forsøg på at politisere Kinas værtskab for De Olympiske Lege 2008 er uacceptable, skrev ministeriet med henvisning til, at tibetanerne blandt andet protesterer mod det kinesiske OL-værtskab til sommer.
Urolighederne i Tibet er de værste i to årtier, og harmen over det kinesiske styre er tilspidset efter munkes fredelige protester gennem flere dage. 
Den tibetanske eksilleder, Dalai Lama, har fordømt Kinas "terrorstyre" og "kulturelle folkedrab" i Tibet. Han opfordrer til, at der gennemføres en international undersøgelse af, hvad der er sket under uroen i Lhasa. Men den 72-årige modtager af Nobels fredspris møder kritik i egne rækker, fordi han er imod en boykot af OL. 
- Jeg er uenig med ham. Kina har ikke gjort sig fortjent at være vært for OL. Menneskeretssituationen i Tibet er forværret. Det er tydeligt, at de ikke fortjener OL, sagde lederen af Tibets ungdomskongres, Tsewang Rigzin, mandag til journalister i det eksiltibetanske samfunds hovedsæde i Dharamshala.
