Syrien – et udpluk fra en uges regimeovergreb



 At finde uafhængige kilder til de aktuelle begivenheder i Syrien er noget nært umuligt. Følgende hændelser er et udvalg af de mange, som løbende rapporteres af ’De Lokale Koordinationskomiteer’, der samler Syriens oppositionskræfter. En stor del af dem er søgt dokumenteret med videoklip, som kan ses på YouTube. Nærmere info på: www.lccsyria.org
14. november: En amatørvideo fra LCC viser demonstranter, der beskydes i Hama. Ifølge LCC blev ikke syv, men otte demonstranter dræbt under den regimefjendtlige demonstration, der skal have fundet sted lørdag.
13. november: LCC melder, at antallet af ’bekræftede martyrer’ for denne weekend beløber sig til 30, deraf de 17 i Hama (her er flere dræbt af snigskytter), de syv i Homs, tre i Daraa og en i hhv. Deir Ezzor, Kanaker og Khan Shaikhoun. I Sheikla indsatte regimestyrker kampvogne, hvis kanonild ødelagde bygninger og medførte, at byen var uden strøm i en periode. I byen Shahiba blev et bibliotek, der var samlingssted for oppositionen, brændt ned. I Reqa blev en natlig demonstration nedkæmpet af sikkerhedsstyrker: Syv blev såret. I Deir Ezzor demonstrerede 10.000 mod regimet ved et begravelsesoptog for en martyr. Også her blev kampvogne indsat for at sprede mængden.
12. november: I byen Daraa foretager politistyrker razzia mod aktivisten Jamal al-Khalafs hjem. De finder ham ikke, men arresterer hans tre brødre og hans 17-årige søn. Politiet kontakter al-Khalaf telefonisk og meddeler, at de torterer de anholdte familiemedlemmer, hvis han ikke overgiver sig. Deres smertensskrig høres i bagrunden. Samme dag findes det liget af en anden aktivist, Mohammad Eid Hussein Al-Hah Ai. Det bærer præg af ekstrem tortur.
11. november: LCC opgør tallet over dræbte ved uroligheder efter dagens fredagsbøn: 37, deraf et barn. De 21 er fra Homs, syv er fra Daraa, fire fra Hama, to fra Qatana og en i hhv. Idlib og Rahebah. LCC offentliggør video af sikkerhedsstyrker, der skyder direkte ind i en menneskemængde i Hama. På en anden video ses sikkerhedsstyrker skyde mod en begravelsesprocession i Msaifrah. Damaskusforstaden Kesweh meldes omringet af kampvogne. Snigskytter er posteret på taget af adskillige bygninger. Politistyrker overfalder demonstranter i Adawi-gaden i Damaskus og foretager masseanholdelser. Det samme sker i Aleppo, hvor politiet tillige bruger tåregas.
10. november: LCC opgør dagens tabstal: Hær- og sikkerhedsstyrker skal have skudt 30 ’martyrer’, deraf seks børn. De 15 i Homs, de ni i Idlib, fem i Hama og en i Daraa. I Damaskus samler en begravelse for gårsdagens dræbte 3.000 mennesker i demonstationsoptog. Der meldes om artilleribeskydning af Homs-bydelene Bab Dreib og Alqusoor og af kvarterer i Hama, Daraa og Idleb. I Khan Sheihoun indsætter regimet også kamphelikoptere. Der erklæres generalstrejke i adskillige byer og bydele.
9. november: LCC opgør dagens tabstal: 26 faldne ’martyrer’, de otte fra Barzeh-bydelen i Damaskus, syv fra Homs, fire fra Hama, 3 fra Inkhel, to fra Bokamal og en i hhv. Maaret al-Nouman og Saraqeb. En af de ’hidtil største demonstrationer’ går gennem gaderne i Damaskus-bydelen Maraba under massiv politiovervågning. I Hama affyrer politiet tåregasgranater for at sprede demonstranter.
8. november: Landsbyen Tarmeseh ud for Hama stormes af regulære hærtropper og beskydes fra tanks. Mange såres, 1 bliver dræbt. Kvinder demonstrerer i byen Dael ikke langt fra Daraa. Talrige andre demonstrationer mod regimet finder sted i byer landet over.
7. november: Dagens tabstal fra LCC: 11 martyrer, deriblandt to børn: Tre i Inkhil, tre i Homs, to i Bokamal og en i hhv. Daraa, Damaskus, Barzeh og Hama. Sidstnævnte by holdes i et jerngreb af 2.000 soldater med tanks og panserkøretøjer.

