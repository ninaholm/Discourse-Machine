I 10-dollarsedlens fodspor: Tilbage til naturen
Steve Boggan har i en måned fulgt en 10-dollarseddel rundt i USA. I seriens sidste afsnit viser det sig, at amerikanerne hellere vil skyde med bue og pil end tale om krisen


 ST. LOUIS, Missouri - Jeg sover på et ulækkert motel i udkanten af St. Louis. Næste morgen, den 11. oktober, ringer jeg til Ron Zoller, præsenterer mig og spørger, om sedlen er ankommet. Det er den ikke.
Jeg forestiller mig, at jeg ender med at køre min udlejningsbil i Mississippi-floden. UPS forsikrer mig om, at de ved, hvor kuverten med pengesedlen er, og at det var et nyt postbud, der gik ruten i lørdags, og at han for vild. Klokken 09.30 ankommer brevet. Så er vi i gang igen.
I de seneste fire år har Ron, en 43-årig bygnings- arbejder, været i gang med at renovere et palæ, der tilhører Marc Bulger, en berømt quarterback i american football. Ron håber, at han kan beholde jobbet resten af sit liv.
Huset var tidligere beboet af den familie, der oprindelig importerede ølmærket Budweiser til USA, og ligger omkranset af en grund på seks hektar med en sø. Det er en hemmelig perle, som ligger skjult ved en af indfaldsvejene til St. Louis.
Trætte af krisen
En af grundene til, at Zoller er glad for sit arbejde, er hans chef. Bulger, som er tidligere quarterback for St. Louis Rams og nu reservespiller for Baltimore Ravens, tjener sandsynligvis mere end de fleste højtbetalte fodboldstjerner i den engelske Premier League, men han er en beskeden familiefar, der kun kommer i avisen af de rigtige grunde:
»Hvis vi skal udføre noget hårdt arbejde, så står Marc her pludselig for at hjælpe til,« siger Ron og griner.
»Jeg vil ikke tale om krisen,« siger Ron: »Jeg har et job, så den angår ikke mig.«
De dårlige tider har varet så længe, at jeg ofte bliver mødt med denne holdning. Folk er trætte af at tale om finanskrisen. I løbet af det næste par dage hopper sedlen rundt i St. Louis. Ron bruger den til at købe en cd af den lokale sanger Erin Bode. Erins mand, Syd Rodway, bruger den til at betale en frokost på Cyrano's Cafe i Webster Groves. Den 25-årige servitrice Deneva Elvins får den som drikkepenge og bruger den næste dag på en æbletærte, som hun køber på et marked.
Naturglade turister
Æbleavleren er den 54-årige Paul Huning, og jeg tager med til hans frugtplantage, som ligger 95 kilometer væk i Union, Missouri. Han bruger først sedlen et par dage senere, da han tager sine børn, Benjamin på fire år og Julia på syv, med til Shaw Nature Reserve i Gray Summit, Missouri, hvor han køber en bog med titlen A Field Guide To The Grasses, Hedges and Rushes of the United States. Pengene bliver afleveret til to ansatte i naturparken, Bob Bryan og Judith Hunt.
Jeg regner med at skulle opholde mig et par dage i naturparkens velkomstcenter, men bliver glædeligt overrasket. Næsten umiddelbart efter kommer Nathan og Jennifer Walker, begge 32 år og fra Washington i Missouri, sammen med deres børn, Lucas på seks år og Allison på fire, for at få taget familieportrætter hos fotografen Sarah Lough.
Næste dag fortæller Walker-parret, at de vil tage deres børn med til en forlystelsespark og til en gård, hvor børnene kan klappe dyrene. Gården ligger i en frugtplantage - endnu en! - i Marthasville, knap 40 kilometer væk. Det er nu den 17. dag. Jeg er nedslidt.
Urimelige klienter
Efter at have passeret gennem hænderne på plantagens ejere, Susie og Otto  Thierbach, den lokale countrysangerinde Paula Morriss og Ottos mor Laverda, som sidder i kassen, havner sedlen hos Darrell Mikulencak, en finansrådgiver fra Chicago:
»Du vil nok helst ikke have, at jeg får den. Jeg skal flyve til Chicago i morgen.«
Jeg smider min rygsæk ind i bilen og begynder at køre. Afstanden er omkring 600 kilometer, og ved ankomsten til Chicago har jeg kørt mere end 3.000 kilometer siden afrejsen fra Lebanon.
Den 39-årige Darrell arbejder for en stor investeringsbank:
»Finanskrisen var forfærdelig,« siger han og tilføjer:
»Jeg havde klienter, som blev ruineret fra den ene dag til den anden. Dengang tiderne var gode, tog de selv æren for deres investeringer, men da det gik galt, gav de mig skylden for deres tab. På et tidspunkt var jeg bange for min sikkerhed.«
Han har meget travlt og foretrækker at bruge plastickort i stedet for kontanter. På den 18. dag går vi ud og får en drink, men han betaler med sit kreditkort, og jeg lægger drikkepenge i kontanter. Den 21. dag går vi igen ud og får en drink. Denne gang betaler jeg med plastickort, og han lægger 10-dollarsedlen som drikkepenge til bartenderen Adam Antonucci på Trace Bar i Wrigleyville.
Med bue og pil
Næste aften lægger Adam sedlen som drikkepenge til den 24-årige Megan Schneider, som bestyrer baren Firkin & Pheasant på Diversey Parkway:
»Jeg kan ikke tale lige nu,« råber hun for at overdøve støjen i baren.
»Og jeg kommer ikke til at bruge sedlen i morgen (lørdag). Jeg skal gøre klar til en tur til Michigan på søndag. Rådyrjagt. Med bue og pil.«
Sagde hun med bue og pil? Megan og hendes far Jim, en 65-årig Vietnam-veteran fra Taylor i udkanten af Detroit, har en jagthytte og 40 tønder land i Morley, Michigan. Den ligger 38 kilometer fra Big Rapids, langt væk fra alting. Da de ankommer natten til søndag, kan de konstatere, at der har været ubudne gæster i hytten. Der er meget fattigdom i området, og kriminaliteten er stigende. Den næste dag tilbringer de sammen med politiet.
På den 26. dag får jeg endelig mulighed for at mødes med Megan, som endnu ikke har brugt pengene. De har medbragt alt, hvad de skal bruge. På den 27. dag inviterer Megan og Jim mig til at bo og jage sammen med dem. Der er hverken toilet, elektricitet eller rindende vand i hytten, men der en generator til aftentimerne, et køligt udhus med et dybt hul og en fantastisk varm petroleums- ovn.
At jage rådyr med bue og pil er en udbredt fritidsbeskæftigelse, som kræver camouflage, tålmodighed og buer, som kan koste op til 1.000 dollar. Desuden skal man bruge en behagelig pude, når man klatrer op i et træ, hvor man skal sidde i timevis i skumringen og vente på byttet. Megan og Jim er fremragende skytter, men at jage rådyr med bue og pil kræver mere end det. Nogle gange ser de slet ingen, og de skyder ikke på dådyr eller rålam. Det ville medføre et fald i bestanden. I gennemsnit nedlægger de hver omkring et rådyr om året, som familien spiser.
Sidste etape
Jeg tilbringer tre vidunder- lige dage og nætter i deres selskab, indtil Megan spolerer det hele på den 29. dag, da hun taber et væddemål om en baseballkamp til den 64-årige Glenn Waddell.
Glenn er også jæger, og den 30. oktober skal han hjem til Detroit. Jeg følger efter ham på den 345 kilometer lange rejse og spekulerer på, om han har planer om at gå ud i anledning af Halloween, men det har han ikke.
Næste dag er det samme historie. Glenn bliver hjemme. Han er en kæmpestor mand, der før i tiden arbejdede på Ford-fabrikken i Dearborn, som engang var verdens største industrikompleks. Han inviterer mig hjem til sit hus i Southgate:
»Vi havde en god ting kørende på Ford, indtil vi tabte det hele på gulvet,« siger han og tilføjer: »Fagforeningerne blev for stærke, og vores biler var ikke lige så gode som japanernes.« Så blinker han og siger: »Men nu er vi på vej frem. Vi laver gode biler, og Detroit er begyndt at vokse igen.«
Glenn holder en pause og smiler:
»Her,« siger han. »Stik mig 10 dollar og tag din seddel.«
Klokken er næsten 17.00, den 31. oktober - to timer og 30 minutter inden deadline - og jeg har pludselig igen IA74407937A i hånden. Jeg kan stadig nå at bruge den og dermed forlænge dens rejse. Men efter 30 dage og næsten 4.800 kilometer, som har ført mig gennem Kansas, Missouri, Arkansas, Illinois, Indiana og Michigan, tror jeg bare, at jeg vil stikke den i lommen.

© Guardian & Information Oversat af Mads Frese
Dette er tredje og sidste afsnit  i serien. De to første blev bragt  i onsdags og i går

