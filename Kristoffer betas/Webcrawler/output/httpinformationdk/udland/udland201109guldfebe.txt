Guldfeber truer Amazonas' folk
Den høje pris på guld har medført omfattende ulovlig minedrift og forøget vold i Sydamerikas regnskovsregioner


 Elton Thompson var ude og drikke en sodavand, da han blev pryglet ihjel af en minearbejder ved navn Frank. Han blev kun 14 år.
Arturo Balcazar havde sin egen butik. Han blev skudt ned på en flodbåd for øjnene af sin kone. Alan Welch var 54 år. Han blev banket til døde med trækøller efter at være blevet beskyldt for tyveri.
Tre mænd, tre mord, men øjensynlig kun ét motiv: Den globale økonomiske krise har sendt guldprisen på himmelflugt og intensiveret en allerede febrilsk jagt på guld i Sydamerikas Amazon-region.
Over hele Amazonas, ja hele verden, er guldprisen på det højeste niveau nogensinde — et resultat af, at investorer søger et sikkert ly fra USA's og Europas økonomiske nedture. Dette har bragt vold, sygdomme og konflikt til de mineralrige regnskove i Brasilien, Guyana, Peru, Bolivia, Colombia og Venezuela. »Der er direkte sammenhæng mellem prisen på guld og de udfordringer, vi er oppe imod i disse dage,« siger David Ramnarine, en guyansk politikommissær til nyhedssitet Demerara Waves efter en række guldrelaterede mord i hans land, deriblandt drabene på Thompson, Balcazar og Welch.
Guyanas øverste politichef, Henry Greene, ser ligeledes en klar forbindelse mellem de stejlt stigende guldpriser og eksplosion i antal af drab og lynchninger i fjerne minelejre, hvor prostitution, skydevåben og narkotika også er udbredt.
»Det er altså sammen relateret til og har meget at gøre med guldprisen. Langt flere mennesker end normalt søger mod det indre af landet, for der er rigtig mange penge i guld lige nu,« siger han til websitet Carribean Life.
»En giftig blanding af guld, grådighed og alkohol har resulteret i en bølge af brutale drab i det indre af landet,« rapporterer sitet og bringer en liste over mord på minearbejdere, juvelerer og butiksejere fra minebyerne.
På den anden side af grænsen i det brasilianske Amazonas er de indianske lokalsamfund også tiltagende foruroligede over tilstedeværelsen af guldjægere, der operer på egen hånd i deres nærområde.
Næsten to årtier efter at 2.000 yanomami-indianere mistede livet under den forrige guldfeber, frygter ledere fra den oprindelige befolkning i Brasiliens nordvestlige Roraima-delstat for, at historien vil gentage sig.
Med fly og våben
Stadig flere forarmede guldjægere plyndrer deres jorder i søgen efter guld og efterlader sig et morads af miljømæssige ødelæggelser og menneskelige lidelser.
»Jeg er bekymret. Mit folk lider,« siger Dario Vitorio Kopenawa Yanomami, sundhedskoordinator for Hutukara-stammen, som anslår, at så mange som 2.000 illegale minearbejdere kan operere i Yanomamiernes reservat.
»Minearbejderne lejer fly for at trænge ind i reservatet. Hver dag finder der seks uautoriserede flyvninger sted over Yanomami-reservatet. Ulovlige landingsbaner er blevet genåbnet Og det er farligt at være i nærheden af dem. De er alle bevæbnede,« siger han.
»Nærmer vi os, kan de finde på at dræbe os. Vi har informationer om, at indtrængerne kommer tættere på vores beboelsesområder. Yanomamierne beder om støtter,« tilføjer han. De 2.000 illegale minearbejdere, der menes at operere i reservatet, er dog stadig en brøkdel af de anslået 40.000, som bragte død og ødelæggelse hertil i 1980'erne og -90'erne.
Men aktivister frygter, at prisen på guld, som har nået niveauer på 40 procent over bare sidste år, vil lokke flere eventyrere til og få disse til at genåbne de ulovlige landingsbaner på yanomamierne områder for at transportere endnu flere minearbejdere til og fra regionens guldminer.
I sidste måned skrev avisen Folha da Boa Vista fra Roraimas hovedby, Boa Vista, at i Gold Street, centrum for en stor del af den illegale guldhandle, at priserne på guld var steget fra 48 brasilianske reias (145 kr.) pr. gram for to år siden til så meget som 96 reias i dag.
»Den høje pris forstærker tørsten efter mineraler i vores indfødtes reservater,« siger Janete Capiberibe, etparlamentsmedlem valgt i Amazonlandet, som nu er gået til politi- og reservatmyndighederne i Brasilia på vegne af yanomami-indianerne. Hun vil arrangere en offentlig høring, der skal diskutere guldjagtens indvirkning på alle amazonindianernes stammer.
© The Guardian og Information Oversat af Niels Ivar Larsen

