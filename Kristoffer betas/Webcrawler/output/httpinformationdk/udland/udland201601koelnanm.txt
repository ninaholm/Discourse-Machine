Køln-anmeldelser er tredoblet på to dage



 Antallet af anmeldelser efter en usædvanligt voldelig nytårsnat i Køln, hvor et stort antal kvinder blev udsat for seksuelle overgreb, stiger og stiger.
Søndag oplyser politiet i domkirkebyen ifølge avisen Die Welt, at man har modtaget 516 anmeldelser i Køln. Alle disse har forbindelse til episoder fra nytårsaften og natten til nytårsdag. 40 procent af anmeldelserne drejer sig om forskellige grader af seksuelle overgreb, skriver Die Welt.
I efterforskningen af sagerne om seksuelle overgreb er der overvejende fokus på asylansøgere og illegale indvandrere fra Nordafrika.
Fredag var det samlede antal af anmeldelser i Køln 170. Lørdag steg tallet til 379 anmeldelser fra enkeltpersoner eller grupper.
Politiet siger, at der er anmeldt to voldtægter, og en styrke på 100 mand er sat på efterforskningen. Der er endnu ikke rejst sigtelser.
»Der har været foretaget anholdelser, og vi vil fortsætte med at foretage anholdelser,« siger en talskvinde for politiet i Køln. »Det vil så blive fastslået, hvorvidt de pågældende var med, eller ikke var med i forulempelserne og angrebene,« siger hun ifølge Reuters.
Hun siger, at politiets patruljeringer er blevet optrappet, og at antallet af personer i patruljerne er forøget.
Den tyske justitsminister, Heiko Maas, siger, at der må være sket en form for »forberedelse eller afstemning« af overgrebene i Køln.
Myndighederne i den tyske by kom helt skævt ind på sagen. I den første rapport var de mange overgreb på kvinder slet ikke nævnt.
Lørdag gik højreekstremister og den islamkritiske bevægelse Pegida på gaden i Køln i en demonstration, som sidst på eftermiddagen blev opløst af politiet på grund af flaskekast og fyrværkeri.
Politichefen i Køln måtte fredag gå af på grund af hans håndtering af sagen.
Ritzau/Reuters

