Røde Kors: Flygtninge er i ingenmandsland i Serbien
Situationen i Serbien udvikler sig hele tiden, og den seneste melding fra Reuters er, at politiet har affyret tåregas og vandkanoner mod migranter, der forlanger adgang til Ungarn ved den serbiske grænse
Strandede flygtninge i Serbien lige ved Ungarn.


 Migranterne i Serbien vil videre til Vesten. Sådan lyder det fra lederen af departementet for internationale relationer for Røde Kors i Serbien, Ljubomir Miladinovic, der befinder sig i hovedstaden Beograd.
Mange accepterer alligevel at lade sig registrere i landet, siger han til Ritzau.
»Det er en meget vanskelig humanitær situation. De ønsker at komme videre til Vesten, men lader sig registrere i landet, fordi de ikke ved, hvad de ellers skal gøre.«
»De er meget taknemmelige for al den hjælp, de modtager her, da det er meget mere, end de har været vant til.«
Situationen i Serbien udvikler sig hele tiden, og den seneste melding fra Reuters er, at politiet har affyret tåregas og vandkanoner mod migranter, der forlanger adgang til Ungarn ved den serbiske grænse.
En handling, myndighederne fordømmer.
»Dette bruges hen over grænsen, hvor ingen stat har ret til at gøre sådan, og jeg protesterer i de stærkest mulige vendinger,« siger Aleksandar Vulin, den serbiske minister, der har ansvar for migrationsspørgsmål, ifølge det serbiske nyhedsbureau Tanjug.
Samtidig siger Serbiens udenrigsministerium i en erklæring, at Ungarn har meddelt, at den pågældende grænseovergang, Röszke-Horgos, er lukket i de næste 30 dage.
Ljubomir Miladinovic tør ikke spå om, hvordan fremtiden i Serbien kommer til at se ud. Det eneste, han er sikker på, er, at situationen vil vare ved i meget lang tid.
»Vi må forvente, at flere migranter kommer til. Vinteren kommer lige om lidt, og situationen bliver hele tiden skærpet. Men alt er samtidig også blevet mere organiseret, hvilket selvfølgelig hjælper på situationen.«
»De fleste mennesker i Serbien vil meget gerne hjælpe disse mennesker, men det er vanskeligt, for alle er udkørte efter mange år med konflikter,« siger han.
Ritzau

