Sudans oversete succeshistorie
For første gang i et kvart århundrede afholdes der flerpartivalg i Afrikas største land. Samtidig giver normaliseringen af forholdet til Tchad håb for fremtiden


 Det er en succeshistorie, som tegner forbløffende lovende for fremtiden: Medmindre en eller anden katastrofe indtræffer i sidste øjeblik, vil Sudans befolkning i næste måned begive sig til stemmeurnerne for at vælge en præsident, en lovgivende nationalforsamling, regionale guvernører og en ledelse for det halvautonome Sydsudan.
Der er tale om Sudans første flerpartivalg i næsten et kvart århundrede. Det følger efter flere års borgerkrig mellem nord og syd, regionale konflikter, herunder især i den vestlige Darfur-provins, og efter en retslig tiltale imod landets leder, præsident Omar al-Bashir, for forbrydelser mod menneskeheden. At gennemføre så omfattende valg i Afrikas største land er en enorm politisk og logistisk udfordring. Men indtil videre forløber forberedelserne rimeligt vel.
En afgørende forudsætning for at det har kunnet komme dertil, var sidste måneds foreløbige fredsaftale mellem regeringen og Darfurs største væbnede oprørsgruppe, Justice and Equality Movement (JEM). Uoverensstemmelser mellem parterne eksisterer dog fortsat. Oprørerne ønsker valget udskudt, indtil fredsaftalen er blevet endelig, og de rivaliserende oprørsfraktioner har forkastet den. Ikke desto mindre ser Darfurs indbyggere nu ud til at få chancen for at stemme om deres egen fremtid.
Et andet gennembrud, som knytter an til det første, er den pludselige normalisering af relationerne mellem Sudan og Tchad. Begge lande har længe givet husly til oprørere, der bekæmper modpartens regering. Men i Khartoum i februar gav Idriss Deby, Tchads præsident, og Sudans Bashir hinanden hånden. Også Deby står over for et valg senere i år og vil gerne af med den FN-styrke, som forsøger at beskytte flygtninge i det østlige Tchad  en operation, han ser som indblanding i indre anliggender. Og hvad Bashir angår, er han opsat på at tage brodden af den internationale kritik og opfylde sit løfte om at sikre fred i det vestlige Sudan før næste måneds valg.
Udsigt til uafhængighed
»Den militære metode slog fejl på begge sider,« siger Jerome Tubiana, der er redaktør for webstedet Making Sense of Sudan. »Deby og Bashir står nu over for større udfordringer, de kræver deres reaktion  i begge lande er der valg, og der er reel udsigt til, at Sydsudan vælger at løsrive sig efter en folkeafstemning til næste år.«
Den ivrige interesse fra Sydsudans regionale styre  dette blev oprettet efter fredsaftalen i 2005  for at rykke frem til folkeafstemningen til januar uden forsinkelse er en yderligere grund til, at valgkamp og valgforberedelser forløber så glat. Bashirs regerende Nationale Kongresparti (NCP) og SPLM, der repræsenterer Sydsudan, er blevet forenet om en fælles målsætning.
Bekymringer for, at Den Internationale Straffedom-stols tiltale mod Bashir skal afspore processen, gribe ind i valgforberedelserne og destabilisere landet, har hidtil vist sig grundløse. Skønt han politisk er blevet svækket, har Bashir afvist anklagerne som uunderbyggede og hykleriske  ja, han har endda spillet bevidst på dem for at mobilisere støtte. Den Internationale Straffedomstols chefanklager, Luis Moreno-Ocampo, er på sin side blevet kritiseret for at have overspillet sine kort.
NCP ventes i vide kredse at gå sejrrigt ud af valget som det største parti, hvorefter Bashir vil være klar til endnu en præsidentperiode. Dette vil til dels kunne tilskrives Bashirs overraskende fleksible og forsonlige tilgang til en mulig løsrivelse. På vælgermøde i Sydsudan fortalte han tilhørerne, at han  helst ser, at landet kan forblive samlet, men skulle syden beslutte sig for løsrivelse, vil han være den første til at anerkende dets uafhængighed.
Alting kan dog stadig nå at gå helt galt. I Darfur har nye kampe i Jebel Marra mellem regeringsstyrker og oprørsgruppen SLA fordrevet titusindvis af mennesker. Sammenstødene er en påmindelse om, hvor skrøbelig situationen er. Uenigheder mellem nord og syd om fordeling af olieressourcer, om medborgerskab og vælgerregistreringer er stadig uløste.
Stammevold er stadig jævnligt forekommende i syd. Oppositionspartier tilhørende Den Nationale Konsensusalliance  også kendt som Juba-konferencen, har truet med at boykotte valget. Bekymringer er der også fortsat over for mulig valgsvindel og for at valgkampen vil blive fordrejet og pålagt restriktioner i ytringsfrihed.
© The Guardian og Information. Oversat af Niels Ivar Larsen

