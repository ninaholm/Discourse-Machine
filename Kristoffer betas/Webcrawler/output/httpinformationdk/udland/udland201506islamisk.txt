Islamisk Stat vinder frem i Centralasien
Frygten for islamistisk terror er øget i hele Centralasien, efter at en tadsjikisk sikkerhedschef, trænet i USA, er hoppet af til IS. Russisk og amerikansk militærhjælp har pustet til terrorrekrutteringen, vurderer iagttagere
I alle de centralasiatiske tidligere sovjetrepublikker, Tadsjikistan, Turkmenistan, Usbekistan, Kasakhstan og Kirgistan, intensiveres jagten nu på formodede sympatisører af IS og al-Qaeda. Her er vi i Dushanbe i Tadsjikistan, hvor en sikkerhedschef, trænet i USA, er hoppet af og har sluttet sig til Islamisk Stat.


 Islamisk Stat (IS) fangede en meget stor fisk i det muslimsk dominerede Centralasien, da Gulmurod Khalimov, chef for specialstyrken OMON i Tadsjikistan, forlod det job i maj og i sidste uge bekræftede på en video, at han har tilsluttet sig IS.
I videoen fortæller afhopperen, at han er trænet i terrorbekæmpelse i både USA og Rusland. Nu kalder han til hellig krig imod begge lande:
»Hør nu, I amerikanske svin: Jeg har været i USA tre gange. Jeg så, hvordan I træner soldater til at dræbe muslimer.«
USA’s udenrigsministerium har bekræftet, at ’oberst Khalimov’ i perioden 2003-14 har deltaget i fem amerikanske træningskurser i henholdsvis USA og Tadsjikistan.
Ifølge Wikileaks har USA også udstyret tadsjikisk OMON med våben. USA’s ambassadør i Tadsjikistans hovedstad, Dusjanbé, har bekræftet, at OMON som tak for hjælpen har beskyttet USA’s ambassade i byen. Det lokale OMON er ellers bedst kendt for hård undertrykkelse af al opposition i landet – som regel under dække af anklager for islamistisk terror. Efter at have ledet den kamp i omkring tre år lover Khalimov nu at »slagte« både Tadsjikistans præsident og indenrigsminister for »terror mod muslimer« og indføre sharialov i landet.
Militærhjælp skaber terrorister
Khalimov fremstår nu som personificeringen af katastrofale konsekvenser af den lokale hetz mod religion og af USA’s militærhjælp til regimet. »Den cocktail har kun skabt flere terrorister i Centralasien,« lyder det ifølge det velanskrevne nyhedsbureau Eurasianet.org.
Samme kritik har lokale analytikere rettet imod USA’s militærhjælp til diktaturet i Usbekistan, der også har modtaget store summer for at lade udstyr fragte igennem Usbekistan under NATO’s tilbagetrækning fra Afghanistan. Flere centralasiatiske lande mister store indtægter som følge af tilbagetrækningen, som Rusland udnytter til at søge at genvinde kontrol med regionen.
I alle de centralasiatiske tidligere sovjetrepublikker, Tadsjikistan, Turkmenistan, Usbekistan, Kasakhstan og Kirgistan, intensiveres jagten nu på formodede sympatisører af IS og al-Qaeda.
USA har også stillet Turkmenistan træning og våbenhjælp i udsigt i lyset af meldinger om intensiveret aktivitet fra Taleban og IS ved Turkmenistans grænse til Afghanistan.
Ifølge International Crisis Group (ICG) kæmper 2-4.000 centralasiater nu for IS, heraf hovedparten fra Usbekistan og Tadsjikistan.
Undertrykkelsen af religion og den voldsomme ungdomsarbejdsløshed – i Tadsjikistan over 50 procent – er frugtbar jord for IS’ og al-Qaedas rekruttering. ICG’s direktør for Centralasien, Deidre Tynan, fremhæver, at IS »i stigende grad ses som et attraktivt alternativ til deres egne tyranniske regimer«.
ICG ser dog som mange andre analytikere truslen som overdrevet af lokale regeringer. Og deres paroler om fælles kamp imod terrortruslen har givet bonus i form af vestlig hjælp og stor vestlig »forståelse« for, at regionens regimer tager de mest brutale midler i brug imod deres oppositionelle.
Russisk frygt
Mange af IS’ centralasiatiske rekrutter er draget direkte fra et liv som undertrykte fremmedarbejdere i Rusland til Syrien eller Irak for at kæmpe for IS. Khalimov henvender sig direkte til dem med opfordring til at ophøre med at være »slaver for vantro« russere.
Den russiske centralasienekspert Arkadij Dubnov mener, at Khalimov-affæren er en større trussel imod Rusland end imod USA.
»Det siger meget mere, at Rusland anklages så åbent og skarpt,« siger han til Moscow Times.
Rusland har i højere grad end USA overbetonet faren for IS i Centralasien. Det er en udbredt opfattelse i Rusland, at IS er et amerikansk skabt monster.
Khamilovs sag vil uden tvivl bidrage til den slags konspirationsteorier og til yderligere radikalisering i regionen. Islam har været en kulturel markør i Centralasien siden Sovjetunionens sammenbrud. Religionen har hjulpet regionens ledere med at distancere sig fra Moskva, men samtidig har de ikke lagt skjul på, at de frygter troen som konkurrent til loyalitet over for statsmagten.
Alle de fem centralasiatiske tidligere sovjetrepublikker har statslige komiteer til at styre forholdet til religion. Religionskomiteerne er magtfulde instrumenter til undertrykkelse af selvstændig religiøsitet. Det er en udbredt opfattelse i de fem lande, at komiteerne primært bruges til undertrykkelse og imod ytrings- og forsamlingsfrihed. De censurerer religiøs litteratur og ses som centrale aktører i den vildtvoksende korruption i hele Centralasien.
I Tadsjikistan tvangsbarberer politiet mænd og flår tørklæder, hijab, af kvinder. I Usbekistan er det forbudt at bede andre steder end i statsovervågede moskeer. Og i alle landene diskrimineres aktivt troende på arbejdsmarkederne.
Voldelig politisk islam udøves imidlertid kun af små grupper, men de politiserede komiteer for religiøse anliggender fremmedgør de fleste troende i hele Centralasien og krænker systematisk de lokale forfatningers adskillelse af stat og religion. De undergraver tilliden til de statslige institutioner og øger radikale religiøse ideer og bevægelser, »som de netop er skabt for at gøre op med«, som The Diplomat skriver. Disse komiteer »er således også Islamisk Stats bedste allierede i regionen«, ifølge tidsskriftet.
Forfejlet politik
Hjælpen til de diktatoriske regimer fra de store spillere i regionen, USA og Rusland, hjælper ifølge Eurasianet også terrororganisationer. I april erklærede Rusland sig parat til at give Tadsjikistan 1,2 milliarder dollar i militærhjælp, for – som tv-stationen RT udtrykte det – Tadsjikistan »er nu i fare for invasion fra Islamisk Stat«. Usbekistan hævder, at det også er truet af invasion igennem Turkmenistan, der brød med landets traditionelle neutralitet tidligere i år, da de bad om amerikansk militærhjælp.
Som The Diplomat udtrykker det: »Overdrivelse fører til forfejlet politik og i Centralasiens tilfælde til menneskerettighedskrænkelse.«
Ifølge ICG-direktøren, Deidre Tynan, bliver IS’ propaganda »stadig mere sofistikeret med stadig flere kanaler til at påvirke centralasiater«. I hele regionen forbydes sociale medier, der anklages for at fremme IS, og de mest moderate religiøse aktiviteter på nettet ryger med ud i den proces.
I Kirgistan blev den prominente imam Rashot Kamalov arresteret under anklage for at opfordre kirgisere til at tilslutte sig jihadisterne i Syrien. Det har Kamalov aldrig gjort, men han er skarp kritiker af regimet.
I sidste uge blev 19 tadsjikere idømt fængselsstraffe på mellem 9,5 og 17,5 år. Blandt dem er ifølge lokale kommentatorer adskillige, som ikke har gjort sig skyldige i andet end Kamalov i Kirgisistan: kritik af regimet.
En usbekisk historiker siger under forudsætning af anonymitet: »Vore diktaturers terrorbekæmpelse i samarbejde med USA har næppe nogensinde skabt så mange potentielle terrorister som her i Centralasien.

