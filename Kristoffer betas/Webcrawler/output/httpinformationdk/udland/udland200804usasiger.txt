USA siger Syrien har atomanlæg
IAEA kræver en undersøgelse af de syriske atomprogrammer, som amerikanerne mener at kunne dokumentere som mulig våbenproduktion. Damaskus afviser anklagerne som latterlige


 TEL AVIV - Der bliver sat store spørgsmålstegn ved denne uges amerikanske fremlæggelse af materiale, der skulle dokumentere, at det var begyndelsen til et atomanlæg, israelerne i september sidste år bombede i Syrien. For mens eksperter og kommentatorer vurderer, at billederne, der fulgte med fremlæggelsen, kan være et atomanlæg, står de samme eksperter stærkt tvivlende overfor anlæggets karakter.
"Der er rimelighed i at antage, at Syrien er ved at opbygge et atomprogram, men samtidig er der intet, absolut intet, der tyder på, at disse programmer nogensinde kan komme til at udgøre nogen som helst trussel for den regionale sikkerhed. Det giver simpelthen ingen mening," siger Rime Allaf, der er ekspert i syriske forhold ved det britiske institut for internationale forhold, Chatham House.
Ligesom Osirak i Irak
Rime Allaf, som for tiden er på studierejse i Syrien, ser først og fremmest sagen som politisk. Det stod hende klart allerede i dagene, efter at israelske jagerfly havde bombet målet dybt inde i den syriske ørken den 6. september. Israelerne var særdeles åbenmundede om deres bedrift, og endnu mere usædvanligt svarede syrerne med helt tydeligt at meddele, at et angreb havde fundet sted.
"Dette var et fantastisk brud med Syriens normalt meget tillukkede reaktionsmønster, der plejer at begrænse sig til noget med retten til at slå igen," forklarer hun videre. 
"Dette siger mig, at begge parter havde noget at fortælle, som er vigtigere end selve anlægget."
Dette er også sagens kerne i forbindelse med den amerikanske fremlæggelse af materialet. Rime Allaf ser en åbenlys logik i, at amerikanerne går på banen netop mens der tilsyneladende er en syrisk-israelsk tilnærmelse undervejs med Tyrkiet som fødselshjælper.
National stolthed
"Syrien har samarbejde med stater som Nordkorea og Iran, og jeg tror i virkeligheden, budskabet går i den retning. Amerikanerne beder dem blande sig udenom, hvis Syrien indleder en dialog med Israel, og de gør det ved at sige, at hvis de israelske jagerfly kan ramme Al Kibar (anlægget i Syrien, red.) kan de også ramme andre steder. Ligesom Osirak," forklarer hun med reference til den irakiske Osirak-reaktor, som israelske jagerfly bombede i 1981.
Det internationale Atomenergiagentur (IAEA) udtaler, at sagen bør undersøges, og kritiserer samtidig amerikanerne for at have holdt oplysningerne tilbage lige til nu.
"Vi vil behandle disse oplysninger med alvor og undersøge, om oplysningerne er sande," hedder det i en udtalelse fra organisationens hovedkontor i Wien.
Ifølge Rime Allaf har Syrien talt om et eget atomprogram i de sidste par årtier uden at nogen har lagt specielt mærke til det. Landet underskrev ikke-spredningsaftalen allerede i 1969, hvilket ikke skulle stille sig i vejen, så længe der er tale om civile programmer.
Ingen konkrete beviser
"Og det er der," siger hun.
"Vi kan jo se tvivlen lyse ud af formuleringerne i den amerikanske fremlæggelse. Den er fuld af ord som 'sandsynligvis', 'muligvis' og 'vi vurderer', men meget lidt konkret. At anlægget skulle være magen til et nordkoreansk er jo heller ikke ensbetydende med, at det skal bruges til våbenfremstilling."
Syrien har afvist at være i færd med at bygget et anlæg og kalder anklagerne "latterlige", men dette beskriver Rime Allaf som en del af det taktiske hemmelighedskræmmeri, der er en del af de mellemøstlige atomprogrammer. 
Der er nemlig ikke så lidt national stolthed forbundet med sagen, og ved at bevare den som en nærmest offentligt kendt syrisk hemmelighed, kan styret i Damaskus bruge den til egen fordel.
"Der er masser af intern kritik af styret i Damaskus, ligesom i Iran," siger hun og forsætter: "Men fuldstændig parallelt med det iranske tilfælde, så er der også en kolossal enighed når det drejer sig om spørgsmål af national betydning. Det gælder i højeste grad atomprogrammerne, hvor folk på gaden i Damaskus siger, at når landets nabo i vest (Israel, red.) har mindst 200 nukleare sprænghoveder klar til affyring, hvorfor skal vi så ikke også have noget? Det er jo en legitim holdning, som Syriens hemmelighed understøtter. Mere er der ikke i den sag."

