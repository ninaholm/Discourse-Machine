'I er æsler, stude og lus!'
Den hviderussiske diktator Lukasjenko har fornærmet både Ukraine og EU og skabt en diplomatisk krise med sine raseriudbrud
Der røg nogle finker af Alexandr Lukasjenkos pande, da han var dybt fornærmet over ikke at være inviteret til mindehøjtidelighed i Ukraine i forbindelse med 25-årsjubilæet for Tjernobyl-katastrofen.


 Den hviderussiske diktatorpræsident Aleksandr Lukasjenko har gjort det igen. Han kaldte forleden nabolandet Ukraines præsident Viktor Janukovitj for en »lus« og Europakommissionens præsident José Manuel Barroso for »et æsel«. Lukasjenko var dybt fornærmet over ikke at være inviteret til konference og mindehøjtidelighed i Ukraine i forbindelse med 25-årsjubilæet for Tjernobyl-katastrofen.
Barroso havde ifølge ukrainske medier på forhånd meddelt, at han ikke ville komme, hvis Hvideruslands leder var til stede. Både USA og EU-landene har erklæret Lukasjenko for persona non grata efter hans overgreb imod oppositionen ved det seneste præsidentvalg i december.
Det var Barroso, som den ukrainske ledelse vidste ville komme med en stor pose euro til konstruktionen af en ny sarkofag over den eksploderede atomreaktor nr. 4 i Tjernobyl. Derfor gjorde det ukrainske diplomati det omhyggeligt klart for Lukasjenko, at han ikke var velkommen til konferencen, men gerne måtte komme til selve højtideligheden. Så nægtede Lukasjenko helt at komme.
Under et besøg i den hviderussiske del af det atomforurenede område ved Gomel blev diktatoren spurgt af en journalist, hvorfor han ikke deltog i markeringen af årsdagen i Ukraine sammen med bl.a. Ruslands præsident Medvedev.
Lukasjenko lignede selv Tjernobyl-nedsmeltningen og den efterfølgende eksplosion. Svaret fra ham var en strøm af eder og forbandelser: »Spørg Janukovitj, hvorfor den hviderussiske præsident ikke er med til begivenheden. Desværre er den ukrainske ledelse så luset. De er simpelthen nogle slyngler! Jeg ønsker ikke engang at snakke om alskens Barrosoer og andre æsler, stude og lignende,« rasede Lukasjenko.
Dans på knogler
Hans udtalelser er blevet forbigået i stoisk tavshed i Bruxelles, hvor en talsmand blot har sagt, at »vi anser ikke ham (Lukasjenko, red.) for en demokratisk valgt leder af republikken Hviderusland«.
Lukasjenko sagde også, at Ukraine »danser efter Barrosos pibe«. Den slags »højst ukorrekte« og »yderst oprørende« udtalelser er det samme som at »danse på knoglerne« (af Tjernobyls ofre, red.), replicerede Ukraines Udenrigsministerium, som benægtede, at der havde været politik involveret i højtideligheden i Tjernobyl. Sagen har derfor nu skabt en veritabel diplomatisk krise mellem de to nabolande. Jurij Kostenko, medlem af Ukraines parlament Radaen, siger til en ukrainsk avis, at »hvis valget står mellem Hviderusland og EU, så vil vi uden tvivl foretrække europæerne«.
Uden tvivl, når Barroso kom med en check på 170 millioner euro og når Ukraine regner med yderligere nogle hundrede millioner til sarkofagen.

