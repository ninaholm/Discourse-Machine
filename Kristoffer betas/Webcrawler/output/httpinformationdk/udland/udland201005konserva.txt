Konservative og Liberaldemokraterne enes om koalitionsaftale
Liberaldemokraterne får en afstemning om det britiske valgsystem. Desuden får midterpartiet fem ministerposter, herunder Nick Clegg som vicepremierminister


 LONDON - David Cameron og De Konservative fik tirsdag aften en koalitionsregering med Liberaldemokraterne i hus. 
Prisen for aftalen, der sikrer et flertal i Parlamentet, er blandt andet en afstemning om den nuværende britiske valgform, som Liberaldemokraterne har kritiseret og i stedet ønsker et forholdstalsvalg, som for eksempel i Danmark. 
De Konservative kan dog ifølge avisen The Guardian stadig gå imod udfaldet af afstemningen.
Politisk set kommer der til at sidde fem liberaldemokratiske ministre i den kommende regering - heriblandt partiets formand, Nick Clegg, der bliver vicepremierminister. 
Ud over valgafstemningen har De Konservative blandt andet også lovet at droppe planerne om at hæve niveauet for arveafgift, mens Liberaldemokraterne er gået med til at indføre nedskæringer i det offentlige forbrug fra i år for at få bugt med den britiske gæld. 
Liberaldemokraterne har droppet modstanden mod de britiske atomubåde, men har fået håndslag på en revision af omkostninger og udnyttelse at våbenprogrammet. 
De Konservative får gennemført en reform af folkeskolen, ligesom Liberaldemokraterne er gået med til det konservative krav om et loft for immigration af personer fra ikke EU-lande.  
De to regeringspartnere er desuden blevet enige om at droppe Labours planer om identitetskort, samt at eventuel overførsel af mere magt til EU først skal til folkeafstemning.

