CIA-officerer er ikke entydigt skyldige i tortur
Når efterretningstjenester anklages for tortur, er skyld ikke entydig. Forhørsledere har sjældent reel mulighed for at sige fra, mener ekspert. Netop derfor skal menneskerettighederne håndhæves, mener Amnesty International


 Den amerikanske præsident Barack Obama frigav i sidste uge hemmelige dokumenter, der indgående beskrev tortur som tilladt forhørsmetode over for terrormistænkte.
Ved samme lejlighed afviste præsidenten at retsforfølge CIA's forhørsledere, men menneskeretsorganisationer kræver de skyldige for retten. De frygter, at tortur kan udvikle sig til en legal forhørsmetode, hvis forhørslederne ikke bliver retsforfulgt. Men der er et dilemma i at placere skyld for tortur, mener militærsociolog Claus Kold.
"Forhørsledere har sjældent styrke og integritet til at sige fra over for ordrer om at udføre tortur. De har fået besked på at indsamle informationer, og det er deres mål," siger Claus Kold.
Alle medarbejdere i hæren, politiet og dermed også CIA har lært at parere en ordre, ligegyldig hvor problematisk den er. Derfor kan de ikke i samme grad tage individuelt stilling til en ordre om tortur og afvise den, som folk udefra måske kan, siger han.
"Al militær træning går ud på at fjerne enhver form for selvstændighed og personlighed. Disse folk er blevet trænet i at adlyde uden at tænke," forklarer Claus Kold. Peter Scharff Smith fra Institut for Menneskerettigheder forsker bl.a. i amerikanernes behandling af terrormistænkte efter 11. september 2001. Han forstår dilemmaet, men mener dog ikke, at forhørsledernes manglende styrke til at sige fra over for tortur, kan undskylde forhørsmetoderne eller fjerne ansvaret fra dem, der har udført torturen.
Lige for loven
"Når man har med krig, forhør og fængsler at gøre er det ekstra vigtigt, at menneskerettighederne håndhæves. Det kan godt være, at gerningsmænd ikke ser deres handlinger som selvstændige, men i en retslig sammenhæng er man nødt til at holde fast i, at det er ulovligt," siger Scharff Smith.
Selvom forsøg med al tydelighed viser, at mennesker kan påvirkes til at udføre de mest afsindige ting, mener han, at folk altid har et valg. Specielt i den nuværende krig mod terror.
"Der er sandsynligvis ingen af de her CIA-forhørsledere, der har haft andet end deres karriere på spil, hvis de sagde fra over for torturen. De har måske kunnet fremme deres karriere ved at acceptere og udføre tortur, men tabet er ikke essentielt," mener Peter Scharff Smith.
Ulovlig erklæring
Amnesty International tager kraftigt afstand fra Barack Obamas frifindelse af CIA-forhørslederne og ser ingen formildende omstændigheder i situationen.
"Det er en skandale, at torturlederne ikke retsforfølges. Det er faktisk ulovligt. USA har underskrevet FN's torturkonvention, der påbyder dem at retsforfølge de skyldige. Og det vel at mærke op igennem hele systemet," siger Helle Jacobsen, der leder Amnestys kampagne mod 'Krigen mod terror'. Hun vil ikke forholde sig til om forhørslederne er i stand til at sige fra over for ordrer, men påpeger, at tortur aldrig kan retfærdiggøres eller undskyldes.
"Fangevogterne i Abu Ghraib-fængslet udøvede tortur, og de blev retsforfulgt. Det kan altså lade sig gøre," pointerer hun.
Virkelighedens verden
Militærsociolog Claus Kold kan sagtens se, at alle der medvirker til tortur skal straffes, men han understreger, at der er stor forskel på, hvor bevidste de har været om at give eller udføre ordren om tortur.
"De, der skriver under på tilladelsen, har et væsentligt større ansvar. De har en længere uddannelse, sidder højere oppe i hierarkiet og kan bedre gennemskue konsekvenserne ved anvendelse af tortur. De, der udfører torturen, er som regel yngre, har en lavere uddannelse og har sværere ved at gennemskue overtrædelserne og forrykkelsen af deres egne grænser," siger Claus Kold.


