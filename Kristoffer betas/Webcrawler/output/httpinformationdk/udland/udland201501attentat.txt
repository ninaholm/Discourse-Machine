Attentatmænds Yemen-forbindelse bekræftet
En af de to franske brødre, der angreb Charlie Hebdo, havde været i træningslejr i Yemen. Forbindelsen mellem en stærk gren af al-Qaeda og de franske attentatmænd fremstår tydeligt


 »Sig til medierne, at vi kommer fra al-Qaeda i Yemen.« Sådan lød beskeden ifølge flere vidner fra de tre attentatmænd, der onsdag angreb det satiriske magasin Charlie Hebdo i Paris og med koldt blod henrettede 12 personer under et redaktionsmøde.
Efterfølgende har de tre overfaldsmænds affilation været genstand for mange spekulationer, blandt andet med udgangspunkt i en af brødrene, Cherif Kouachi, og en tidligere dom for at have hvervet hellige krigere til at kæmpe mod USA’s styrker i Irak, hvor den ekstremistiske terrorgruppe Islamisk Stat har sit udspring.
Med afsløringen af, at Said Kouachi har opholdt sig i Yemen i flere måneder i en militær træningslejr organiseret af al-Qaeda på Den Arabiske Halvø (AQAP), synes den tvivl imidlertid at være forduftet.
Det fastslår dog ikke karakteren af forbindelsen mellem attentatet og den yemenitiske gren af terrororganisationen al-Qaeda.
Angreb ikke bestilt af al-Qaeda
»Det er ikke en forbindelse, der er umulig at forestille sig. AQAP har i flere tilfælde forsøgt at udføre terroraktioner uden for Yemen, som imidlertid er blevet stoppet,« forklarer den danske sikkerhedsekspert Siris Hartkorn, der bor i Yemen.
»Spørgsmålet er, hvordan forbindelsen er. Jeg tror bestemt ikke, det er usandsynligt med en form for kontakt og koordination, men jeg tror ikke, det er et angreb, der er blevet bestilt af AQAP, det er nok mere sandsynligt, at franskmændene har tilbudt det.«
Det er en tolkning, den britiske journalist og forsker ved European Council on Foreign Relations Adam Baron er enig i.
»AQAP har tidligere udvist en vilje til at udføre internationale angreb, men selv om Charlie Hebdos chefredaktør, Stephane Charbonnier, tidligere har været udnævnt som et mål af AQAP, har jeg svært ved at se Charlie Hebdo være øverst på AQAP’s liste over mål. Der er andre mål, der ligger væsentlig tættere på AQAP’s virke,« siger han.
Mens al-Qaeda i en række andre lande er blevet decimeret i de senere år, ikke mindst på grund af Islamisk Stats konkurrerende organisation, er det ikke tilfældet i Yemen. Her har det urolige land i en årrække huset en stor del af selve moderorganisationen, der egentlig havde sit afsæt i nabolandet Saudi-Arabien. I Yemen har de kontrolleret større landområder, men også haft et større fokus på en mere regional og national dagsorden end den globale jihad, al-Qaeda overordnet er forbundet med.
Alligevel har organisationen været mål for en række især amerikansk sponserede offensiver og en af USA’s mest intensive dronekampagner på kloden, der blandt andet i 2011 førte til likvideringen af AQAP-lederen Anwar al-Awliki. En mand, som anonyme yemenitiske efterretningskilder i går oplyste, skulle have mødt Said Kouachi samme år forud for det amerikanske angreb.
På trods af de angreb har organisationen flere gange søgt at gennemføre internationale terroraktioner, som dog i store træk er blevet hindret – og er stadig en afgørende aktør i Yemen.

