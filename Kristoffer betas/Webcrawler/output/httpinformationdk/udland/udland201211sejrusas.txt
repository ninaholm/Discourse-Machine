En sejr for USA’s homoseksuelle
En stribe valg demonstrerer alle, at amerikanerne er blevet mere tolerante over for bøsser og lesbiske. Homoforkæmpere jubler og taler om et ’historisk øjeblik.’ Forsker peger på et generelt og blivende værdiskred


 A watershed moment« – et historisk øjeblik. Ordene kommer fra Wolf Blitzer, CNN-nyhedsvært og politisk stjernejournalist, og det er ikke præsident Obamas genvalg, Blitzer taler om, men det faktum at tirsdagens valg endte med den en række markante sejre for USA’s bøsser og lesbiske.
For samtidig med valget til præsident- og vicepræsidentposten samt til Kongressen, stemmer amerikanerne om et hav af lokale emner. Fra kasinodrift, dødsstraf og regler for indvandring til f.eks. love om bøssers og lesbiskes ret til at indgå ægteskab. I tre stater var sidstnævnte på programmet, og i alle tre – Maine, Maryland og staten Washington – vendte vælgerne tommelen opad. Samtidig led et initiativ om at få staten Minnesotas eksisterende forbud mod homoægteskaber skrevet ind i statens forfatning nederlag.
Oven i hatten kunne USA’s LBGT-community konstatere, at det ikke længere er en forhindring for at blive valgt til USA’s føderale lovgivende forsamling, Kongressen, at man tilhører en seksuel minoritetsgruppe. I byen Riverside, Florida, står demokraten, Mark Takano på valg. Takano er åbent homoseksuel, og får æren af at blive det første åbent homoseksuelle ’Asian-American’ medlem af USA’s kongres.
I Wisconsin lykkedes det for demokraten Tammy Baldwin at vinde, og blive det første åbent homoseksuelle medlem af det amerikanske senat.
Og i Iowa besluttede vælgerne at beholde deres lokale højesteretsdommer, David Wiggins, som ellers havde været under angreb og ude i strid modvind, efter at han stemte for at legalisere homoseksuelles ret til at gifte sig i 2009. Endelig blev 2012 også året, hvor præsident Obama og Joe Biden åbent tilkendegav, at de begge støtter »alle amerikaneres ret til at gifte sig uanset seksuel orientering.«
’2012 blev det år vi vandt’
Chad Griffin, der er formand for the Human Rights Campaign, en NGO, som har kæmpet de homoseksuelles sag, siger: »Når historiebøgerne engang skal skrives, så vil 2012 blive husket som det år, hvor LGBT-amerikanerne vandt overbevisende sejre ved stemmeboksen. Millioner af amerikaneres drømme om ligebehandling er blevet til virkelighed, mens diskriminationen smuldrede.«
Men hvad ligger der bag valgsejrene? Scott Keeter, der er forskningschef ved tænketanken Pew Research Center for the People and the Press peger på dybtgående og varige ændringer i amerikanernes holdninger, som baggrund for resultaterne.
»I vores værdiundersøgelser kan vi for det første se, at et flertal af amerikanerne nu går ind for homoseksuelles ret til ægteskab.
For det andet kan vi se, at konservativ værdipolitik ikke længere er afgørende for, hvem der vinder Det Hvide Hus. Religion betyder mindre for især den unge generation. Vi er vidne til et generationsskifte hen mod et mere sekulært samfund, der kun kan udfordres af den store indvandring fra Mexico og Latinamerika, hvor borgerne er mere religiøse,« siger han.
Værdikampen har skiftet gear
Skiftet viser sig ikke kun i holdningen til seksualpolitiske spørgsmål, men også når det f.eks. gælder race. 48 procent af de adspurgte i Pews holdningsundersøgelse fra 1987 svarede, at de var positive over for »interracial dating« (forhold på tværs af racer). Det tal er steget til 83 procent. Et andet eksempel: 51 procent af vælgerne sagde i 1987 ja til spørgsmålet om, hvorvidt en skolebestyrelse skulle have ret til at fyre en lærer, hvis det kom frem, at vedkommende var homoseksuel. Det tal er faldet til under 25 procent: »Og man skal lægge mærke til,« bemærker Keeter, at værdiskiftet er kommet for at blive: »Modsat økonomiske spørgsmål, ændrer mennesker ikke holdning til disse emner, når de bliver ældre. Hvis du går ind for homorettigheder som ung holder tolerancen livet ud.«
 

