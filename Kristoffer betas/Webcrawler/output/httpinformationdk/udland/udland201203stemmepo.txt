Én stemme – Polens – har væltet EU’s klimakøreplan
Nationen med det store kulforbrug blokerede i aftes 26 medlemslandes ønske om at sætte nye CO2-mål for tiden frem mod 2050. Ærgerlig dansk klimaminister vil nu søge at få EU-Kommissionen til at fremsætte et politisk forslag, der kan bruges til at stemme Polen ned. Connie Hedegaard og Kommissionen overvejer


 Ét enkelt EU-land ud af 27 – Polen – væltede i går aftes EU’s køreplan for omstilling til en klimavenlig økonomi. Trods langvarige forhandlinger og et hårdt pres fra det danske formandsskab og de øvrige medlemslande, afviste Polen på miljø- og klimaministrenes rådsmøde i Bruxelles planen, der skal sætte Europa på sporet af 80-95 pct. reduktion af sine CO2-udledninger i 2050.
»Det er utrolig ærgerligt, at vi har fået et veto fra Polen en gang til. Det er kun en uge siden, at vore stats- og regeringschefer gav os besked på at nå frem til en beslutning om køreplanen,« sagde klima- og energiminister Martin Lidegaard fredag aften i telefonen fra Bruxelles.
EU-Kommissionens forslag til en 2050-køreplan opererer med ’milepæle’ for klimaindsatsen, så CO2-reduktionen i 2020 bliver 25 pct. i forhold til 1990-niveauet – i dag er 2020-målet 20 pct. – samt 40 pct. reduktion i 2030 og 60 pct. i 2040.
Hvis ikke EU forfølger disse milepæle i sine investeringer på energiområdet, risikerer man en fastlåsning til CO2-forurenende teknologier i form af bl.a. nye kulkraftværker, advarer EU-Kommissionen i forslaget til den køreplan, som klimakommissær Connie Hedegaard har været pennefører på.
»Polen ville slet ikke have nogen nye tal nævnt. Dybest set ønsker Polen ikke nogen fælles europæisk klimapolitik andet end det allerede vedtagne mål for 2050. Det er klart, at det ikke er holdbart i længden,« sagde Lidegaard.
Klimakommissæren er som den danske minister ærgerlig, men egentlig ikke overrasket over adfærden hos Polen, der får 90 pct. af sin elforsyning fra kul.
»Når man har set det brev, Polens miljøminister rundsendte før mødet og læst, hvad der er blevet meldt til medierne, var det ikke uventet, at Polen sagde nej. Det spændende var, om Polen formåede at få andre med sig – det gjorde de ikke,« fastslår Connie Hedegaard.
Flere vrede kommentarer mødte fredag aften den polske adfærd.
»Polen forstærker sit image som en forældet økonomi og bremser fremskridt for hele kontinentet. Europa har alvorligt brug for at frigøre sig fra den dyre import af fossil energi, der dagligt udgør en massiv belastning for dets økonomi og klimasikkerhed,« sagde Jori den Blanken, klimapolitisk direktør hos Greenpeace, med henvisning til EU’s regning i 2011 på 315 mia. euro for fossil energiimport – en stigning på 40 pct. i forhold til året før.
Klimarådgiver i Folkekirkens Nødhjælp, Mattias Söderberg, siger:
»Det polske veto er et slag i ansigtet på alle de mennesker, der allerede i dag lever med konsekvenserne af klimaforandringerne. Alle lande er nødt til at øge ambitionerne, hvis de store klimaudfordringer skal kunne imødegås. Polen bruger konsensusprincippet for at holde alle de andre EU-lande tilbage. Det er meget skuffende.«
Mattias Söderberg frygter, at Polens blokade og signalet, det sender om Europa, vil have en negativ effekt på de internationale klimaforhandlinger, der i forvejen går trægt.
Bolden hos Connie
Jørgen Henningsen, senioranalytiker ved tænketanken European Policy Center og tidligere miljødirektør i EU-Kommissionen, påpeger, at slaget ikke nødvendigvis er tabt.
»Hvis kun Polen er imod, så er der et klart større flertal, end der strengt taget er nødvendigt for at få vedtaget et hævet ambitionsniveau, forudsat at dette lægges frem som et egentlig forslag til beslutning fra Kommissionen,« siger han.
Selve køreplanen krævede i den forhandlede form konsensus for at blive vedtaget, men hvis den forarbejdes til et regulært forslag a la et direktivforslag, så vil det efter EU-reglerne kunne vedtages med kvalificeret flertal.
»Så hvis rådsmødet afspejler en virkelighed, hvor kun Polen er imod, så er det kun et spørgsmål om at presse Kommissionen til at lægge et egentlig forslag på bordet, og så tage den derfra,« siger Jørgen Henningsen.
Det er præcis, hvad man nu vil gøre, siger Martin Lidegaard.
»I mine rådskonklusioner som formandsskab har jeg kunnet fastslå, at mødet har ønsket at give Kommissionen mandat til at fremsætte et politisk forslag. Kommer det, vil det kunne vedtages med kvalificeret flertal i Ministerrådet,« siger Lidegaard.
Over for Information bekræfter Connie Hedegaard, at den mulighed foreligger.
»26 lande siger til Kommissionen, at de støtter køreplanen og har brug for et politisk forslag herom. Det har vi registreret og overvejer nu, hvordan vi går videre,« siger klimakommissæren.
Jørgen Henningsen finder det afgørende for EU’s politiske troværdighed og handlekraft, at man ikke går i stå på grund af et enkelt lands blokerende position.
»En så kompetent person som Italiens Mario Monti har på et tidspunkt kritiseret, at der i EU synes at være en tilbøjelighed til, at man i en form for misforstået fælles solidaritet ikke rykker ud med forslag, som nogen af en eller anden grund er imod. Efter min mening kan man ikke føre europæisk politik, hvis man kun lægger de ting frem, som alle er enige i,« siger Henningsen.

