’Tea Party er blevet institutionaliseret’
Den magtfulde fløj i Det Republikanske Parti agter ikke at gå på kompromis med Obama og Demokraterne, uagtet de økonomiske følger af deres hårde linje
 
	USA’s regering har sendt mere end 800.000 offentligt ansatte hjem, fordi låget på statskassen nu er smækket i. Mange offentlige institutioner er lukket, som her Richard Nixon Presidential Library and Museum. Foto: David McNew


 
	Lisa Nancollas er overbevist om, at Republikanernes villighed til at lukke dele af forbundsstaten ned for at stoppe præsident Barack Obamas gennemførelse af sin sundhedsreform vil bære frugt. Nancollas er Tea Partys lokale leder i den lille provinsby Lewistown, der ligger i midten af den gamle industristat Pennsylvania.

	Hun er ikke i tvivl om, at Det Republikanske Parti vil holde stand, i takt med at presset fra de mange ledige i den offentlige administration vokser, og bortfaldet af dele af den offentlige servicesektor skaber generel utilfredshed i befolkningen.

	»Folk vil forstå, at de ofre, vi bringer nu, vil blive til en gevinst, når Obamas sundhedsreform forsvinder,« siger Tea Party-aktivisten.

	Thomas Marino er det republikanske kongresmedlem for valgkredsen midt i Pennsylvania, hvor Lewistown ligger og Lisa Nancollas bor. Marino blev valgt som Tea Party-repræsentant til Kongressen ved midtvejsvalget i 2010, hvor Demokraterne mistede deres flertal i Repræsentanternes Hus, mens de stadig kontrollerer det andet kammer, Senatet.

	»Tom vil stå fast og løbe linen ud. Han bøjer sig ikke, før præsident Obama og Demokraterne stopper sundhedsreformen,« siger Nancollas.

	Koste hvad det vil

	I en pressemeddelelse skriver Marino til sine vælgere: »Jeg og mine partikammerater blev valgt til Kongressen i 2010 og 2012 som en direkte følge af vores modstand mod Obamas sundhedsreform og demokraternes udgifts- og skattepolitik. Hver dag opfordrer vælgerne mig til at gøre alt for at afskaffe sundhedsreformen.«

	I Tea Party er man villig til at gå langt for at tvinge modparten til at give sig. Dertil hører at risikere en statsbankerot, når Kongressen skal tage stilling til, om gældsloftet skal hæves inden 17. oktober.

	»Hvis vi skal nå til det punkt, hvor USA går bankerot, så tager vi det med. Hvorfor ikke? Vi kan ikke blive ved med at forgælde os,« siger lederen af det lokale Tea Party i Lewistown.

	Lisa Nancollas kompromisløse holdning er typisk for Tea Party. I årene, der er gået siden valget i 2010, har Tea Party diskret udviklet sig fra en folkelig protestbevægelse til en organisation, der kæmper for forandringer inden for USA’s politiske institutioner.

	I langt de fleste tilfælde har Tea Party-aktivister valgt at arbejde inden for Det Republikanske Parti, hvilket har ført til en politisk radikalisering af partiet og en voksende uvilje mod at deltage i de sædvanlige politiske rævekager i Kongressen.

	Energisk og dynamisk

	Aktivisternes styrke er dels en ubændig energi og dels en tyrkertro på, at de kan ændre det amerikanske samfund fundamentalt ved at organisere sig gennem sociale medier, målrettede kampagner mod ’anderledes troende’ republikanske politikere og gennem deltagelse i Det Republikanske Partis primærvalg landet rundt.

	I den nordøstlige New England-stat, New Hampshire har lokale Tea Party-grupper også opstillet deres egne kandidater og vundet valg til et stigende antal politiske embeder i kommuner og delstat.

	»Vi har fået mange valgt ind – også i delstatsparlamentet. Vi har endnu ikke nok pladser til at overtage magten i New Hampshires republikanske parti, men det er kun et spørgsmål om tid,« fortæller Tim Carter, en byggeentreprenør i Meredith, New Hampshire.

	Nogle universitetsforskere mener, at Tea Party har mistet indflydelse som politisk bevægelse i de sidste par år.

	»Der findes masser af grupper, som går ind for den delvise lukning, men det er de samme, som altid har arbejdet inden for Det Republikanske Parti,« siger Deana Rohlinger, lektor i sociologi på Florida State University.

	Andre forskere peger på, at Tea Party er blevet »institutionaliseret«.

	»Tea Party er mere en politisk organisation end en protestbevægelse. Bevægelser overlever ikke længe, medmindre de arbejder inden for institutionerne. Det så vi med Occupy Wall Street,« siger David King, lektor i offentlig administration på Harvard University Kennedy School.

	Mindretallets dominans

	Det er karakteristisk for Tea Party-aktivister, at de ikke nærer respekt for republikanske levebrødspolitikere, som går på kompromis med demokrater.

	»I Kongressen kan Demokraterne og Republikanerne ikke blive enige om noget. De er som et fraskilt par, der hader hinanden og afviser at forhandle,« siger Tim Carter.

	Carter er leder af Tea Party i New Hampshires Lake-region og blandt lokale kendt som en farverig personlighed, der har som hobby at læse amerikansk politisk historie og ellers skriver børnebøger i sin fritid. Som amatørhistoriker finder han postyret om den delvise lukning af forbundsstaten besynderlig.

	»Man skal ikke glemme, at USA blev en stormagt i det 19. århundrede, hvor vi havde en minimalstat. Dengang havde vi ikke indkomstskat, ej heller en centralbank. Trods det blev landet en stormagt. Vi kan sagtens gå tilbage til den situation,« mener Carter.

	Tilbage bliver spørgsmålet, hvorledes det kan hænge sammen, at Tea Party – et klart mindretal inden for de demokratiske institutioner og i befolkningen – magter at opnå så meget indflydelse, at de helt alene kan sætte den politiske dagsorden i USA.

	»I amerikansk politik er det afgørende, hvem der organiserer sig bedst. Tea Party har langtfra støtte i hele befolkningen, men de kan i kraft af deres indflydelse i Det Republikanske Parti tippe læsset i én retning,« påpeger lektor King.

