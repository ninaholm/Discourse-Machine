Olien koster job - vi må have mere af den
De forureningsramte amerikanske sydstater vil bekæmpe tabene på grund af BP-katastrofen med udvidet oliepro-duktion i Den Mexicanske Golf


 Det er, som Washington Post-tegneren Tom Toles ret genialt illustrerer det: Forureningens sum er konstant. Jo mere af olien fra lækagen i havbunden, som BP har held til at lede gennem sit 1.500 meter lange sugerør og op til fartøjet  Discoverer Enterprise i Den Mexicanske Golf, desto mere vil ende med at blive afbrændt og give CO2-forurening fra biler, oliefyr, kraftværker og fabrikker i USA. Ender olien ikke med at tilsvine havmiljø, kyster og dyreliv, ender den med at tilsvine atmosfæren og belaste klimaet. Alle veje fører til forurening, når det handler om olie.
Meldingerne fra BP lød i går på, at man nu fanger omkring 1,7 mio. liter pr. døgn via den hætte med tilkoblet sugerør, som det er lykkedes at fæstne på toppen af den lækkende oliebrønd. Chefen for den amerikanske kystvagt, admiral Thad Allen, angiver den samlede udstrømning fra brønden til omkring to-fire mio. liter i døgnet, og de fortsat transmitterede billeder fra havbunden illustrerer, at selv et udslip, der muligvis er mere end halveret, er voldsomt. Olien strømmer fra de ventiler i den monterede hætte, som BP tøver med at lukke, fordi trykket måske kan få hætten til at blæse af. Én ventil var i går blevet lukket - hvornår eller om de øvrige tre bliver det, er uvist.
Ifølge admiral Allen vil det tage »nogle måneder« at fjerne oliepølen på havoverfladen, når udslippet er stoppet, mens det vil tage »årevis« at genoprette de økologiske systemer.
Én ting, som ikke synes at aftage, er vreden. Fra Storbritannien rapporteres, at Maureen Hayward nu modtager hademails og telefoniske trusler rettet mod sin mand, BP's øverste chef Tony Hayward, som ikke er meget hjemme hos sin politi-beskyttede familie i Kent i disse dage. Haywards udtalelser for nylig om, at havet skam er stort og om, at han gerne vil have katastrofen afsluttet, så han kan få sit liv tilbage, fik i går præsident Obama til at reagere med noget, der lød som et godt råd til BP's bestyrelse.
»Han ville ikke arbejde for mig efter nogen af de udtalelser,« sagde præsidenten.
Dobbelt ramt
Fra en af de hårdest ramte stater, Louisiana, lød mere tvetydige vredesudbrud.
Økonomer har skønnet, at forureningen i staterne langs Golfen vil koste titusinder af arbejdspladser i fiskeri- og turisterhvervene, og det betyder paradoksalt nok, at staterne bliver endnu mere afhængige af de job og indtægter, som olieproduktionen til havs giver dem. Derfor kan man nu opleve Louisianas guvernør, republikaneren Bobby Jindal, rase i et brev til Obama over det midlertidig stop for nye offshore-produktioner i Golfen, som angives at kunne koste 7.000 direkte og mange flere indirekte arbejdspladser: »Det sidste, vi behøver, er en ny politik, der med sikkerhed vil ødelægge tusinder af eksisterende job og samtidig hindre etableringen af nye tusinder,« skriver han.
Så guvernøren og andre med ham vil på én gang have stoppet den aktuelle olieforurening og startet en udvidet olieproduktionen til havs. Afhængighed kan lede til de mærkeligste tvangshandlinger.

Information følger løbende oliekatastrofen i denne klumme

