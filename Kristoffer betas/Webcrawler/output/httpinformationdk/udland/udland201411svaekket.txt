Et svækket Rusland skader naboers demokratiske omstilling
EU er udviklingsbanken EBRD’s største donor og støtter derved omstillingen til demokrati og markedsøkonomi i de tidligere Sovjetstater, men omstillingen er truet af krisen i Ukraine og EU’s sanktioner imod Rusland, viser ny rapport
 Bombardementer har smadret vinduerne i en bygning i Donetsk. Krisen i Ukraine og det økonomiske pres på Rusland har forplantet sig til de omkringliggende lande, hvor væksten er den svageste i årtier.


 Omstillingen til demokrati og markedsøkonomi i flere tidligere sovjetstater er i fare, efter at regionen er kommet under økonomisk og politisk pres som resultat af krisen i Ukraine og den økonomiske svækkelse af Rusland.
Det vurderer en række iagttagere på baggrund af en ny rapport fra Den Europæiske Bank for Genopbygning og Udvikling (EBRD), der konkluderer, at væksten i regionen »ikke er set lige så svag over en treårig periode siden omstillingsrecessionen i starten af 1990’erne«. Det er blandt andet Vestens sanktioner, der ifølge bankens cheføkonom har »meget reel indvirkning på økonomien« i Rusland.
Paul Ivan, politisk analytiker i tænketanken European Policy Centre i Bruxelles, mener, at effekten af krisen og det økonomiske pres på landene »i forhold til demokrati klart er negativt«.
»For nogle lande – såsom det krigshærgede Ukraine – vil det styrke deres vilje til at nærme sig EU, men i andre vil det styrke den prorussiske lejr. Vi ser en genrejsning af Rusland, som nu anses for at være mere magtfuld. Rusland støtter de prorussiske fraktioner i nogle af disse lande økonomisk, og borgerne i landene bliver udsat for russisk propaganda,« forklarer Ivan og tilføjer, at Europas status som forbillede for regionens lande som konsekvens heraf er blevet svækket.
»Tiltrækningen ved den europæiske model – der også er blevet svækket af den økonomiske krise – er blevet udfordret i Østeuropa og længere østpå af Rusland. Moskva udsender et signal om, at et ikke-demokratisk regime kan opnå en vis succes. Effekten af det er klart negativt.«
Levgen Vorobiov, Østeuropa-ekspert ved Polish Institute of International Affairs i Warszawa, er enig i, at krisen »vil have en indvirkning på omstillingen«.
»Vi vil se forskellige tendenser, alt efter hvilket land vi taler om. I Moldova har vi set politikerne presse på for at implementere de reformer, de er blevet enige med EU om, hvorimod der er nogle bekymrende tendenser i Georgien. De nuværende begivenheder kan fremskynde tendenserne alt efter politikernes positioner i hvert enkelt land,« siger han.
EBRD – der blev oprettet i 1991 for at støtte regionens omstilling til markedsøkonomi og demokrati efter Sovjetunionens sammenbrud – skrev allerede i sidste års statusrapport, at omstillingen i regionen er stagneret. Et år senere erkender bankens cheføkonom, Erik Berglof, at »i forhold til reformer er vi stort set, hvor vi var sidste år (…) vi har ikke set nogen videre forbedring«. Sådan sagde han i forbindelse med præsentationen af bankens Transition Report 2014 i sidste uge.
Rusland under pres
Mens Rusland på den ene side har formået at bruge krisen i Ukraine til at generobre rollen som en vigtig global aktør og et alternativ til EU i regionen, har prisen på den anden side været økonomisk svækkelse som resultat af bl.a. USA’s og EU’s sanktioner imod landet.
»Vi udtaler os ikke om fordele og ulemper ved sanktioner. Det eneste, vi siger, er, at de har en meget reel indvirkning på økonomien (i Rusland, red.) og en indvirkning, der går ud over de industrier, de specifikt er målrettet imod,« sagde Erik Berglof og tilføjede, at udviklingen gør det »endnu mere sandsynligt«, at landet vil gå i recession i 2015.
 Bombardementer har smadret vinduerne i en bygning i Donetsk. Krisen i Ukraine og det økonomiske pres på Rusland har forplantet sig til de omkringliggende lande, hvor væksten er den svageste i årtier.
Mikhail Pochujev
Men sanktionernes virkning stopper ikke ved den russiske grænse, erkendte han.
»Den afsmittende virkning af det, der foregår i Rusland, er naturligvis meget vigtig for Centralasien,« sagde han og tilføjede, at »mange af de ting, vi tog for givet i forhold til lavere forsvarsudgifter, i forhold til fri handel og investeringer, i forhold til energi« ikke længere er gældende, hvilket »har en negativ indvirkning på væksten i hele regionen«.
Ifølge rapporten er stort set alle bankens programlande fra Øst- og Centraleuropa, de Baltiske lande, såvel som Centralasien og Kaukasus blevet påvirket negativt allerede i år og kan forvente dalende vækst næste år.
Årsagen til den afsmittende effekt er, at landenes økonomier er sammenkoblede som resultat af, at de alle var en del af Sovjetunionen.
»Handel med Rusland er vigtig for mange tidligere sovjetstater, så de vil klart blive påvirket af en afmatning i den russiske økonomi,« siger Paul Ivan.
Ifølge EBRD-rapporten er Hviderusland, Tadsjikistan, Armenien, Kirgisistan og Moldova de lande, der er mest eksponeret i forhold til den russiske økonomi.
For eksempel går 30 procent af Moldovas eksport og 35 procent af Hvideruslands samlede eksport ifølge tal fra 2012 til Rusland. Dog har sidstnævnte skabt en indtjening ved at videresælge importerede fødevarer fra EU til Rusland, der har indført sanktioner imod europæiske fødevarer. Alligevel forventes væksten i landet at falde fra 0,9 procent i 2013 til 0,7 procent i 2014.
For en række lande er et fald i pengeoverførsler fra emigrant- arbejdere i Rusland medvirkende til et fald i væksten. For eksempel har »en nedgang i pengeoverførsler fra Rusland« til Kirgisistan, hvilket udgør 30 procent af det kirgisiske bruttonationalprodukt, »medvirket til et fald i væksten i år«, skriver forfatterne i rapporten.
De konkluderer desuden, at »begivenhederne i Ukraine har haft en negativ indvirkning på tilliden blandt investorer og udsigten til vækst i omstillingsregionen overordnet set«.
Ifølge Georg Zachmann, der er økonom i tænketanken Brugel i Bruxelles samt medlem af to tyske rådgivningsgrupper i Ukraine, Hviderusland og Moldova, vil »den negative indvirkning« på regionens økonomi »blive større, hvis konflikten i Ukraine eskalerer«.
»Den store påvirkning kommer på grund af den økonomiske afmatning hos den russiske handelspartner,« siger han og påpeger, at det dog først og fremmest er »drevet af et fald i oliepriserne, de negative forventninger og i mindre grad sanktionerne«.
Zachmann er enig med Ivan og Vorobiov i, at presset kan påvirke reformtempoet i omstillingslandene. I selve Ukraine, fordi »den nuværende prioritet er at forsvare landets territorium, og alt andet kommer i anden række«.
Politisk pres
Det politiske pres fra befolkningen i Ukraine har dog skabt et pres på de politiske ledere for at nærme sig EU, hvilket kan – tilføjer han – »blive et incitament til at gennemføre reformer af gassektoren, så landet ikke er afhængig af russisk gas«.
I andre lande er der dog tegn på, at folkestemningen er ved at vende til Ruslands fordel, fortæller Paul Ivan og fremhæver en nylig meningsmåling i Moldova, hvor befolkningen blev spurgt, om de foretrak medlemskab af EU eller Ruslands Eurasia Toldunion, der også består af Hviderusland og Kasakhstan.
»Der var et lille flertal for den russiske toldunion, og det efter fem år med en proeuropæisk regering,« tilføjer han og siger, at det er »Ruslands stadig mere aggressive og aktive position i sit nærområde, der forstærker antidemokratiske udviklinger i regionen, mens den svækker EU’s relationer til nogle af disse lande«.
»Rusland er blevet mere aktiv på Balkan, hvor landet stadigvæk har et positivt omdømme, og hvor det anses for at forsøge at afspore disse landes europæiske integration.«
Også i Aserbajdsjan, der »over de seneste to årtier har forsøgt at udvikle relationer med både Vesten og Rusland«, er udviklingen bekymrende, fortæller han.
»Af frygt for, at landet får sit eget Maiden (protesterne mod regimet i Ukraine, red.), og fordi det fornemmer, at det er blevet strategisk vigtigere for Vesten, er regimet i Baku blevet mere autokratisk. Over de seneste måneder er adskillige borgerretsaktivister blevet arresteret.«
Levgen Vorobiov fremhæver især Moldova som et sårbart land.
»Der er en risiko for, at hvis krisen bliver værre, og hvis den politiske klasse i landet ikke forvalter de økonomiske problemer ordentligt, så kan befolkningen vælge at stemme på mere radikale styrker,« siger han.
Projekter i Rusland støttes
Et yderligere tilbageslag for omstillingsprocessen i regionen ville ikke kun være en bet for EBRD, men også for EU, der er udviklingsbankens største donor. Dermed støtter EU på den ene side omstillingen økonomisk, mens de sanktioner, unionen har indført over for Rusland, er med til at svække omstillingen.
Særlig problematisk er den kendsgerning, at Rusland er det land, der modtager mest støtte af banken. I alt har EBRD 792 projekter i landet, der dækker over investeringer for 24,4 mia. euro.
Det paradoksale i situationen fik i juli bankens bestyrelse, inklusive alle EU-lande, til at stoppe »nye investeringsprojekter i Den Russiske Føderation«. Ifølge banken er der dog ingen planer om at stoppe eksisterende projekter.
Georg Zachmann erkender, at sanktionerne er medvirkende til at undergrave bankens – og dermed EU’s – projekter, men mener ikke, at unionen kunne have handlet anderledes efter Ruslands annektering af Krim i marts.
»Den Europæiske Investeringsbank og EBRD har suspenderet nye lån i Rusland. Men også overskuddet af eksisterende projekter i regionen vil blive påvirket af konflikten. Men pointen med sanktioner er at vise, at man er villig til at acceptere at betale en pris,« siger han.
Vorobiov mener heller ikke, at EU havde nogen muligheder for at straffe Rusland uden indirekte at ramme sig selv og nogle af unionens interesser – såsom omstillingen i regionen.
»Formålet med sanktioner er ikke kun at straffe, men også at mindske Ruslands evne til at gøre større skade. Rusland må nu bruge penge på at holde oligarkerne tilfredse, og det er penge, der ikke kan bruges på militærudstyr,« siger han og påpeger, at prisen for regionen kan risikere at blive endnu større, hvis Ruslands territoriale tilegnelser fortsætter.
Paul Ivan er enig: »På lang sigt forsøger vi at hjælpe disse landes omstilling, men situationen i forhold til Ukraine er så seriøs, at EU blev nødt til at handle,« mener han.
»Forsvaret for det basale internationale system er også i Ruslands nabolandes interesse, hvad end det er landene i Østeuropa, Kaukasus eller Centralasien.«

