Kampen med at få styr på EU’s banker
Vejen til sundere danske banker går også gennem Bruxelles. Tre af de danske spidskandidater til Europa-Parlamentet taler for fælles europæisk regulering af bankerne, selv om de er helt uenige om, hvilke EU-aftaler Danmark skal tilslutte sig


 
	De fem år, der er gået siden seneste Europa-Parlamentsvalg i 2009, har været præget af genopretningen i den finansielle sektor efter den krise, der ramte kort før det valg.

	EU og Europa-Parlamentet har spillet en central rolle i at skærpe og udbygge den finansielle regulering. Og det europæiske samarbejde om den finansielle regulering skal fortsætte, lyder meldingen fra tre af spidskandidaterne til europaparlamentsvalget den 25. maj.

	»Vores udgangspunkt er, at i forhold til finanssektoren giver det rigtig god mening, at man samarbejder om regulering,« siger Rina Ronja Kari, spidskandidat til valget for Folkebevægelsen mod EU.

	Samme holdning har Bendt Bendtsen, spidskandidat for Konservative, og SF’s spidskandidat, Margrete Auken. Når bankerne er grænseoverskridende er reguleringen også nødt til at være det.

	»Der er ikke længere noget, der hedder nationale banker, og derfor er det også noget, vi er nødt til at styre på det store fælles plan,« mener Margrete Auken.

	Samtidig er det vigtigt for udlandets tillid til de danske banker, at vi er en del af den fælles europæiske regulering, mener Bendt Bendtsen, der forklarer, at den finansielle regulering har fået meget fokus fra Europa-Parlamentet.

	»Vi har faktisk ikke lavet meget andet i de fem år, der snart er gået, end at arbejde med finansiel regulering,« siger han.

	Bankunionen

	Selv om de tre kandidater altså er enige om det gode i at samarbejde, så indtager de tre helt forskellige positioner, når det kommer til bankunionen, der er et af de største europæiske initiativer, der skal styrke samarbejdet og reguleringen af den finansielle sektor.

	SF har allerede meldt ud, at de mener, at Danmark bør gå med i bankunionen, og Margrete Auken gentager, at det gerne må ske »hurtigst muligt«. Sådan får Danmark nemlig maksimal indflydelse på udmøntningen af de aftaler om bankunionen, som allerede er vedtaget.

	»Det gode ved bankunionen er, at vi får et meget mere kompetent og magtfuldt banktilsyn,« siger Margrete Auken.

	Hun mener, at bankunionen »har været et klart venstrefløjsprojekt fra starten«, og forklarer, at det ikke mindst er medlemmer af Europa-Parlamentets grønne gruppe, som også SF tilhører, der har »været nogle af drivkræfterne i opbygningen« af bankunionen.

	På linje med den danske regering er Bendt Bendtsen langt mere afventende. Han forklarer, at når han »ikke går med hovedet om bord i bankunionen«, så skyldes det, at han først vil se resultatet af den gennemgang af blandt andet de sydeuropæiske banker, som Den Europæiske Centralbank (ECB) gennemfører i de kommende måneder.

	»SF har valgt bare at hoppe op i båden. Jeg skal ikke sige ja til det her, før jeg ved, om der er store rekapitaliseringskrav (krav om at øge egenkapitalen, red.) på vej til sydeuropæiske banker, som danske bankkunder så skal til at betale,« siger Bendt Bendtsen.

	Rina Ronja Kari og Folkebevægelsen mod EU er derimod allerede nu klar til at afvise bankunionen, selv om hun ikke er principiel modstander af et europæisk samarbejde om overvågning af de største europæiske banker.

	»Når vi er modstandere af bankunionen, er det ikke, fordi det er et europæisk samarbejde eller en EU-ting. Så er det, fordi det simpelthen er en dårlig idé. Det er indholdet af bankunionen,« forklarer hun.

	Konkret peger Kari på, at tilsynet efter hendes mening ikke bliver stærkt nok. Ligesom hun mener, at den fond, der skal sikre, at bankerne selv, og ikke skatteyderne, skal betale for bankredninger, ikke bliver stor nok. Endelig så hun gerne, at bankunionen tog fat om »det grundlæggende problem« og gjorde noget for at begrænse antallet af store banker.

	»Hvis det var en god bankunion, så ville vi gerne have været åbne over for den. Det er den bare ikke. Det er en dårlig løsning.«

	Finansskat og fragmentering

	Et andet emne, der har præget diskussionen om bankerne er den skat på finansielle transaktioner, som en mindre gruppe på 11 EU-lande i et forstærket samarbejde arbejder på at indføre. Margrete Auken er stor tilhænger af skatten, Bendt Bendtsen er »ubetinget modstander«, mens Rina Ronja Kari er mere optaget af at få en global finansskat, end at en mindre gruppe EU-lande går sammen om en finansskat.

	»Hvis vi kan arbejde på en global løsning gennem EU, er det ikke et problem for os i sig selv. Men det er det, hvis man siger, at EU nu har lavet noget, og så tro at problemet er løst,« forklarer Rina Ronja Kari.

	Mens en del af den strammere finansielle regulering efter krisen kommer til at gælde i alle EUs 28 medlemslande, så kommer finansskatten altså kun til at gælde 11 lande, og bankunionen, som hverken Storbritannien og Sverige vil tilslutte sig, kommer som minimum til at gælde alle eurozonens lande.

	Den fragmentering i den finansielle regulering bekymrer dog ingen af de tre kandidater.

	»Jeg har svært ved at se, at det kan være ret meget anderledes,« siger Bendt Bendtsen.

	»Jeg ville synes, det var dejligt, hvis vi var sammen om det alle sammen,« siger Margrete Auken, men det er bedre, at en lille gruppe lande arbejder videre med finansskatten, i stedet for, at man bare stopper helt op, »så får kapitalen det for nemt,« siger hun.

