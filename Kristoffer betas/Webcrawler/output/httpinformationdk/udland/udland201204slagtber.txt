’Slagt Berlins mange turister’
I Berlin skaber strømmen af turister i stigende grad vrede blandt de  lokale beboere, der er begyndt at gå aktivt til værks for at gøre noget ved problemet
Filminstruktøren Nana Rebhan er meget opmærksom på, at masseturismen i disse år forandrer Berlin i en grad, der deler byens faste beboere: Der er dem, der mener, at det forandrer byens sammensætning og skyder priserne på alt i vejret. Mens andre er glade, da de tjener styrtende på det.


 Det var først og fremmest nye lyde i bybilledet, der gjorde filminstruktøren Nana Rebhan opmærksom på, at masseturismen i disse år forandrer Berlin i en grad, der deler byens faste beboere.
»Jeg lagde mærke til, at der var kommet noget nyt til i kvarteret: Rullekufferters rumlen over brosten og nye sprog. Italiensk, engelsk, fransk og spansk. Berlin bliver stadig mere international. På den ene side på grund af turister, men også på grund af folk, der kommer hertil for at bo i en periode,« siger Nana Rebhan til Information, der møder hende på en typisk berlinsk café i kvarteret Neukölln. Ved nabobordet taler en plysset kvinde på engelsk om et forestående kunstprojekt. Som andre af byens tidligere arbejderkvarterer er Neukölln i stigende grad blevet rejsemål for unge europæere, der ønsker at få del i myten om Berlin. Det er dog langt fra alle berlinere, der hilser udviklingen velkommen.
Uden for cafeen viser Nana Rebhan Information hen til en nærliggende mur med den spraymalede påskrift: No more Rollkoffer! (’Ikke flere rullekufferter’, red.). Skriften på muren vidner om en øget lokal irritation over en bestemte type af yngre turister, der søger mod Berlin på grund af byens festscene og dens billige huslejer.
»De er bange for, at turister er skyld i en hurtigere gentrificering. Der kommer mange turister, og derfor må vores by blive pæn og dyr. Det er turisternes skyld, at huslejerne stiger, og at alt bliver dyrere. Sådan tænker de,« forklarer Nana Rebhan. Tidligere har hun instrueret en film om livet i den lokale park Hasenheide, men er i øjeblikket i færd med at forberede optagelserne til filmen Welcome Goodbye, der stiller skarpt på årsagerne til det omsiggribende »turisthad«, som fænomenet er blevet døbt af de tyske medier.
Berlins nye hadkultur
I avisen Süddeutsche Zeitung er forfatteren Tanja Dückers for nylig gået i rette med, hvad hun betegner som »Berlins nye hadkultur«.
»Antallet af tilfælde stiger, hvor udlændinge nægtes adgang til smarte klubber og barer med begrundelsen ’ingen turister’. Vi ønsker at være alene med os selv,« skriver Dückers og peger på, at hadet også retter sig mod tilflyttere fra sydtyske provinser, der i det seneste årti har bosat sig i tidligere nedslidte kvarterer som bl.a. Prenzlauer Berg.
»Som jeg ser det, er der tale om provinsiel mentalitet og småborgerlighed,« siger byforsker Bastian Lange, der som geograf på Humboldt Universitetet har beskæftiget sig indgående med Berlins udvikling efter Murens fald. Han tilføjer:
»Også hos de befolkningsgrupper, der foregiver at være tolerant over for omverdenen. Hipsterkulturen, der i de sidste to-tre år har erobret visse dele af Neukölln, slår over i sin modsætning, fordi man frygter, at de områder, man selv har tilegnet sig, bliver truet af en stadig mere voldsom bølge af turisme.«
For Nana Rebhan er fænomenet selvmodsigende.
»I Kreuzberg er omtrent 90 pct. af indbyggerne slet ikke født i Berlin. Alligevel siger nogle af dem, at intet må ændre sig. At det er deres bydel. Det er et sjovt paradoks, for hvorfor skal bydelen tilhøre dem? Hvorfor skal de have ret til at sige, at bydelen ikke må ændre sig?«
Turistbashing
Modviljen mod turisterne er særligt fremtrædende blandt venstrefløjsaktivister og alternativt sindede, mener Nana Rebhan, der til sin film har haft held med at overtale en af de sædvanligvis pressesky aktivister til at lade sig interviewe under løfte om anonymitet. »Der eksisterer en venstrefløjsscene, hvor der ligefrem bliver opfordret til turist bashing, men når man taler med dem om det og siger: ’Hør engang, turister er jo også mennesker,’ svarer de, at det har de aldrig sagt, fordi de går jo ind for lige rettigheder og ligebehandling. Der er ingen, der vil stå ved det, men der findes alligevel dette had.«
At nogle lokale beboere føler sig trængt af de internationale gæster, der rejser til byen med billige flyselskaber, kan man imidlertid forvisse sig om på en spadseretur i tidligere arbejderkvarterer som Neukölln og Kreuzberg. Det er ikke kun i Nana Rebhans kvarter.
Flere steder i Kreuzberg kan man øjeblikket se graffiti med aggressive udfald som »Touristen fisten« (tæsk turister, red.), »Touris, fuck off!« og endda »Touristen schlachten« (slagt turisterne, red.).
Turisterne kommer
At Berlin i disse år er under hastig forandring på grund af international opmærksomhed fra både investorer og turister kan der ikke herske tvivl om.
I 2010 slog Berlin sin egen turistrekord ved at nå op på 21 mio. overnatninger.
Mens beboere og aktivister slår sig i tøjret, ser nogle lokale politikere masseturismen som en af de mest lukrative måder, hvorpå man kan tilføre kapital til en forarmet by uden nævneværdig industri.
»Visit Berlin, byens turistråd, har af bystyret fået til opgave at hente mere end 30 millioner overnatninger i Berlin inden 2020«, siger Nana Rebhan.
Sidste år indkaldte en lokalafdeling af De Grønne til en debataften om stigende larm i kvarteret under overskriften »Hjælp, turisterne kommer«. Men arrangement forløb dog anderledes end planlagt.
»En hel masse mennesker dukkede op. Egentlig var arrangementets titel ment lettere ironisk, men det gik hen over hovedet på folk. De troede, det var et råb om hjælp. Folk talte om deres angst for at blive fortrængt fra deres eget kvarter,« fortæller Nana Rebhan.
I Rebhans eget nabolag hænger dusinvis af flossede plakater på afskallede husfacader og opfordrer skiftevis til protester mod stigende huslejer og til revolution.
I de senere år er nyistandsatte barer og økologiske fastfood-restauranter imidlertid begyndt at klemme sig ind mellem nikotingule værtshuse, venstrefløjscafeer og neonrørsoplyste klublokaler med rygende tyrkiske mænd.
»For 10 år siden kom folk for at se Kurfürstendamm. Berlin har ikke så mange seværdigheder som Paris og Rom. De mennesker, der er kommet hertil inden for de seneste par år, er mennesker, der sætter pris på byen på grund af disse særlige frirum,« siger Nana Rebhan og tilføjer:
»Byen er en projektionsflade, ikke kun for tyskere, men for dem, der kommer her. De har en idé om, hvad Berlin, og hvad byen skal være. Den skal give dem et stykke frihed.«

