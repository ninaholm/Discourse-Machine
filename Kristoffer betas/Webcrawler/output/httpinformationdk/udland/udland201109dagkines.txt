Den dag kineserne kom til Avedøre
Kina står over for en formidabel udfordring med at få omstillingen til grøn og klimavenlig energi til at løbe hurtigere end den økonomiske vækst, der trækker kulforbruget med op. DONG Energy mener at have løsninger at tilbyde
En landsholdsfodbold med DONG Energys logo var gaven til hver i den kinesiske delegation, her Kinas vice°©energi°©minister, Liu Qi.


 Der kommer en stribe kinesere gående ind i lokalet. Et dusin mænd i ensartet mørke jakkesæt samt et par kvinder. Kaffekander og små skåle med chokolade er sat frem på bordene. I et par kasser langs væggen gemmer sig den venlige hilsen fra Danmark, som gæsterne skal have med sig hjem, når besøget er slut: En landsholdsfodbold med DONG Energys sponsorlogo på.
Delegationsleder er den kinesiske viceenergiminister, Liu Qi, og i hans følge blandt andre vicegeneraldirektøren i samme ministerium, Shi Lishan.
Stedet er auditoriet på Avedøre-værket i Hvidovre. Kineserne placerer sig ved bordene, og Anders Eldrup, det danske energiselskabs administrerende direktør, tager fat på en power point-præsentation.
Først introducerer han kraftværkets blok 2, som kan fyre med naturgas, olie, halm, træpiller og kul. Elektricitet produceres her med en virkningsgrad på 47 pct., hvad der angiveligt er meget højt.
»Det er ikke det hele. Værkets spildvarme bruges til at opvarme husene i København, og det giver en samlet energieffektivitet på 94 pct.,« forklarer DONG-chefen og lader kineserne forstå, at Avedøre 2 dermed er verdens mest effektive kraftvarmeværk.
Den kinesiske delegation er på rundrejse til Danmark, Storbritannien og Spanien for at se, hvad europæiske virksomheder har at tilbyde af grøn energiteknologi og løsningsstrategier af relevans for den gigantiske omstillingsproces til renere og mere klimavenlig energi, som Kina har indledt. I dag sikres 70 pct. af Kinas energiforbrug med kul, 19 pct. via olie og fire pct. med gas. Altså over 90 pct. fossil energi. Den ikke-fossile energi, som i statistikken omfatter både vedvarende energi og atomkraft, dækker dermed mindre end 10 pct. Det betyder, at målet i den hidtidige femårsplan om 10 pct. vedvarende energi i 2010 ikke blev nået.
Kina har mest vind og sol
Hvor formidabel omstillingsopgaven er, fremgår af, at Kina i dag er nationen med den største vindkraftkapacitet og solvarmekapacitet i verden og dertil for andet år i træk de største investeringer i vedvarende energi alligevel var man altså ikke i 2010 nået længere med den grønne energi end til et bidrag et stykke under 10 pct. Og selv om kullenes relative andel ganske langsomt falder, bygges der stadig masser af kulkraftværker for at dække det stigende energibehov bag den buldrende økonomiske vækst. I den nye femårsplan regnes der således med mere nyetableret kulkraft end dagens samlede kulkraftkapacitet i EU. Målet for ikke-fossil energi er i planen sat til 15 pct. i 2020.
»Vi håber at bringe kullenes andel ned under 50 pct. i 2030, og vi gransker mere ambitiøse mål for 2050, men sådanne er ikke offentliggjort endnu,« siger vicegeneraldirektør Shi Lishan til Information efter seancen med kaffe og power point.
Vi er de bedste
Åbenlyst er det, at kineserne er på jagt efter løsninger. Og Anders Eldrup forklarer, hvad DONG kan tilbyde.
»Vi er det selskab i Europa, som hurtigst stiller om fra den gamle til den nye måde at producere energi. DONG Energy vil skifte fra i 2006 at bruge 85 pct. kul og 15 pct. vedvarende energi til i 2040 at bruge 15 pct. fossil energi og 85 pct. vedvarende. Og de 15 pct. fossil energi vil ikke være kul, men gas, som er renere.«
Eldrup tilføjer, at den hastige globale opvarmning og de ledsagende klimaændringer gør, at man har ekstra travlt derfor skal man være nået halvvejs til målet allerede om 10 år: 50 pct. fossil og 50 pct. vedvarende energi i 2020.
»Vi er et meget lille selskab, men på vigtige områder har vi en førerposition. Vi er bedst i Europa til at lave energi ud af kul, vi er nummer ét i verden på havvindmøller, og vi er meget fokuserede på udnyttelsen af biomasse, hvor vi på et antal områder er verdens ledende.«
Trods kompetencen på kulfyring vil DONG forlade kullene, og det er heller ikke dét, Eldrup forsøger at sælge til kineserne i dag. Det er vindmøllerne, biomasse-teknologierne og de integrerede systemløsninger.
Kineserne lytter, spiser lidt af chokoladen, men kaster sig ikke ud i diskussion.
»Jeg tror, jeg har pralet tilstrækkeligt nu,« bemærker DONG-chefen og overlader ordet og power pointdiagrammerne til direktør Thomas Dalsgaard, der har særlig indsigt i selskabets biomasse-projekter, herunder andengenerations bioethanolproduktionen på basis af halm, som på DONG's anlæg i Kalundborg nu giver fem mio. liter bioethanol om året i dag til salg for bilisterne på mange Statoil-servicestationer, som Dalsgaard bemærker.
Partnerskab
»Vi mener, vi har en teknologi, der er blandt de bedste. Vi har vist, at den virker i stor skala, vi kan bruge mange slags råmaterialer, anlægget har meget høj energieffektivitet og meget lavt vandforbrug.«
Thomas Dalsgaard viser et diagram over det helt nye Maabjerg-energiprojekt, som DONG sammen er ved at planlægge i Holstebro.
Flere af kineserne retter sig i stolene og studerer opmærksomt diagrammet. For her skal et input af vindenergi, husholdningsaffald samt biomasse fra fødevareindustri og landbrug via DONG's spektrum af nye procesteknologier resultere i et kombineret output af el, varme, bioethanol, biogas og næringsstoffer. En sammenhængende systemløsning baseret på lokale energikilder og råmaterialer, som kunne gøre sig i kinesiske landdistrikter.
»Vore teknologier kan være interessante for Kina. Jeg håber, at denne dag kan blive starten på en dialog og en dag føre til partnerskaber med danske virksomheder,« siger Thomas Dalsgaard.
Kinesiske vanskeligheder
Salgstalerne er ovre. De kinesiske gæster smiler, rejser sig og modtager hver især en DONG-sponsoreret fodbold med tilhørende pumpe.
Om Kina vil købe noget af DONG eller indgå i joint venture-projekter på kinesisk grund lader sig ikke aflæse.
»Det er meget imponerende. Vi byder DONG Energy såvel som andre selskaber velkommen til at investere i Kina og blive del af markedet i Kina,« siger vicegeneraldirektør Shi Lishan høfligt efter seancen. Så har han ikke sagt for meget.
Den kinesiske delegation skal videre til Vestas for at se, hvad danskerne kan tilbyde på cutting edge-vindkraftteknologi, før de drager til Storbritannien og Spanien for at besigtige konkurrenternes kunnen og tilbud.
Folk med indsigt i den kinesiske energisektor siger, at Kina på mange måder stadig famler, når det gælder den tekniske energiplanlægning. Man smækker vindmøller og solpaneler op i stort tal og hastig rækkefølge for at teste, hvad der virker, men hvordan man får de nye energisystemer til at spille sammen i en driftsikker forsyning ude i provinserne og over lokale elselskabers grænser det er stadig en stor udfordring.
Både planlægningsmæssigt og teknologisk, men også politisk, fordi centralregeringens evne til at overvåge de lokale magthavere og holde dem til ilden er skrumpende.
»Vi har vedtaget mål for energieffektivisering og for ikke-fossil energi, og det er et vigtigt redskab. Men det er en udfordring at få det efterlevet lokalt,« medgiver Shi Lishan.
Kaffeseancen hos DONG Energy er del af en stor og uforudsigelig proces. Fra en dansk synsvinkel handler det foruden fremme af en grønnere global energiforsyning om, hvad vi skal leve af her i landet. Kan virksomheder som DONG eksportere deres løsninger til Kina og bringe indtægter hjem til Danmark?
Kan virksomheder som Vestas fastholde eller forstærke sin position som leverandør på det kinesiske marked og dermed skabe økonomisk fundament for også at fastholde arbejdspladser i Danmark? Risikerer man ved at lege med kineserne, at de i løbet af kort tid aflurer én de teknologiske fiduser og introducerer egne billigere kopiprodukter, som siden vil oversvømme verdensmarkedet? Eller ender de med at opkøbe danske energiteknologiske virksomheder via indledende joint venture-arrangementer sådan som B&W Energi og dets biomasse-teknologi for nogle år siden blev opslugt af kinesiske Dragon Power? Og er mulige samarbejdsaftaler mellem Kina og f.eks. DONG og Vestas afhængige af storpolitiske handler om teknologioverførsel, klimakontrol m.m. mellem Kina og Vesten?
Det blæser omkring Avedøre-værket denne eftermiddag. Efter rundvisningen tager viceminister Liu Qi afsked med Anders Eldrup og stiger ind i en elegant sort bil i diplomatklassen, mens de øvrige kinesiske gæster følger efter i en lejet bus. Den lille kortege ruller ind mod Københavns centrum, hvor talrige afspærringer symboliserer omstillingsprocessens mange hurdler. Et kapløb er i gang.

