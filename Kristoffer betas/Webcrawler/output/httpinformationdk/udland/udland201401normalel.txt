Det her er ikke deres  normale liv, slet ikke
’Hvorfor er Afrika det eneste kontinent i verden, hvor man ikke kan finde ud af at holde fred? Der er gået 50 år siden afkolonialiseringen, og vi smadrer det hele selv. Hvorfor?’ spørger UNHCR’s nye chef i Cameroun, der stammer fra Mali. Forfatteren Peder Frederik Jensen skriver fra Cameroun, der huser flygtninge i tusindvis, som kommer fra den krigshærgede, dysfunktionelle Centralafrikanske Republik
 
	En familie, der flygtet fra konflikten i den Centralafrikanske Republik, står foran sit telt i flygtningelejren Giwe i Cameroun.


 
	Flygtningelejren Giwe ligger i en rydning i bushen. Strækker sig over det kuperede landskab i det østlige Cameroun. Det er sidst på eftermiddagen. Folk er ved at gøre klar til aftenen. De henter vand ved brønden, en flok børn og teenagere står ved pumpen og pjatter. De yngste leger. En mand kommer hen mod bilen. Han er velklædt. Han hilser os velkommen, og Hamdiata Dialo spørger til hans velbefindende. Om der er noget, han mangler?

	Manden slår ud med armene. Det er der naturligvis. Et hjem f.eks. eller fred i den Centralafrikanske Republik (CAR), som han stammer fra. Som de fleste i denne lejr er han fra Bangui – hovedstaden i CAR – og er derfor ikke vant til et liv på landet.

	Så hvad savner man? Uddannelses- og arbejdsmuligheder for sine børn. Et velfungerende demokrati, sundhed, en verden uden den altødelæggende korruption.

	Sandsynligvis, men manden slår bare ud med armene og smiler.

	»Vi mangler tæpper,« siger han.

	Nætterne er kølige, og man sover på den bare jord.

	De mangler også de papirer, der afgør, om de må rejse videre, eller om de skal blive her i lejren og leve på et minimum med mad og andre fornødenheder udleveret af FN’s Flygtningeorganisation (UNHCR). De har også en smule landbrug, men det er de som byboer ikke helt kvalificerede til at dyrke. Folk taler om Canada som det forjættede land.

	■

	Hamdiata nikker og lytter. Han er min oppasser og tolk. Vi kommer fra Garoua-Boulaï, den nordlige grænseovergang til CAR. På vejen har vi besøgt nogle af de godt 300 samfund i regionen. Mennesker, der gennem årene er flygtet fra deres ustabile hjemland.

	Siden marts 2013 er antallet forøget, efter præsident Michel Djotodias voldelige magtovertagelse i CAR – det seneste i rækken af kup, der har hjemsøgt og præget landet siden løsrivelsen fra Frankrig i 1960. Siden Jean-Bédel Bokassa, en af de mest berygtede diktatorer i det postkoloniale Afrika, med præsident de Gaulles og Frankrigs velsignelse tog magten i 1965 og derved blev den første i en række af magthavere uden den store interesse i demokrati. Bokassa var mere optaget af at købe huse og slotte i Europa, at bygge paladser, at myrde og undertrykke sin befolkning, udplyndre staten og af seksuelle eskapader og kannibalisme. Meget tyder på, at han åd sine fjender, at det gennem årene lykkedes ham at servere menneskekød for de europæiske dignitarer, der besøgte landet. Da manden endelig blev afsat, fandt man således liget af en myrdet matematiklærer, delvist parteret, i en fryser i hans private hjem.

	Gennem årene har man forsøgt at indføre parlamentarisme adskillige gange, men hver gang det lykkes at få gennemført et valg, går der kun få år, før en ny opstand afsætter den folkevalgte og indsætter en ny despot.

	Alt dette fungerer som en slags bagtæppe for mit besøg. De mennesker, der lever ude i bushen, er ikke historiske ofre. De er ikke et vedhæng til katastrofen ’dernede i Afrika’. De er mennesker, der savner et værdigt liv, drømmer om at komme til storbyerne og uddanne sig. Folk, der lever under urimelige vilkår. Få drømmer om at komme hjem til CAR. Landet er kaput, siger man bare og ryster på hovedet.

	■

	Det har taget sin tid at slippe igennem til UNHCR. En misforståelse et sted i organisationen har problematiseret min adgang til de hellige haller. Da jeg ankom til dens regionshovedkvarter i Bertoua, nåede jeg ikke længere end til vagten. Jeg sad i skyggen på en plasticstol og ventede, mens mine papirer og et brev fra Udenrigsministeriet var inde og vende hos den ansvarlige repræsentant, der så ikke mente, at hun kunne modtage mig. Men tværtimod understregede, at jeg skulle have et brev fra hovedstaden, der forklarede mit ønske og årsagen til mit besøg. Med andre ord: Kvinden, som jeg i forvejen havde skrevet til to gange, havde ikke i sinde at afse så meget som ét minut af sin dyrebare tid på at tale med mig.

	Hun skulle altså have tilladelse fra hovedstaden.

	Jeg havde faktisk styr på formalia. Jeg havde skrevet til UNHCR i Cameroun og det skandinaviske kontor i Stockholm flere uger i forvejen, jeg havde ført telefonsamtaler og holdt et møde med organisationens kommunikationsdelegerede i Yaundé, hovedstaden i Cameroun, men hun havde ikke rigtigt taget ansvar for mit ophold, havde ikke involveret de øverste ansvarlige, og uden deres velsignelse når man ikke længere end til vagten. Uden chefens vidende er man blot en besynderlig og uforståelig blanche (hvid, red.), der kommer anstigende med sine krav.

	■

	Der gik tre dage, hvor den bureaukratiske stilhed herskede. Jeg blev nødt til at trække i nogle tråde. Den tidligere danske konsul gennem 40 år, Hans Winther Nielsen, hjalp mig.

	Fra mit telefonopkald til monsieur Nielsen og til et møde var kommet i stand, gik der under én time. Jeg fik en opringning fra landechefen, der undskyldte og forklarede – jeg nikkede bare og tænkte mit.

	Jeg tog en knallerttaxa ud til UNHCR’s bygning. Regionschefen, en lidt fraværende mand, tilbød mig en bil næste morgen.

	Han viste mig et kort over regionen, hvor små klistermærker markerede landsbyer og lejre. På hvert klistermærke stod der et tal. Alt i alt befinder der sig over 100.000 mennesker med flygtningestatus i Cameroun.

	Mange bor ufremkommeligt, langt inde i bushen. Det besværliggør vores arbejde, fortalte han.

	Han svedte og var fraværende. Det virkede, som om han længtes efter at ligge ned; som om han var syg.

	■

	Næste morgen kørte vi til Garoua-Boulaï, op til grænsen og retur.

	Ved en forsamling hytter drejede vi pludselig fra.

	Hytterne var runde og af strå. Vejen var ufremkommelig, og vi standsede ved en brønd, der udgjorde en slags centrum for det lille samfund. Hamdiata pegede på brønden, som han havde peget på en skole i Garoua-Boulaï, og som han ville pege på et betonfundament senere samme dag og sige: »sanitation«. Vi gik ned ad en sti, der førte ind i bushen. Husene lå spredt ud over et større område. De smalle stier forbandt hytterne med hinanden og med brønden. Lidt væk lå der to hytter med en mark foran. En kvinde høstede afgrøder med en machete. Hamdiata hilste, hun hilste igen, de udvekslede høfligheder, hendes ansigt var vanskabt, øjnene lå for langt inde i hovedet, og der var noget galt med proportionerne, som om hovedet var alt for lille til kroppen. Hun så på mig og svang macheten, mens Hamdiata fortsatte med at gå ned mod hytterne, så smilede hun og nikkede.

	Ved hytten kom en gammel kone os i møde. Begge kvinder var traditionelt klædt: De havde farvestrålende dragter slynget om sig. Stoffet begyndte ved anklerne og sluttede over hovedet. Den gamles ansigt var furet som en pløjemark og hendes stemme skarp. De begyndte at konversere, og via Hamdiata, der tolkede fra fuoldou til fransk, fandt jeg ud af, at kvinden var flygtet fra sin egn, da Anti-Balaka (’anti-machete’, en kristen milits, der bl.a. består af tilhængere af den tidligere præsident François Bozizé, red.) havde angrebet landsbyen og slået mændene ihjel. Hendes mand var også blevet dræbt. Kvinden i marken og hun selv havde taget børnene og de få ejendele, de kunne få med sig, og havde krydset grænsen. Mens hun talte, bemærkede jeg de små ansigter, der tittede frem fra hytten, men som trak sig, sky og generte, når jeg kiggede derhen.

	Da vi lidt efter kom hen til brønden, var vores bil blevet omringet af børn. Da de så mig, flygtede de alle skrigende ned ad vejen for så at komme snigende igen, indtil jeg med en håndbevægelse eller et skridt fremad imod dem igen satte gruppen i bevægelse.

	Det lille samfund ved vejen var typisk for den muslimske gruppe af flygtninge. Man etablerer sig og ønsker ikke at vende hjem. Det er bønder og hyrder, der er vant til landbrug. Der dyrkede jorden, hvor de kom fra, og som dyrker jorden her.

	Stregen, der deler de to lande, rører dem ikke. Det er mennesker, der lever primitivt og klarer sig, som man har gjort siden stenalderen. Der holder kvæg og laver mad over bål. De moderne brønde og skoler er positive tilføjelser. I det mindste brøndene.

	Om børnene når at komme i skole, eller om de bliver holdt hjemme for at arbejde, kan Hamdiata ikke helt kan svare på, men da vi på et tidspunkt holder stille ved en skole, som UNHCR har bygget, kommer skolelederen hen til bilen.

	Den lavstammede kvinde ser fantastisk ud. Hun ligner et creolsk festfyrværkeri.

	»Jeg er vred«, siger hun og remser en række problemer op. Skolen er både for flygtninge og lokale, men flygtningene holder deres børn hjemme. Årsagen er vist økonomisk, men det lader til, at der er mange små problemer, kontroverser og sammenstød, som ligger og lurer, og da kvinden, som i øvrigt har et krøllet fipskæg og bærer en nougatfarvet turban med en lyslilla paryk under, igen forsvinder over til sit hus, og vi begynder at køre, kan jeg ikke få et klart svar på, hvor problemerne har deres udspring, og hvor de slutter.

	■

	Et godt bud er det postkoloniale sammenbrud. Den drastiske overgang mellem at være underlagt en fremmed magt og at skulle tage ansvar og være en selvstændig nation. Alt hvad der følger af konflikt mellem tradition og modernitet. Korruption og udsultning. En afsindig forskel på rig og fattig som konsekvens af Bokassas regime.

	Han var diktatoren, der endte med at lade sig krone til kejser i 1977. En begivenhed, der kostede 22 millioner dollar. På det tidspunkt lå CAR i ruiner. Bokassa havde været præsident i en årrække, og det havde drænet statskassen: Skolesystemet var smadret, børnedødeligheden var høj, og korruptionen var ufatteligt udbredt. Det eneste, der fungerede, var militæret og præsidentens flåde af biler. Bokassa, en tidligere sergent i den franske hær, der aldrig rigtig havde gået i skole, installerede sine 17 koner over hele hovedstaden. Flere gange dagligt kørte han på besøg, og hans konvoj satte byen på standby. Kvinderne kom fra hele verden. En svensker var der iblandt dem, en vietnameser, en rumæner og desuden en mængde kvinder fra forskellige afrikanske lande. Alt i alt fødte de ham 55 børn.

	Kroningen af Bokassa blev støttet af Fran-krig. Man havde brug for ham og landets ressourcer. Mange højtstående embedsfolk i den franske administration havde gennem årene nydt godt af despotens ødselhed. Diktatoren havde foranstaltet jagtselskaber og uddelt gaver med rund hånd. Således fik præsident Valéry Giscard d’Estaing (præsident fra 1974 til 1981) sit eget vildtreservat stillet til rådighed, hvor det siges, at han gennem årene skød over 50 elefanter og et utal af andre dyr. Bokassa var endvidere rundhåndet med diamanter, der fandt vej til de rette europæiske lommer. En lille gave til konen. I al beskedenhed. Merci …

	Grænsen blev nået, da regimet nedkæmpede en studenteropstand. Bokassa deltog efter sigende selv, da store grupper af studenter og undervisere mistede livet i kældrene. Deriblandt matematiklæreren i fryseren, der var dobbelt uheldig, da han også blev ædt.

	Kun to måneder efter hans ødsle kroning sendte Frankrig, stærkt presset af den offentlige kritik i Europa, tropper ind i landet for at afsætte galningen.

	Og sådan er miseren fortsat siden. Med jævne mellemrum intervenerer den tidligere kolonimagt Frankrig, officielt for at undsætte den plagede civilbefolkning, uofficielt for at beskytte sine økonomiske og politiske interesser i regionen.

	I disse dage kører lastbiler med militært isenkram fra den camerounske havneby Douala gennem landet mod grænsen og krigen. De pansrede mandskabsvogne og de camouflagefarvede jeeps bærer alle Trikoloren.

	Her er man af den overbevisning, at det er det eneste rigtige. Jeg forsøger at tale om det lokale ansvar. Det afviser de fleste med henvisning til kolonitiden. Verdenssamfundet og Europa må klare skærene, mener man.

	Ved et tilfælde deler jeg hotel med en mand fra Mali, der viser sig at være den nye chef for UNHCR i regionen. Han skal tage over i det nye år, hvor den nuværende chef rykker til Tchad.

	Han har en anden holdning. Vi spiser morgenmad sammen. På et tidspunkt spørger han:

	»Hvorfor er Afrika det eneste kontinent i verden, hvor man ikke kan finde ud at skabe fred? Der er gået 50 år siden afkolonialiseringen, og vi smadrer det hele selv. Hvorfor? Vi har alt. Alle råstoffer, træ, landbrugsjord – men vi kan ikke enes.«

	Ingen af os har et svar. Han er af den mening, at Afrika selv bør tage ansvar. At man på kontinentet ikke længere bør henvise til fortiden for at forklare nutiden, men også handle selvstændigt for at begrænse konflikterne og krigene.

	■

	I flygtningelejren Giwe 50 kilometer fra byen siger man ikke så meget. Her afventer man. Man følger med i nyhederne og sidder klar. Folk går klædt i vestligt tøj, nogle er veluddannede, lejrens ældste ligner en universitetsprofessor. Han giver mig hånden foran sit hus lavet af presenninger.

	»Intet nyt. Situationen er uændret,« siger han. Ud over at antallet af døde stiger. Det ved vi alle.

	En ung mand kommer hen til mig og beder mig om at komme med. Han vil gerne vise mig sit hjem, sin kone og sine børn. Han slår presenningen til side, og jeg kigger ind på deres 10 kvadratmeter.

	De sover på nogle tæpper, der ligger direkte på jorden. Der er intet andet i rummet. Ved siden af ligger et lille aflukke – det er køkkenet. Konen og børnene sidder derinde. Børnene leger. Familien håber på bedre tider. Jeg spørger ind til, hvordan deres helbred er, og vil gerne høre nærmere om arbejde, liv, familie, men Hamdiata er blevet utålmodig. Nu vil han hjem, inden det bliver mørkt. Jeg tager afsked med den lille familie.

	»Kommer du tilbage?« spørger manden.

	»Det vil jeg gerne,« siger jeg. Det håber jeg. Jeg vinker og går over til bilen. Ved bilen kan jeg se ned til livet ved brønden. Det er byboere. De bryder sig ikke om, at jeg tager billeder.

	Det her er ikke deres liv. Slet ikke.

	 

Dette er den anden af to beretninger af Peder Frederik Jensen fra grænselandet mellem CAR og Cameroun, hvortil flygtninge fra konflikten i CAR er strømmet i tusindvis. Første del blev bragt den 2. januar 2014

Peder Frederik Jensen (f. 1978) er forfatter og har udgivet tre bøger, senest romanen ’Læretid’ (2012). Hans rejse til Cameroun er støttet af Danidas oplysningsbevilling

