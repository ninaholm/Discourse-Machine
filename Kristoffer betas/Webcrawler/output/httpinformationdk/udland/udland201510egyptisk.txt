Egyptisk vidne til politidrab frikendt



 Internationalt pres og mere end 4.000 danske underskrifter har banet vejen: Den egyptiske menneskerettighedsforkæmper Azza Soliman er blevet frikendt efter en opslidende retsproces. Resultatet er en sejr for det egyptiske civilsamfund, oplyser Mellemfolkeligt Samvirke.
I januar var menneskerettighedsforkæmperen Azza Soliman og andre vidne til et politidrab på en ung kvindelig demonstrant i nærheden af Tahrir-pladsen i Kairo i Egypten.
Sammen besluttede de at fortælle myndighederne, hvad de havde set. Dette medførte, at bl.a. Azza Soliman officielt blev anklaget for bl.a. at bringe den offentlige orden i fare. Det kan give op til 15 års fængsel i Egypten. En dom i sagen ville være et hårdt slag for civilsamfundet i Egypten, som kæmper en hård kamp for retten til at ytre sig frit. Azza Soliman og hendes medanklagede er nu frikendt.

