Knivstikker i Paris havde IS-flag
En talsmand for det franske indenrigsministerium sagde, at manden angiveligt råbte »Allahu akbar« og bar et selvmordsbælte


 Den mand, der blev dræbt på en politistation i Paris i går, havde et stykke papir på sig med Islamisk Stats flag.
»Han viste sig at være i besiddelse af en mobiltelefon og et stykke papir med et Daesh-flag (Islamisk Stat-flag, red.) og en tilståelse på arabisk,« sagde en repræsentant for anklagemyndigheden ifølge nyhedsbureauet AFP.
En talsmand for det franske indenrigsministerium sagde, at manden angiveligt råbte »Allahu akbar« og bar et selvmordsbælte. Kilder i det franske politis fagforening sagde, at selvmordsbæltet var en attrap.
Manden forsøgte at trænge ind på en politistation i det nordlige Paris. Han var bevæbnet med en kniv, men blev skudt og dræbt af politiet. Hændelsen fandt sted på etårsdagen for angrebet på satiremagasinet Charlie Hebdo.
Ritzau

