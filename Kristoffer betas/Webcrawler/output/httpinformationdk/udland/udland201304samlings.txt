En samlingsfigur i en splittet nation
I dag starter afstemningerne om, hvem der skal være Italiens næste præsident. Embedets prestige og betydning er steget i takt med partiernes krise


  
Republikkens præsident er den institution, italienerne stoler mest på.
Mens under 20 procent af befolkningen nærer tillid til landets politiske partier, har over 70 procent fidus til landets præsident, Giorgio Napolitano. Ved udgangen af Napolitanos syvårige embedsperiode er valget af hans afløser derfor blevet til endnu et italiensk problem:
Skal den nye præsident vælges som eksponent for landets politiske system, eller bør vedkommende snarere repræsentere et brud?
I dag samles medlemmerne af parlamentets to kamre samt delegerede fra landets regioner for at vælge den næste præsident. Ved de første tre afstemninger skal en kandidat have to tredjedele af de 1.007 stemmer for at blive valgt, hvorefter et simpelt flertal rækker.
I 1985 blev Francesco Cossiga valgt i første runde, mens der i 1971 skulle 21 afstemninger til at få Giovanni Leone valgt.
Alle italienske statsborgere over 50 år er potentielle kandidater. Hvis den nye præsident bliver valgt hurtigt, vil det sandsynligvis være udtryk for et kompromis mellem de traditionelle partier. Jo længere afstemningen trækker ud, des større bliver chancen for en præsident, der ikke repræsenterer partivældet.
Tillid og kritik
Holdningerne til Napolitano er divergerende, mens præsidentembedets prestige og betydning er stigende på grund af de øvrige institutioners troværdighedskrise. I et splittet land, der består af indbyrdes stridende minoriteter, er præsidenten det stærkeste symbol på nationalt sammenhold. Derfor er den første ekskommunist i landets højeste embede paradoksalt nok endt med at være mest populær på højrefløjen. Da Italiens statsgæld i efteråret 2011 var ved at tvinge landet i knæ, styrede Napolitano situationen ved at overtale Silvio Berlusconi til at gå af som premierminister og i stedet støtte en teknisk overgangsregering under den tidligere EU-kommissær Mario Montis ledelse.
I starten af sin embedsperiode blev den 87-årige præsident betragtet som et bolværk mod Silvio Berlusconis forsøg på at udhule forfatningen og begrænse parlamentet, retsvæsnet og pressens magt til at kontrollere regeringen. Nu kritiserer intelligentsiaen ham derimod for at have holdt hånden over en korrupt og totalt miskrediteret politisk elite: Napolitano har forværret landets politiske krise ved at tvinge sit eget parti, Partito Democratico (PD), til at søge kompromiser med Berlusconi. Valget af republikkens næste præsident vil derfor også få afgørende indflydelse på, om det halvanden måned efter parlamentsvalget lykkes at danne en ny regering, eller om italienerne inden længe skal til stemmeurnerne igen.
Splittelse i PD
Nyheden på Italiens politiske scene, komikeren Beppe Grillos MoVimento 5 Stelle (M5S), skaber usikkerhed omkring valget af den nye præsident.
I tråd med protestbevægelsens idé om direkte demokrati har medlemmerne peget på deres foretrukne kandidater ved en internetafstemning. Vinderen blev den 58-årige tv-journalist Milena Gabanelli, som er kendt for undersøgende journalistik med fokus på krydsfeltet mellem politik, erhvervsliv og organiseret kriminalitet. At hun blev valgt som M5S’ topkandidat er udtryk for, at bevægelsens vælgere ser mediernes vilkår i sammenhæng med problemerne i demokratiet, økonomien, retshåndhævelsen og EU.
Gabanelli valgte dog at takke nej, men M5S har også bedre muligheder for at få valgt en anden af medlemmernes foretrukne kandidater: Juraprofessoren Stefano Rodotà, den tidligere premierminister og formand for EU-Kommissionen Romano Prodi eller den tidligere præsident for forfatningsdomstolen Gustavo Zagrebelsky. De har alle udmærket sig som konsekvente modstandere af Berlusconi og er populære blandt PD’s vælgere. Men det store centrum-venstre-parti, som har flertal i Deputeretkammeret, men er afhængig af støtte fra enten Grillo eller Berlusconi i Senatet, indgår dog måske en handel med højrefløjen: De tidligere premierministre Giuliano Amato og Massimo D’Alema nævnes blandt de mulige kompromiskandidater. Præsidentvalget skaber under alle omstændigheder splittelse i PD – spørgsmålet er, hvad splittelsen kan medføre.

