Seks dræbt ved USA-konsulat
Seks personer dræbt ved et angreb nær det amerikanske konsulat i Istanbul. Det danske Udenrigsministeriums rejsevejledning for Tyrkiet advarer om terror
Seks blev dræbt og to såret, da tre bevæbnede mænd i går åbnede ild foran det amerikanske konsulat i Istanbul. USA og Tyrkiet mener, det var et terrorangreb.


 Tre bevæbnede mænd og tre politibetjente blev i går dræbt under en skudveksling foran det amerikanske konsulat i Istanbul. 
Både USA's ambassadør i Tyrkiet og Istanbuls guvernør stemplede angrebet som et terroranslag. Ifølge nyhedsbureauet AP mener kilder i tyrkisk politi, at al-Qaeda står bag. 
USA skærpede hurtigt bevogtningen ved alle landets missioner i Tyrkiet.
"Det er helt klart en terrorhandling," sagde USA's ambassadør i Ankara, Ross Wilson, og tilføjede:
"Dette var et angreb på en amerikansk diplomatisk mission. Personerne, som mistede livet, er tyrkiske statsborgere, og vi er meget triste over det."
Foruden de seks dødsofre blev to personer såret, en politibetjent og en lastvognschauffør.
Tyrkisk politi oplyste, at gerningsmændene var bevæbnet med pistoler og haglgeværer. To af gerningsmændene var tyrkere, sagde guvernør Güler og afviste spekulationer om, at de skulle være fra Syrien. Politiet jagtede en fjerde gerningsmand, som slap bort i en varevogn. 
Konsulatet ligger i Istinye-distriktet i den europæiske del af Istanbul, Tyrkiets største by, og er omgivet af høje mure. Bygningen med konsulatet blev opført efter, at militante islamister med forbindelse til al-Qaeda gennemførte angreb med selvmordsbomber i Istanbul i 2003. Anslagene var rettet mod to synagoger, det britiske konsulat og en britisk bank i Istanbul. I alt 58 mennesker omkom.
'Står sammen'
"Vi er fortsat en nær ven og allieret af Tyrkiet. Vi vil ikke på nogen måde lade os skræmme af terrorister, som forsøger at ramme os eller amerikansk-tyrkiske relationer," sagde Wilson. 
Det overvejende muslimske Tyrkiet er i alliance med USA inden for rammerne af NATO. 
 I det danske udenrigsministeriums rejsevejledning for Tyrkiet advares om, at der er "betydelig" risiko for terrorangreb i Tyrkiet, især i landets storbyer og på feriesteder langs landets sydkyst. Danskere opfordres til at udvise stor agtpågivenhed på steder, hvor der er mange mennesker samlet, hedder det i rejsevejled-ningen. 
ritzau/AFP


