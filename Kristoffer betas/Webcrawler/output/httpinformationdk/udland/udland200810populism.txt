Populismen gør comeback i USA
Konservative republikanere og radioværter udnytter vreden mod Wall Street til at piske stemningen op mod den 'socialistiske stat' og demokraterne
Under tv-debatten mod demokraternes Joe Biden spillede Sarah Palin perfekt rollen som outsider i forhold til Washington-politikerne.


 BOSTON - Det konservative kongresmedlem Jeb Hensarling ville ikke høre tale om at stemme ja til Bush-regeringens redningspakke.
"Det er et hasteskridt mod socialisme. Det kan blive lige så slemt som Roosevelts socialistiske regime i 1930'erne," sagde han kort inden den første afstemning i Repræsentanternes Hus i mandags. 
Men hverken Hensarling eller omtrent 120 andre ekstremt konservative og populistiske republikanere agtede at skifte mening: De siger, at det ikke bør være statens opgave at intervenere i den frie markedsøkonomi under en finanskrise. I stedet må banker og finanshuse leve med følgerne af deres risikable investeringer og gå ned, uanset de alvorlige konsekvenser for den nationale økonomi. Tingene skal nok falde på plads igen.
Denne laissez faire-holdning har været den dominerende ideologi i Det Republikanske parti, siden en ny generation af politikere kom til magten under partileder Newt Gingrich ved valget i 1994. Under midtvejsvalgene i 2006 tabte disse konservative magten i Repræsentanternes Hus, hvilket svækkede præsident George W. Bush.
Raser mod direktørerne
I dag har Hensarling og hans konservative tropper lagt afstand til Bush, og de kan ikke døje den moderate John McCain. Men de besidder stadig stor politisk indflydelse, fordi deres populistiske angreb på det moralske fordærv i Wall Street og Washington vækker genklang blandt jævne mennesker i den amerikanske provins.
Deres budskab bliver forstærket af konservative værter på talk radio som Rush Limbaugh og Laura Ingram, der i de forløbne to uger har medvirket til at oppiske modstanden mod redningspakken i republikanske politikeres valgkredse. Disse konservative radioværter når dagligt ud til 50 mio. lyttere - et tal, som liberale og venstreorienterede radiostationer ikke kan hamle op med.
"Vreden er til at tage og føle på," siger den amerikanske journalist Thomas Franck, forfatter til bøger som What's the Matter with Kansas og senest The Wrecking Crew, How Conservatives Rule.
"Jeg var tilbage i Kansas for nogle dage siden, og jeg har aldrig oplevet så stor en bitterhed rettet mod overklassen. Folk plejede at nære respekt og ærefrygt for direktører i det private erhvervsliv. Nu raser ni ud af ti imod dem. De vil ikke høre tale om at betale for Wall Streets fejl," siger Franck til Information.
Bankers grådighed
"De udtrykker mistænksomhed over, at en finansminister - der engang var koncernchef i investeringsbanken Goldman Sachs - får magt til at råde over 700 mia. dollar. Og så planlægger han oven i købet at hyre sine gamle kammerater fra Wall Street til at uddele pengene!"
Populismen kan være et yderst magtfuld politisk instrument, når den stikker sit hoved frem. McCarthyismen i 1950'erne spillede f.eks. på populistiske følelser i befolkningen. I den første uge, efter at finanskrisen udløstes på Wall Street, forsøgte den republikanske præsidentkandidat McCain at spille på denne tradition ved at lægge skylden på "grådighed og misforvaltning", mens hans egen og andre politikeres ansvar for at regulere finanssektoren blev overset.
Men McCain opgav hurtigt den populistiske tone, da det blev klart, at klassekampsretorik kunne blæse Bush-regeringens redningsaktion omkuld og bringe økonomien i fare.
"Han kan heller ikke omvende sig til en Wall Street-fjendtlig populist efter det rod, som Bush og republikanerne efterlader. McCain kan kun vinde på at føre kulturkamp mod demokraterne, og det er derfor, han valgte Sarah Palin," mener Franck.
Under tv-debatten torsdag aften udfyldte Alaska-guvernøren denne rolle perfekt. Hun talte og opførte sig som en Washington-outsider og affejede flere gange sin modstander Joe Bidens indlæg med en bemærkning om, at "sådan taler de i Washington!" 
Når hun og McCain indtager hovedstaden som outsidere, vil tingene der-imod ændre sig radikalt, hævdede Palin.
"Problemet er imidlertid, at hvert varemærke har sin egen specifikke identitet. Du kan ikke bare stjæle bud-skabet 'forandring' i Washington fra demokraterne efter otte års katastrofe under republikanerne," påpeger Thomas Franck.
Usikre husejere
De populistiske følelser i den amerikanske provins næres også af, hvad finansjournalisten Diana Henriques kalder "en udbredt social usikkerhed hos mange af landets 100 mio. husejere".
"Middelklassen har ikke råd til at spare op til en pension, så i stedet investerer de i at købe et hus, hvis værdi formodes at stige og stige. Det er garantien for at leve trygt i sine ældre dage i en situation, hvor realindtægten er faldende, og priserne på fødevarer og udgiften til energi og sygesikring går op," siger Henriques, vinder af Pulitzer-prisen for The New York Times i 2005.
Henriques fortsætter:
"Men så ser vi en bølge af små svigagtige hypotekbanker, der tager millioner af små husejere ved næsen. Mellem 2000 og 2006 skrev vi i pressen om alle disse svindlere, men myndighederne så bare den anden vej. Nu står husejere i gæld til op over begge ører. Deres investeringer i pensionsfonde er næsten værdiløse, og regeringen vil nu have, at disse mennesker skal betale for, at Wall Street kan redde sit skind og sine formuer. Er der nogen, der undrer sig over vreden?"
Thomas Franck kan blive harmdirrende, når han hører Bush og republikanerne lægge skylden på husejerne, som burde have vidst bedre. 
"Hele deres ideologiske maskine gik i panik, da finanskrisen begyndte. Hvad gør Bush og McCain? De raser mod de to store halvofficielle kreditinstitutioner, Fannie Mae og Freddie Mac, som gav millioner af amerikanere mulighed for at købe hus til en relativ lav rente. Det er altid staten, der er noget galt med. Banker og finanshuse og republikanerne er uskyldige."


