Jürgen Habermas: Problemet er ikke blot økonomisk
Eurozonen og med den hele EU-projektet lider af en indbygget grundskavank: At EU grundlæggende er et elitært projekt uden demokratisk legitimitet


 Jeg vil ikke her forholde mig til det finanstekniske spørgsmål om, hvorvidt spekulationerne om euroens fremtid nu går i sig selv igen, efter at man i Bruxelles har aftalt en stabilitetsmekanisme, som i 2013 skal afløse den hjælpepakkefond, man blev enige om i maj 2010. Vigtigere er det politiske spørgsmål om den konstruktionsfejl i den europæiske valutaunion, som de aktuelle spekulationer på de finansielle markeder nu har gjort klart for enhver..
Da euroen blev indført i 1999, var der stadig nogle, der håbede, at den politiske proces ville gå videre. Andre var i højere grad tilhængere af den ortodokse liberale lærebog, som fatter større tiltro til det økonomiske system end til demokratiet. De hyldede den tro, at streng overholdelse af enkle regler til konsolidering af de nationale budgetter ville være tilstrækkeligt til at gennemføre en harmonisering af de enkelte nationers økonomiske udvikling.
Begge forventninger er blevet dramatisk skuffet. Den hurtige række kriser i henseende til finanser, gæld og euroens fremtid har blotlagt en forfejlet konstruktion i et stort økonomisk og valutarisk område, som mangler redskaberne til en fælles økonomisk politik.
EU-skeptikere som Angela Merkel er modstræbende blevet tvunget til at rette ind efter det stadige systempres i retning af større integration. Med den afgørelse, Det Europæiske Råd nåede frem til den 25. marts i år, skulle denne fejl så forestille at være elimineret ad 'den åbne koordinerings' uformelle vej. Denne nødløsning har i de involveredes øjne ydermere den fordel, at den ikke hvirvler en masse ubehagelige diskussioner op. På den anden side er nødløsningens virkning, for så vidt at den overhovedet vil vise sig effektiv, både udemokratisk og befordrende for at nære det gensidige nag blandt befolkningerne i de forskellige medlemsstater.
Stats- og regeringscheferne har i deres egne lande forpligtet sig til et helt katalog af tiltag inden for finanspolitik, økonomisk politik, socialpolitik og lønpolitik, som således i alle praktiske henseender vil være et anliggende for de nationale parlamenter eller for arbejdsmarkedets parter. Et bestemt politisk mønster, der bærer præg af tysk indflydelse, kommer til syne i disse anbefalinger. Her er det ikke min intention her at gå ind i en diskussion af den politisk-økonomiske visdom i den dekreterede sparepolitik, som truer med at skabe langvarig og modproduktiv deflation i periferien. Jeg vil nøjes med at koncentrere mig om selve processen: At regeringslederne åbenbart hellere vil kigge hinanden over skulderen hvert år for at se, om deres kolleger har justeret gældsniveauet, pensionsalderen, dereguleringen af arbejdsmarkedet, bistands- og sundhedssystemet, lønningerne i den offentlige sektor, lønniveau, selskabsbeskatningen og meget mere efter de 'retningslinjer', som er fastsat af Det Europæiske Råd.
Forkert metode
Manglen på retlig forpligtelse over for en mellemstatslig forståelse om politikker, der griber ind i medlemsstaternes og deres parlamenters kompetence, fører til et dilemma:
Hvis anbefalingerne om kontroltiltag over for den økonomiske politik ikke har nogen virkning, vil de problemer, som disse tiltag skulle løse, fortsat bestå. Hvis regeringerne derimod rent faktisk koordinerer deres foranstaltninger på den foreslåede måde, er de nødt til at 'fremskaffe' den nødvendige legitimering af det derhjemme. Imidlertid må dette nødvendigvis fremkalde et halvmørke af mere eller mindre blidt pres fra toppen og mere eller mindre frivillig tilpasning fra bunden. Hvad andet er Kommissionens ret til at kontrollere medlemsstaternes budgetter »med rettidig omhu« det vil sige forud for parlamenternes beslutning derfor end et udtryk for arrogance og aktiv befordring af fordomme?
Under dette grå slør vil de nationale parlamenter og måske fagforeningerne ikke kunne undertrykke den mistanke, at de blot skal vinke beslutninger truffet andre steder igennem med et nik, dvs. fuldbyrde dem konkret. En sådan mistanke må nødvendigvis tære på enhver demokratisk troværdighed. Den overfladiske snak om en koordinering, hvis retlige status fortsat er bevidst vag, er ikke tilstrækkeligt til at gøre det ud for regler, der kræver fælles handling fra Unionens side. Beslutninger som disse har brug for at blive legitimeret ad begge de to veje, som er lagt til rette for EU-beslutninger ikke kun ad den indirekte vej via de regeringer, som er repræsenteret i Rådet, men også direkte via Europa-Parlamentet. Ellers bliver den velkendte centrifugale dynamik, som består i at pege fingre af 'Bruxelles', blot optrappet yderligere og med den forkerte metode som katalysator.
Så længe borgerne i Europa kun tager deres nationale regeringer i betragtning som aktører på den europæiske scene, vil de opfatte beslutningsprocesserne som et nulsumsspil, hvor det altafgørende bliver, at deres egne spillere kan sætte deres vilje igennem på de andres bekostning.
De nationale helte bliver stillet op imod 'de andre', der tillægges ansvaret for alt, hvad Bruxelles-monsteret påfører os og kræver af 'os'. Først når de retter blikket mod Europa-Parlamentet i Strasbourg, som er valgt af dem selv og sammensat efter partipolitiske og ikke nationale linjer, er borgerne i Europa i stand til at opfatte udfordringerne i at kontrollere den økonomiske politik, som opgaver der skal løses i fællesskab.
Og alternativet?
Et mere ambitiøst alternativ ville være, at Kommissionen gennemførte disse opgaver ad 'de almindelige lovgivningsprocedurers' demokratiske vej og følgelig med godkendelse fra Rådet og Parlamentet. Dette ville ganske vist kræve en forskydning i kompetence fra medlemsstaterne til Unionen, og en så radikal ændring af aftalegrundlaget ser for tiden ikke ud til at være realistisk.
Under de nuværende omstændigheder er der formentlig god grund til at forvente, at de befolkninger, som er trætte af Europa, vil afvise enhver yderligere overdragelse af suveræne rettigheder til selve EU's hjerte. Denne prognose er dog alt for bekvem, i den udstrækning at den tillader de politiske eliter at fralægge sig det tyngende ansvar for Unionens mistrøstige tilstand. Det er på ingen måde selvindlysende, at årtiers udbredte opbakning til den europæiske forening skulle være aftaget så markant. Processen med europæisk forening, som altid er blevet gennemført hen over hovederne på folk, er nu endt i et dødvande, fordi den ikke kan gå videre uden at tilpasse sig fra den almindeligt anerkendte administrative fremgangsmåde, der har været anvendt frem til i dag, til en større deltagelse og medinddragelse af befolkningerne.
I stedet for dette foretrækker den politiske elite at stikke hovedet i busken. Uvillige til at undskylde noget som helst fortsætter de deres elitære projekt og umyndiggørelsen af Europas borgere. Til dato er der ikke afholdt et eneste valg på noget europæisk tema i nogen medlemsstat, og næsten ingen folkeafstemninger heller, hvor afgørelserne er blevet udlagt som andet end rent nationale spørgsmål. De politiske partier tilstræber selvsagt at undgå at gøre upopulære spørgsmål genstand for diskussion. På den ene side er dette trivielt, fordi partiernes målsætning altid må være at vinde valgene. På den anden side er det på ingen måde et trivielt spørgsmål, hvorfor Europa-Parlamentsvalget i årtier er blevet domineret af temaer og mennesker, hvis afgørelser slet ikke er på dagsordenen. Den omstændighed, at borgerne tager fejl med hensyn til relevansen af, hvad der foregår i de subjektivt fjerntliggende byer Bruxelles og Strasbourg, skaber i realiteten en forpligtelse til at levere. Men en forpligtelse, som de politiske partier hårdnakket søger at blive fri for at påtage sig.
Jürgen Habermas er tysk filosof
© Blätter für deutsche und internationale Politik og Information
Oversat af Niels Ivar Larsen

