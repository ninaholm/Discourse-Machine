Medvedev rydder op i politiet
Ruslands præsident Medvedev fyrer 17 politigeneraler og 10.000 medarbejdere og demonstrer samtidig sin styrke over for befolkningen og ikke mindst tidligere præsident Putin


 Den russiske præsident Dmitrij Medvedev fyrede torsdag aften på en time flere medarbejdere i politiet, end hans forgænger, Vladimir Putin, gjorde på otte år.
Hele 17 politigeneraler, heraf to viceministre, fik fyresedlen. Samtidig bebudede præsident Medvedev, at antallet af medarbejdere ved politiets hovedkontor i Moskva skulle reduceres fra 20.000 til 10.000.
Han sagde under et møde med topfolk i Indenrigsministeriet, som politiet hører ind under, at de radikale ændringer var nødvendige, efter at en lang række skandaler med brutale politioverfald mod civile, drab og ikke mindst korruption havde miskrediteret politiet i befolkningens øjne.
Fyringsrunden er begyndelsen på en omfattende reform af hele politiet, og præsidenten gav indenrigsminister Rasjid Nurgalijev 30 dage til at fremlægge en plan for at rydde op, stoppe politiets overgreb, og rekruttere bedre kvalificerede medarbejdere.
Moskva var i går fuld af spekulationer over, hvad der egentlig ligger bag præsident Medvedevs pludselige hårde linje. Mange mener, at præsidenten endelig har en sag, hvor han for alvor kan demonstrere, at han faktisk sidder ved magten og ikke Putin. At rydde op i politiet er nemlig en populær sag i Rusland, hvor en nylig meningsmåling viser, at to tredjedele af befolkningen ikke har tiltro til politiet og frygter overgreb fra dem, der egentlig skulle beskytte borgerne.
Kraftigt signal
Samtidig benytter Medvedev lejligheden til at placere sine egne folk i topstillinger. Bl.a. blev de to fyrede viseministre erstattet med folk fra Medvedevs egen administration. Det samme skete i otte provinser, hvor 15 højtstående politigeneraler blev fyret og erstattet med Medvedev-tro folk.
Avisen Nezavisimaja Gazeta skriver, at Medvedev hermed har sendt et kraftigt signal til både befolkningen og eliten om, at det er ham, der bestemmer over de såkaldte magtministerier, inklusiv politiet, og altså ikke Putin.
En ekspert ved det anerkendte Carnegie Center i Moskva, Igor Malasjenko, siger i en kommentar, at Medvedev nu demonstrerer,  at han egenhændigt kan træffe vigtige beslutninger.
Malasjenko mener, at der er tale om begyndelsen til afslutningen på det såkaldte tandemstyre med Medvedev og Putin.
»Præsidenten føler netop nu, at han har styrke bag sig,« siger Malasjenko.
Spændende fremtid
»Hvis det virkelig lykkes Medvedev at gennemføre en omfattende reform af Indenrigsministeriet (politiet, red.), og vise disse korrupte mennesker, at der er en magt, som er villig til at stoppe dem, så vil det helt klart forbedre folks forhold til eliten. Så vil det være en politisk person, som i praksis har vist, at han afspejler folkets interesser.
I så fald bliver fremtiden meget spændende. Hvis Medvedev får gennemført sin reform af politiet, så har han demonstreret sin styrke,« siger Malasjenko.
Det Malasjenko hentyder til, er, at alliancen mellem præsident Medvedev og premierminister Putin på det seneste er begyndt at slå revner. Medvedevs spindoktor Igor Jurgens opfordrede således før jul her i avisen Putin til helt at trække sig og overlade roret til Medvedev.
Siden har Medvedev fremlagt sin plan for omfattende fornyelse af hele det russiske samfund, en plan, som på mange måder betyder et opgør med mange af Putins holdninger.
En reform af politiet og Indenrigsministeriet kan være begyndelsen på Medvedevs langt mere omfattende liberalisering og modernisering af Rusland.
Medvedevs forsøg på at gøre op med det forældede og brutale politi vinder utvivlsomt genklang i store dele af den russiske befolkning. Alle hader politiet. En række menneskerettighedsorganisationer med Helsinki Gruppen og Memorial i spidsen bebudede da også i går støtte til reformen af politiet, men kræver en total omlægning af magtstrukturerne.
Det vil de også gøre på en demonstration i Moskva næste fredag.


