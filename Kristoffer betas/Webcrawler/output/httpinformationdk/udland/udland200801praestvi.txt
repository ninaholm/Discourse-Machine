Præst vidner om bestialske massakrer
Et vidneudsagn om uhyrlig brutalitet var i centrum på andendagen af krigsretssagen mod Liberias tidligere præsident Charles Taylor


 Et barn, der fik skåret hænder og fødder af, og 101 ubevæbnede civile, der blev pløjet ned med maskinpistol. 
Det var blandt de barske historier, der var på programmet, da en præst i går vidnede i krigsforbrydersagen mod Liberias tidligere præsident, Charles Taylor, ved FN's særdomstol for Sierra Leone i Haag.
Præsten, den 47-årige Alex Tamba Teh, var anklagerens andet vidne i sagen mod Taylor, der er anklaget for at bevæbne og støtte oprørsgrupper i Sierra Leone.
Charles Taylor er det første afrikanske tidligere statsoverhoved, der står foran en international domstol, og den 59-årige ekspræsident er anklaget for at planlægge voldtægt, mord og lemlæstelser i Sierra Leone fra sit præsidentpalads i Liberias hovedstad, Monrovia. Han har erklæret sig uskyldig i samtlige 11 anklagepunkter.
Skød alle fangerne
Vidnet, Alex Tamba Teh, forklarede roligt, hvordan han var en del af en gruppe på omkring 250 civile, der blev taget til fange af en oprørsgruppe kendt som 'Juntaen'i april 1998 i diamantmine-distriktet Kono.
Han forklarede, at mændene blev skilt fra kvinderne og ført væk. Derefter gav en oprørsleder, der blev kaldt Rocky, præsten besked på at bede for sine medfanger, hvorefter han pløjede dem alle ned med et maskingevær. Senere fortalte Rocky en anden oprørsleder, Rambo, at han havde dræbt 101 mænd.
Men det var kun starten på grusomhederne, fortalte Alex Tamba Teh i retssaleni Haag.
"Efter han havde dræbt de civile, gav han ordre til, at de skulle halshugges," fortalte vidnet tribunalet, der består af tre dommere.
Halshugningerne blev udført af børnesoldater fra den såkaldt Small Boys Unit - nogle af dem for små til at håndtere de geværer, de slæbte rundt på.
Lidt senere gik den uhyrlige brutalitet ud over en endnu yngre dreng, berettede præsten. 
En lille dreng fik nemlig hugget hænder og fødder af med macheter, mens han skrigende spurgte, hvad han havde gjort galt. Det var de andre drenge, der holdt ham nede mod en træstub og hakkede hans lemmer af.
Efter lemlæstelsen tog de drengen ved hans afstumpede lemmer.
"De svingede ham. De smed ham over i et toilethul. Jeg så det selv. Drengen skreg, råbte og græd," fortalte præsten.
Sad roligt og tog noter
Den slags lemlæstelser var et afskyeligt kendetegn ved den 10 år lange borgerkrig i Sierra Leone, og Charles Taylor er anklaget for at bevæbne og støtte mange af oprørsgrupperne, der stod bag grusomhederne.
Tirsdagens vidne, Alex Tamba Teh, forbandt ikke Taylor med de hændelser, han fortalte om. Men han sagde, at oprørslederen Rocky havde identificeret sig som liberier, og at han opgav sit rigtige navn til at være Emmanuel Williams.
Charles Taylor sad roligt under hele vidnets forklaring og tog noter og drak vand.
Baggrunden for Taylors påståede indblanding i konflikten er Sierra Leones omfattende diamantressourcer. Sagen genåbnede mandag efter en seks måneders pause, og den bliver holdt i Haag, fordi der var frygt for uro, hvis den blev holdt i Sierra Leones hovedstad, Freetown.
Der ventes en afgørelse i slutningen af 2009. 


