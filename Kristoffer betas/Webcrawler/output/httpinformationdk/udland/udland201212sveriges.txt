Sverige siger nej til en fælles bankunion
Mens den danske regering har svært ved at tage stilling til sin deltagelse i bankunionen, er svaret fra svensk side en klar afvisning


 Hvis der er én ting, som finanskrisen har lært europæerne, er det, at når et lands banksektor går ned, følger resten af landet med. Med den erfaring bitterfriskt i hukommelsen forsøger EU nu at skabe et banktilsyn, som skal luge ud i de usunde banker, holde hånden under de lande, som har problemer og ende ud i en europæisk bankunion.
Men Sverige ønsker ikke at deltage i det banktilsyn, som EU’s finansministre i går forhandlede om.
»Det her er en dårlig løsning for Europa. Man får ikke lige behandling mellem euro- og ikkeeurolande i denne her banktilsynsmyndighed. Det bliver et haltende banktilsyn med en meget stærkere position for eurolandene,« sagde den svenske finansminister, Anders Borg, inden han gik ind til gårsdagens møde i Bruxelles, hvor han også truede med at nedlægge veto mod forslaget.
Anders Borg regner dog med, at der kommer en aftale om banktilsynet.
»Det er en sørgelig dag for Europa. For det betyder, at Europa er mere delt, end vi var i går. Vi tror ikke, at det er godt, at vi går mere mod eurobanker, eurokommissær, euroskatter, euroobligationer og alt det,« siger han.
Jesper Rangvid professer i finansiering ved CBS ser banktilsynet som det første skridt mod en decideret bankunion, og betragter den svenske udmelding som et udtryk for, at man ikke vil være med i bankunionen.
Indtil videre er det uvist, hvordan banktilsynets beføjelser bliver, og hvor mange banker tilsynet skal holde øje med. Dét, som især bliver frygtet fra dansk side, er, at ikkeeurolande vil blive trumfet af eurolande, når der skal tages beslutninger i banktilsynet.
»Ideen er, at man kan dele regningen – det er ikke kun landet selv, som hæfter for tab. Det betyder selvfølgelig også, at hvis et lands banker kommer i problemer, så kan det koste noget for andre lande. Det er det, som man kalder solidaritet,« siger Jesper Rangvid, når han skal forklare, hvad det er for et tilsyn, som Sverige afskriver, før det eksisterer.
God forhandlingstaktik
Jesper Rangvid synes, at den danske forhandlingstaktik, hvor man indtil videre bakker op – og på den måde får noget at skulle have sagt i forhandlingerne – er bedre end den svenske. For også hos den danske regering er bekymringerne om ikkeeurolandenes indflydelse til stede.
»Vi forhandler, og vi prøver at sikre, at ikke-eurolande får en så fair position som overhovedet muligt, så Danmark på et senere tidspunkt – når vi har klarhed over hele pakken – kan tage stilling til, om det er i Danmarks interesse at være en del af det her,« siger statsminister Helle Thorning-Schmidt om banktilsynet.
Økonomiminister Margrethe Vestager har afstemt målsætninger med den svenske finansminister, Anders Borg. Hun afviser over for Ritzau, at den hidtidige dansk-svenske alliance slår revner.
»Vi har nogenlunde de samme målsætninger. Jeg synes, det er en fair sag, at man finder forskellige måder at nå det samme mål,« siger Margrethe Vestager.
De 17 eurolande bliver automatisk en del af tilsynet, hvis det bliver godkendt af samtlige 27 medlemslande. Storbritannien ønsker heller ikke at deltage, men har udtalt, at de ikke vil blokere for en beslutning ved at aflægge veto.

