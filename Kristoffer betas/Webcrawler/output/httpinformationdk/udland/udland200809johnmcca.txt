John McCain spiller højt spil
Sarah Palins kontroversielle privatliv og ortodokse synspunkter giver republikanernes præsidentkandidat McCain hovedpine, men hans partis religiøse kernevælgere er begejstrede for vicepræsidentkandidaten
Glansen er så småt gået af vicepræsidentkandidat Sarah Palin og hendes familie efter de seneste dages afsløringer. Bagest fra venstre er det sønnen Track, Sarah Palin selv, hendes mand Todd og datteren Bristol. Forrest er det døtrene Willow og Piper.


 ST. PAUL, Minnesota - Som frivillig i det religiøse højres hær er der ingen grænser for, hvor langt hun vil gå for at få den rette politiker placeret i Det Hvide Hus.
Den konservative katolik Robin McKinney - mor til fire voksne børn - satte sig tidligt søndag i en bil i Ohio med tre midaldrende veninder og kørte i 12 timer til tvillingebyerne Minneapolis/St. Paul i Minnesota for at sælge McCain-mærker. 
"Jeg gør det udelukkende for at støtte ham og Sarah Palin. Det er ikke for at tjene penge," forsikrer hun over morgenmaden på et hotel i byen Plymouth nordvest for Minneapolis.
McKinney og hundredvis af andre volontører vil arbejde fire dage fra morgen til aften i Minneapolis Convention Center, hvor værtskomitéen har arrangeret en udstilling om USA's glorværdige historie med titlen Civic Fest. Her kan man bl.a. få en videoguidet tur i Det Hvide Hus og besøge en replica af Det Ovale Kontor. Man kan læse en kopi af et originaleksemplar af USA's forfatning fra 1787, se porcelæn fra Det Hvide Hus og sætte sig ind i tidligere præsidenters limousinebiler. Gæsterne kan endda se en film om kæledyr holdt i Det Hvide Hus.
McKinneys ansigt stråler, når talen falder på McCains kvindelige makker, vicepræsidentkandidat Sarah Palin. "Ja, det er frygteligt, at hendes teenagedatter er gravid, men vi er jo alle sammen menneskelige. Det vigtige er, at de forsvarer de uskyldiges ret til at leve, og at datteren gifter sig og får barnet," pointerer McCain-volontøren.
Hun læser ikke aviser og ser heller ikke CNN. 
"Min informationskilde er Fox TV (konservativ tv-station, red.). Det er den eneste afbalancerede tv-station," mener McKinney. "Og her til morgen sagde fire kommentatorer god for Palin. Hun er en pragtfuld mor. Jeg er helt enig med hende i, at teenagere ikke skal have timer med seksualundervisning i skolen og instrueres i prævention. De skal lære seksuel afholdenhed."
Langt synderegister
Men er hun da ikke nervøs over, at McCains vicepræsidentkandidat angiveligt kun ved ganske lidt om landspolitiske og udenrigspolitiske emner? 
"Det er da ikke rigtigt. Hun har langt mere erfaring og større kompetence end Barack Obama. Han er noget tyndt sprøjt," svarer Robin McKinney med en snert af foragt og sarkasme.
John McCains valg af Alaska-guvernøren har i de sidste par dage ført en strøm af afsløringer med sig. Palins 17-årige datter er gravid. Palin fik angiveligt Alaskas sikkerhedsminister til at afskedige sin svoger - en politibetjent - der i forbindelse med en skilsmisse kæmpede for at få forældreretten til sine børn. Palin risikerer en reprimande og i værste fald et mistillidsvotum. Palins mand Todd blev anholdt for spritkørsel i 1987. Palin afviste at støtte sin svigermors kandidatur til den borgmesterpost i Wasilla, som hun selv måtte opgive efter sit valg til guvernørposten for halvandet år siden. Årsag? At svigermor støtter abort. I stedet bakkede hun op om en anden republikansk kandidat, som vandt embedet i byen, der har 8.000 indbyggere.
Familieliv kan være kompliceret. Det ved alle. Men Palin-slægtens generalieblad synes at være stort at sluge for amerikanske vælgere, der sætter pris på høje moralske standarder inden for hjemmets fire vægge. Det Republikanske Partis toneangivende fraktion - de evangeliske vælgere - ynder at bryste sig af deres familieværdier på partikongresser. 
Ingen er perfekt
John McCains præstation på denne front er ikke ligefrem imponerende. Han var sin første kone utro med den rige Cindy Hensley fra Arizona og er berygtet i Senatet for at flirte med unge kvinder. 
Det ved enhver konservativ religiøs vælger. Og derfor er de så begejstrede for Palin her på partikongressen. Hun repræsenterer deres ideologi og deres værdier. Fremfor alt er hun en stærk modstander af abort, også for incestofre og voldtagne kvinder. I modsætning til McCain mener hun ikke, at klimaforandringer er menneskeskabte - en holdning, som deles af mange evangeliske republikanere. Følgelig kan McCain regne med uforbeholden støtte til Palin fra partiets kernevælgere på partikongressen. Siden valget af hende i fredags har kampagnen modtaget 10 mio. dollar i bidrag, og det samlede resultat for august når rekordstore 50 mio. dollar.
"At være en kristen betyder ikke, at man er perfekt. Det betyder heller ikke, at ens børn er perfekte," siger James Dobson, grundlægger af den evangeliske organisation Focus on the Family. 
"Medierne forsøger at udlægge denne sag, som om Palin er en moralsk hykler, men det eneste, sagen viser, er, at Palin og hendes familie blot er almindelige mennesker."
Demokratiske vælgere er knap så nemme at overbevise. De husker, hvordan guvernør George W. Bush op til primærvalget i 2000 i South Carolina så gennem fingre med, at anonyme religiøse grupper i telefonopkald og e-mails lod vælgere vide, at hans rival - John McCain - havde fået et 'farvet barn' uden for ægteskab. Barnet viste sig at være adopteret fra Sri Lanka, men den detalje blev udeladt af historien. Ledere fra det religiøse højre har aldrig taget afstand fra denne smædekampagne mod McCains person.
Indtil i sidste uge havde James Dobson endnu ikke taget stilling til, hvorvidt han ville stemme på McCain til præsidentvalget. Efter udpegningen af Sarah Palin erklærede han sin ubetingede støtte.
Uventet opbakning
McCain og Palin har fået opbakning fra en uventet kant. Mandag fordømte Obama mediernes snagen i Palin-familiens privatliv og sagde, at hans egen mor var 18, da hun fødte ham. 
"Familiers privatliv og især kandidaters børn er forbudt terræn. Den slags bør ikke blandes med politik. Alle, der støtter mit kandidatur, bør forstå det," sagde den demokratiske kandidat.
I aften vil Palin få mulighed for at ride mediestormen af i sin tale til partikongressen i St. Paul. 
McCain spillede højt spil, da han valgte denne ukendte guvernør til sin makker. Hvis hun ikke lever op til minimumkravene for en vicepræsidentkandidat, vil hans beslutning om at satse på hende utvivlsomt blive udlagt som mangel på dømmekraft. Det kan svække hans kandidatur betragteligt.

@Webhenvisning rubrik:information.dk
@Webhenvisning brød:Følg partikongressen på bloggen Amerikanske Perspektiver www.luftskibet.information.dk

