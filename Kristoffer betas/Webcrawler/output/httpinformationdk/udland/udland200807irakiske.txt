Irakiske tolke ikke klar til job



 De irakiske tolkes drøm om et liv med bil, hus og vellønnet job i Danmark er urealistisk at indfri på så kort tid. Det siger integrationsmedarbejdere fra nogle af de kommuner, som har taget imod de irakiske tolke.
I sidste uge skældte en rystet beskæftigelsesminister Claus Hjorth Frederiksen (V) ud, fordi de veluddannede tolke fra Irak ikke kunne få arbejde i Danmark. Men tolkenes sprogfærdigheder er i mange tilfælde ikke gode nok endnu. I hvert fald ikke til at bestride højtuddannede job som læge eller ingeniør i Danmark, lyder det fra integrationskonsulenter, som hjælper irakerne med at finde arbejde og falde til i Danmark. 

