Erhvervslivet må drive den grønne omstilling
De økonomiske modeller fra forrige århundrede må droppes, og virksomhederne må forvandles og gå i spidsen, siger finans- og erhvervsfolk, der er trætte af at vente på politikere
Rio-mødets aftaletekst møder kritik pga. ambitionsniveauet. Virksomhederne må gå forrest nu, lyder det fra erhvervs- og finansfolk.


 Mens landenes forhandlere i Rio Centros konferencecenter har lagt arm for at finde frem til laveste fællesnævner, stormer finans- og erhvervsfolk foran i bestræbelsen på at gøre op med den gamle økonomiske orden og indlede den store grønne omstilling. Tag en mand som Pavan Sukhdev. Bankøkonom med 15-årig karriere i Deutsche Bank, herunder som direktør for Global Markets i Deutsche Bank India indtil han i 2008 tog orlov for at granske for FN’s Miljøprogram UNEP, hvad en ’grøn økonomi’ egentlig betyder og indebærer. På blot to dage når Informations udsendte at høre Sukhdev holde oplæg på fire af de talløse seminarer og debatmøder, der ledsager selve forhandlingerne på Rio+20-mødet. Adspurgt hvor mange gange han egentlig skal tale her i Rio, siger Sukhdev: »Omkring 25 gange, tror jeg.«
En af gangene er på et møde i USA’s store pavillon, hvor han diskuterer den gamle økonomiske ordens sammenbrud, anskueliggjort af den seneste finansielle krise.
»Det burde ikke overraske, at denne af neoklassisk økonomisk teori inspirerede, BNP-fokuserede, volumensøgende, værdiødelæggende økonomiske model har fejlet, men kendsgerningen, at den faktisk fejlede, har fået folk til at vågne op,« siger Sukhdev. Han ser den aktuelle økonomiske krise som »en mulighed, vi ikke må forspilde«: »Vi har siddet fast i mønstre, der hører et andet århundrede til. Nu må virksomhederne gives de rammer, der gør det muligt at skabe en grøn økonomi, for en grøn økonomi er den eneste måde, vi kan nå målet om bæredygtig udvikling. Og det sker ikke ved, at vi blot håber på det. Vi må træde frem og tale højt,« siger han.
Det gør så bl.a. finanssektorens folk her i Rio. Foruden Sukhdev en mand som Nick Robins, chef for klimacentret i en af verdens største banker, HSBC, med 89 mio. kunder og 7.200 filialer. Robins rådgiver bl.a. de pensionskasser og værdipapirforvaltere, der er begyndt at søge bæredygtige investeringsløsninger.
Som Sukhdev taler Nick Robins for et opgør med dagens økonomiske verdensforståelse.
»Vi har haft en forkert forestilling i økonomisk teori om de finansielle markeder. Dot com-krisen og den nuværende krise viser, at markederne ikke er så stabile og effektive, som vi troede,« siger han på et seminar om en bæredygtig finanssektor, arrangeret af bl.a. Global Alliance for Banking Values. Han reciterer finansmanden James Montiers udsagn om den forældede teori: »Hypotesen om effektive markeder er den finansielle ækvivalent til Monty Pythons døde papegøje. Uanset hvor meget du påviser, at den er død, hævder de rettroende, at den bare sover.«
Den anden fejl begået i den finansielle sektor er den kortsigtede tænkning, når der investeres.
»Vi er nødt til at anlægge et mere langsigtet perspektiv. Og så må vi for det tredje inddrage værdien af naturkapitalen i selve hjertet af vores økonomiske modeller og tænkning,« siger HSBC-repræsentanten.
På en konference arrangeret af det Internationale Selskab for Økologisk Økonomi, ISEE, optræder bl.a. Hugo Ferraz Penteado, økonom og asset manager – dvs. værdipapirforvalter – i en anden af verdens største banker og den største i eurozonen, Banco Santander. Hans kritik af de hidtil gældende økonomiske doktriner er mindst lige så hård: »Der er kun to variable, der er glemt i de økonomiske lærebøger: menneskene og naturen. Ifølge lærebøgerne i makroøkonomi er naturen komplet irrelevant. Alle de økonomiske processer anses for neutrale i forhold til miljøet, reversible og forudsigelige, og man tror i fuld alvor, at økonomien kan være større end planeten, at planeten er et undersystem under økonomien. Det er en gigantisk videnskabelig fejltagelse,« siger Banco Santander-økonomen.
Den afgørende kraft
Når det handler om at skifte kurs i praksis, er det for Pavan Sukhdev en afgørende pointe at sætte politisk fokus på erhvervslivets aktører.
»Virksomhederne står for omkring to tredjedele af det globale BNP og to tredjedele af beskæftigelsen. De er økonomiens vigtigste aktører, så hvis vi skal muliggøre omstillingen til en grøn økonomi, må vi ændre virksomhederne og deres adfærd. Vi behøver en ny virksomhedsmodel,« siger han.
Endnu bruges enorme summer på at understøtte den gamle orden. Der investeres ifølge Sukhdev 3 billioner dollar årligt i det, han kalder ’den brune økonomi’ og kun en sjettedel af dette beløb i den grønne. Der gives dertil omkring 1 billion dollar årligt i subsidier til fossil energi og ikkebæredygtig landbrugs- og fiskeripraksis. Og endelig er der under krisen brugt over 3 billioner dollar af offentlige midler til redningspakker, der skal holde finansvirksomheder, bilfabrikker m.m. i live.
»Det er mine og dine skatteyderpenge, som vores regeringer bruger på at fastholde den brune økonomi. Jeg forlanger, at de holder op med at spilde mine skatteindbetalinger på den måde og i stedet investerer dem i den grønne økonomi.«
For at ændre virksomhederne vil Pavan Sukhdev bl.a. have gjort det obligatorisk for dem at aflægge regnskab for deres ’eksternaliteter’, dvs. de omkostninger og belastninger de i dag ansvarsfrit påfører miljøet og samfundet. Han vil have en ændret beskatning af virksomhederne med højere skat på ressourceforbrug og miljøbelastning. Han vil have regler for den enorme reklameaktivitet, hvormed virksomheder »forvandler menneskers usikkerhed til forbrugerbehov«. »Desværre er disse ting ikke med i teksten fra Rio-mødet. Det bekymrer mig. Ændrer vi ikke disse ting, får vi ikke den fremtid, vi ønsker, men den fremtid, vi fortjener.«
Du er nødt til at slås
Han er således en af de mange personer med baggrund i erhvervslivet, der siger, at politikerne må levere de rammer, der muliggør og stimulerer en bæredygtig adfærd fra virksomhedernes side. Jochen Zeitz mener, det er for lidt. Zeitz er tidligere mangeårig CEO, nu bestyrelsesformand for PUMA, multinational producent af sportsudstyr. Zeitz er også en af de erhvervsledere, der længst og mest konsekvent har talt for erhvervslivets ansvar som frontløbere for omstilling til en bæredygtig økonomi: »Virksomhederne er nødt til at gå forrest. De kan ikke længere forlade sig på politikerne og sige ’I må definere rammerne, så skal vi nok handle’ – det er tænkning, der hører til det gamle paradigme. Virksomhederne må handle, eftersom regeringer er ude af stand til det, fordi de i afgørende grad varetager egne nationale interesser. Virksomheder er multinationale og globale og har enorm magt til at skabe positiv forandring, og den indflydelse er vi absolut nødt til at bruge,« siger Zeitz, der også taler hos de økologiske økonomer.
»Vi må forstå, at den måde, økonomien har virket på, ikke længere fungerer. At drive virksomhed på bekostning af naturen eller samfundet er uden fremtid og vil gå i stå. Det er min ægte overbevisning, og har du den overbevisning, er du nødt til virkelig at slås for det,« siger PUMA-bossen.

