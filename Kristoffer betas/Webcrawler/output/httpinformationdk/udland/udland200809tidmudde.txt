Tid til mudderkastning
Efter udnævnelsen af Sarah Palin som republikansk vicepræsidentkandidat fyger personangrebene gennem den amerikanske valgkamp
De amerikanske medier er begyndt at grave i Sarah Palins fortid som borgmester og guvernør i Alaska. Indtil videre har især et tvivlsomt og dyrt broprojekt og en fyringssag vakt opmærksomhed.


 BOSTON - Mindre end to måneder før valgdagen er det amerikanske præsidentvalg allerede gået ind i en stærk overophedet fase med grimme antydninger, skældsord, og fordrejelser af modstanderens synspunkt.
I går var Barack Obama tæt på at miste tålmodigheden.
"Nu er det nok! Kan vi ikke blive fri for denne påtaget krænkede holdning! Kan vi ikke blive fri for al den falske snak om forandring," sagde den demokratiske præsidentkandidat på et valgmøde i Norfolk, Virginia.
Tirsdag gjorde Obama grin med republikaneren John McCains taktiske skifte fra at slå på sin mangeårige erfaring som senator til at pege på sig selv som formidler af "forandring" - Obamas mantra.
"Man kan smøre læbestift på en gris, men den er stadig en gris. Du kan pakke en gammel fisk ind i avispapir med overskriften 'forandring', men fisken stinker alligevel," sagde den demokratiske senator grinende til et bragende bifald. 
McCain-kampagnens reaktion kom prompte. De forlangte en personlig undskyldning fra Obamas side - ikke til McCain, men til hans kvindelige makker, Sarah Palin. Under republikanernes partikongres i St. Paul i sidste uge beskrev Alaska-guvernøren sig selv som en pitbull med læbestift på - altså en kvindelig politiker med nosser. Bemærkningen gjorde Palin til en øjeblikkelig sensation blandt mange kvindelige vælgere.
Sexundervisning 
McCain-kampagnen hævder, at Obama med sin bemærkning i går sammenlignede Palin med en gris. Men demokraten kritiserede efter alt at dømme McCains ompakning af et budskab, som efter Obamas mening stadig er det samme - stadig en "gris", stadig en "stinkende fisk". 
"Republikanerne er ferme til at spille det spil," advarer Dan Payne, tidligere medierådgiver for demokratiske politikere.
"Det er blevet en del af partiets DNA. Det ironiske er, at John McCain aldrig har kunnet fordrage den slags metoder. Han var selv offer for den slags under de republikanske partivalg mod George W. Bush i 2000. Demokraterne kan ikke lide at opføre sig som en pitbull. De vil gerne projicere en aura af at være ansvarlige. Men en gang imellem bliver man nødt til at stikke modstanderen en lussing."
Modsat er Obama-kampagnen rasende over en tv-reklame lavet af McCains kampagne, hvori det påstås, at den eneste uddannelsespolitik, demokraterne har fået gennemført, er en lov, der kræver, at "børnehavebørn får seksualundervisning". Det viser sig imidlertid, at loven henstiller, at pædagoger advarer børn mod børnelokkere.
"Det er en skændig og direkte pervers tv-reklame rettet mod en far til to små-piger," siger Obamas talsmand Bill Burton.
Han tilføjer: "I sidste uge sagde McCain i et interview, at han ikke er i stand til at definere begrebet ære. Nu ved vi hvorfor."
Til gengæld går Obama-kampagnen nu efter Sarah Palins politiske og religiøse baggrund i Alaska - godt hjulpet på vej af den amerikanske presse og venstreorienterede bloggere. Hver anden email fra hovedkvarteret i Chicago handler om vicepræsidentkandidatens "løgne","usandheder", "overdrivelser" etc.
Bro til intetsteds
Mest opmærksomhed er blevet viet til guvernørens skiftende standpunkter. Som borgmester i Wasilla og under guvernørvalgkampen i 2006 støttede Palin åbenlyst forbundsstatens finansiering af en bro fra Alaskas fastland til en ø med fem indbyggere og en lille lufthavn. Pris: 395 mio. dollar. Pengene blev sikret af statens to indflydelsesrige senatorer i Washington i en studehandel med andre lovgivere og endte som en skandale. Senator McCain var en af de senatorer, der protesterede og brugte "broen til intetsteds" som et eksempel på en korrupt lovgivningsproces.
Først da hun blev guvernør, tog Palin afstand fra broprojektet. Det skete, efter at medierne og politikere som McCain havde råbt op. Under partikongressen og i talrige politiske spots har McCain-kampagnen pralet med, at de to kandidater er nogle retskafne politikere, som bl.a. tog afstand fra broprojektet, hvilket bliver kaldt en lodret løgn af Obama-kampagnen.
Flere tv-stationer har endvidere fået fat i videooptagelser fra guvernørens kirke i Wasilla, hvor enten hun eller præsten giver udtryk for temmelig ekstreme synspunkter om Guds almægtighed, også i statens sekulære sfære. Som borgmester skal Palin have fyret den lokale bibliotekar. Årsagen kendes ikke, men demokrater i byen gætter på, at bibliotekaren modsatte sig at fjerne bøger, hvis moralske indhold ikke stemte overens med Palins religiøse værdier - eksempelvis hendes fordømmelse af homoseksualitet.
"I de første uger efter hendes udnævnelse har det hjulpet McCain. Han har voksende tilslutning i meningsmålingerne. Men efterhånden som medierne graver alle disse suspekte historier frem, vil den positive effekt fordampe," siger Pane. "Om en måned vil vi være tilbage til en tomandsdyst, og her er Obama stadig favorit."


