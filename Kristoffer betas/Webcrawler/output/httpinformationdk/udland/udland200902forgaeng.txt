I forgængerens fodspor
Med sin beslutning om at intensivere den amerikanske tilstedeværelse i Afghanistan, overtager Barack Obama ansvaret for krigen mod terror. Arven fra Bush lever på visse måder videre  


 Præsident Barack Obama godkendte tirsdag udsendingen af 17.000 ekstra amerikanske soldater til krigen i Afghanistan. Troppeforøgelsen sker efter forbillede af den 'bølge' af 30.000 soldater, som George W. Bush sendte ind i Irak.
Dermed ændrede krigen i Afghanistan sig fra at være en mere eller mindre uønsket arv fra forgængeren til at være Obamas eget politiske foretagende, vurderer bl.a. Time Magazine.
Som senator var Obama imod forøgelsen af amerikanske styrker i Irak. Som præsident bruger han nu en lignende taktik i Afghanistan. Irak er ikke det rigtige sted at bekæmpe terror. Det er Afghanistan derimod, lyder præsidentens forklaring på, at det i forvejen betrængte militær skal belastes yderligere.
Nødvendig indsats
Modsat Irak, der for nylig gennemførte velfungerende lokalvalg, bevæger udviklingen i Afghanistan sig da heller ikke i den retning, som USA og Obama ønsker. 
Ifølge FN blev 2,118 civile afghanere dræbt under kampe i år.
Det er 40 pct. flere end året forinden. Så sent som sidste uge blev Obamas særudsending Richard Holbrooke budt velkommen med et decideret militært Taliban-angreb mod regeringsbygninger i det centrale Kabul. 
I går opgav den pakistanske regering så ambitionen om at genvinde kontrollen den vestlige provins af landet, hvorfra Taliban angriber ind i Afghanistan.      
I en pressemeddelse placerer Obama ansvaret for troppeforøgelsen hos sin forgænger. Det hedder, at beslutningen er 'nødvendig for at stabilisere en tilstand af sammenbrud i Afghanistan, som ikke har modtaget den strategiske opmærksomhed, ledelse og resourcer, som desperat kræves.'  
Illegale metoder fortsætter
Der er flere aspekter af Bushs krig mod terror, som Obama nu nødtvunget overtager. Flere af de stærkt kritiserede metoder, som Bush-regeringen indførte overfor terrormistænkte bliver diskret videreført af Obama, skriver International Herald Tribune.
Det drejer sig bl.a. om retten til at tilbageholde terrormistænkte uden at lade deres sag komme for retten. Den illegale overførelse af CIA-fanger uden normale rettigheder, er ifølge avisen også blevet sanktioneret.

