Kina strammer grebet om systemets kritikere
Den kinesiske kunstner og systemkritiker Ai Weiwei efterforskes for økonomisk kriminalitet. Meget tyder nu på, at han bliver endnu en i den voksende skare af dissidenter, som det kinesiske styre har givet lange fængselsdomme
Mange mente, at den kendte kunstner Ai Weiwei kunne undgå det kinesiske styres censur. Men nu er han fængslet og sigtes for økonomisk kriminalitet.


 »Det mest modbydelige er, at de bruger dit eget hjem som dit fængsel. Selv om du er inden for dine egne fire vægge, så er der ingen tryghed og ro. Du kan aldrig føre en fortrolig samtale eller have et reelt privatliv,« fortæller Zeng Jinyan, en kinesisk blogger og aidsaktivist. Det, hun beskriver, er hendes hverdag:
»Du er omringet af politi. De er flyttet ind i nabolejligheden og på etagen over og etagen under. Når du er ude, roder de dine ting igennem. Og midt om natten vågner du, da du kan høre dem snakke eller blot gå frem og tilbage. De er der altid. Evig og altid.«
Det er under disse forhold, den spinkle 28-årige kvinde forsøger at skabe rammen om en tryg opvækst for sin tre år gamle datter. Politiets intense overvågning har stået på i årevis på foranledning af et styre, der vil holde kritiske stemmer i kort snor. Og det er fortsat efter hendes mand, borgerrettighedsforkæmperen Hu Jia, i 2008 blev smidt i fængsel for at 'opildne til statsundergravende virksomhed'. Samme år modtog han Sakharov-prisen, den europæiske frihedspris uddelt af Europaparlamentet, for sin årelange kamp for menneskerettigheder i Kina.
»Hvis du kritiserer og ikke vil holde mund, så kan de ødelægge dit liv,« siger Zeng Jinyan om styret. »Dit liv, din families og alle dem, du omgås.«
Økonomisk kriminalitet
Meget tyder på, at hendes families skæbne nu også vil overgå den kendte kunstner og systemkritiker Ai Weiwei og hans kone og barn.
Natten til i går meddelte Kinas statsstyrede nyhedsbureau, Xinhua, at Ai Weiwei efterforskes af politiet for økonomisk kriminalitet. Og det bekræftedes i går af det kinesiske udenrigsministerium.
Myndighederne havde indtil da ikke kommenteret en politiaktion, som søndag førte til den 53-åriges anholdelse og en razzia i hans atelier og hjem. Men nu lader det til at være tydeligt, at han ikke blot vil blive tilbageholdt i en kortere periode, som det er sket før, men at myndighederne har iværksat en proces, som i sidste ende med stor sandsynlighed kan føre til en fængselsdom.
Det er langtfra første gang, at en dissident anklages for økonomisk kriminalitet, og menneskerettighedsgrupper siger, at det er en taktik myndighederne benytter sig af for at lukke munden på kritikere. Anholdelsen af Ai Weiwei er kommet i forbindelse med det kommunistiske styres usædvanlige hårde kurs over for kritikere på det seneste. Flere end 20 menneskerettighedsadvokater, forfattere, bloggere og andre aktivister er inden for de sidste uger blevet sigtet mange af dem for undergravende virksomhed og flere andre er blevet sat i husarrest, blevet truet eller er simpelthen forsvundet.
Ingen ret til at blande sig
Vestlige regeringer og rettighedsgrupper har den seneste uge udtrykt støtte til Ai Weiwei og har kritiseret Beijings hårde kurs.
Men Kinas udenrigsministeriums talsmand, Hong Lei, advarede i går det internationale samfund om, at det »ikke har nogen ret til at blande sig« i sagen.»Det har ikke noget med menneskerettigheder eller ytringsfrihed at gøre,« sagde han om politiundersøgelsen mod Ai Weiwei.
Samtidig kommenterede avisen Global Times, som udgives af kommunistpartiets talerør, Folkets Dagblad, at »forholdsregler mod den udfordrende opførsel fra folk« som for eksempel Ai Weiwei er vigtigere end at tillade, at disse personer kan tale frit.
Det har i lang tid været antaget, at Ai Weiwei nød en vis beskyttelse mod sanktioner på grund af sin status som international kendt kunstner, og ikke mindst da han er søn af afdøde Ai Qing, en af Kinas store moderne poeter, som Kinas tidlige kommunistiske ledere satte højt.
Men Global Times skriver, »at man ikke vil se stort på loven eller komme med indrømmelser overfor nogle 'visse personer', blot fordi der er kritik fra Vesten.«
Det var også en udbredt formodning, at Hu Jias internationale renommé som systemkritiker ville sikre hans frihed.
Men alligevel blev han fængslet og dømt.
Fars børnehave
En gang om måneden får Hus Jias kone, Zeng Jinyan, og datteren, Baobao, lov til at besøge ham. Datteren har aldrig set sin far i andet end fængselsuniform.
»I begyndelsen troede hun, at fængslet var hendes fars børnehave. Hun spørger, hvorfor far har uniform på, hvorfor han bor der, og hvorfor nogle folk går rundt med pistoler,« fortæller Zeng.
»Det er svært at forklare hende sandheden.«
38-årige Hu Jia vil blive løsladt i juni. Men det betyder formentlig ikke, at straffen er udstået. Menneskerettighedsaktivister forventer, at han umiddelbart efter sin løsladelse vil blive sat i husarrest en udenretslig straf, som myndighederne nægter eksisterer, men dog i stigende grad benytter sig af for at kontrollere dissidenter. Organisationen Chinese Human Rights Defenders har dokumenteret 641 husarrester af den art sidste år og mener, at det reelle antal er langt højere. Det mest prominente eksempel er Chen Guangcheng, en blind, selvlært advokat, som sad 51 måneder i fængsel for sin kamp mod lokalt magtmisbrug. Efter han blev løsladt i september, har han konstant været indespærret i sin bolig og fuldstændig afskåret fra omverdenen.
»Jeg er kommet ud af et lille fængsel og ind i et større fængsel,« sagde 39-årige Chen i en hjemmelavet video, som blev smuglet ud fra hans landsby i Shandong-provinsen i februar.
Zeng Jinyan ved, der stor sandsynlighed for, at det samme også vil overgå hendes mand.
»Hu Jia siger til mig, at han ikke har ændret sig i fængslet. Han vil fortsat kæmpe for retfærdighed, når han kommer ud,« siger hun. »Men politiet har sagt til mig, at hvis min mand og jeg ikke ændrer tankegang, så vil fængselsopholdet have været forgæves, og så vil de anbringe os i husarrest.«
»Det vil være forfærdeligt, men jeg håber, vi allerede har oplevet det værste.«

