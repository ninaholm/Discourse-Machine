Moské i Pakistan ryddet for militante islamister
Pakistanske soldater ryddede onsdag Den Røde Moské i Pakistans hovedstad Islamabad for militante. Men aktionen kan give bagslag
Islamistiske kvinder af pakistansk herkomst protesterer mod rydningen af Den Røde Moské i Islamabad. De mener, at Pakistan er imod en islamisk stat.


 Pakistanske soldater ryddede i går Den Røde Moské i Pakistans hovedstad, Islamabad, for militante efter to dages kampe, der har kostet over 60 mennesker livet. En ugelang belejring forud for stormen på moskeen kostede 24 mennesker livet.
"Den første fase, hvor vi har ryddet området for militante, er slut. Anden fase er i gang. Nu kæmmer vi området for ueksploderede granater og lureminer. Vi skal have samlet ligene og båret dem ud," sagde cheftalsmand for Pakistans militær generalmajor Waheed Arshad. Kommandosoldater dræbte den sidste håndfuld oprørere, som kæmpede til døden i tunneler og bunkere under det område i moskeen, hvor den nu dræbte præst Abdul Rashid Ghazi boede. 
Da skudvekslingerne ebbede ud, begyndte soldater at gennemgå det enorme moskékompleks, der også huser en religiøs pigeskole i hjertet af hovedstaden. Pakistans præsident, Pervez Musharraf, beordrede angrebet sat i værk, efter at forhandlinger med Ghazi om at frigive kvinder og børn mislykkedes. Myndighederne siger, at der var færre kvinder og børn inde i moskeen, end man havde ventet, og at alle nu enten er flygtet eller er blevet reddet. Pakistanske aviser skriver, at dødstallet kan ligge på mellem 80 og 200. 
Oprøret i moskéen har været en hidtil uhørt udfordring for præsident Musharraf, der er en af USA's præsident George W. Bushs nære allierede i krigen mod terrorisme. Pakistansk presse bakker generelt op om angrebet på moskeen, men iagttagere advarer om, at det kan give bagslag. Det samme gør nogle af Pakistans eksilerede ledere. Angrebet kan få ekstremismen i Pakistan til at blomstre op og true stabiliteten i Pakistan, sagde en gruppe pakistanske ledere efter et møde i London. Oppositionslederne og den tidligere cricketstjerne Imran Khan betegnede krisen om moskeen som Musharrafs "største krise", for Musharraf udfordres ikke kun i stigende grad af islamister, men også af en bevægelse, der ledes af journalister, advokater og oppositionspolitikere. Og angrebet kan drive befolkningen i armene på ekstremisterne. Sikkerhedsstyrkerne i Pakistan er sat i alarmberedskab og advaret om muligheden for selvmordsaktioner.

