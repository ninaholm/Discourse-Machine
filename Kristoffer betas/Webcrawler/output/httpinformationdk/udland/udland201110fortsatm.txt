Fortsat mystik om dansk CIA-sag
En 38-årig egypter med asyl i Danmark var den første af flere hundrede militante islamister, som blev kidnappet af CIA og udleveret til tortur i et tredjeland


 En septemberdag for 16 år siden forsvandt Tala'at Fouad Qassim sporløst under en rejse til Balkan. Den 38-årige egyptiske islamist havde tre år tidligere fået politisk asyl i Danmark, fordi han havde en dødsdom hængende over hovedet for medvirken til mordet på den egyptiske præsident Anwar Sadat i 1981. Qassim havde allerede siddet otte år i et egyptisk fængsel, men var flygtet under en fangetransport og havde i flere år gemt sig i Pakistan, før han i 1992 kom til Danmark.
Flere højtstående amerikanske embedsmænd har bekræftet, at Tala'at Fouad Qassim blev kidnappet af CIA og udleveret til Egypten. Til dem hører Richard Clarke, der dengang var leder af USA's Nationale Sikkerhedsråds anti-terrorindsats, og Michael Scheuer, tidligere leder af CIA's Osama bin Laden-enhed.
Ifølge Richard Clarke var USA bekymret over, at Qassim og andre militante islamister i midten af 90'erne var begyndt at valfarte til Balkan for at deltage i den jugoslaviske borgerkrig på bosnisk side.
Præcis hvad Qassim foretog sig på Balkan, er aldrig kommet offentligt frem, men ifølge de amerikanske kilder blev han efter kidnapningen udleveret til de egyptiske myndigheder. Her slutter sporet. 16 år efter er det stadig ikke lykkedes at opspore hverken ham eller hans eventuelle lig.
Topterrorist
Qassim var officiel talsmand for den militante egyptiske gruppe Al-Gama'a al-Islamiyya, som i 90'erne stod bag en række højtprofilerede terrorangreb mod egyptiske statsinstitutioner, politikere og turistmål.
Al-Gama'a al-Islamiyya forsøgte desuden i 1993 at sprænge World Trade Center i New York i luften ved hjælp af en lastbil pakket med sprængstoffer, hvilket kostede seks mennesker livet og sårede over 1.000.
Organisationens aldrende leder, den 73-årige blinde sheik Omar Abdel Rahman, afsoner stadig en livstidsdom i USA for dette angreb.
Qassim, der var nummer tre i Al-Gama'a al-Islamiyyas hierarki, blev ifølge Richard Clarke senere en del af det al-Qaeda-netværk, som den saudiske mangemillionær Osama bin Laden var i gang med at opbygge i Afghanistan og Pakistan. Men det vidste USA angiveligt ikke, da de kidnappede ham i 1995.
Qassim var ifølge Human Rights Watch den første af flere hundrede militante islamister, som CIA i de følgende år kidnappede og afleverede til torturfængsler i tredjelande.
Den effektive måde, han forsvandt på, blev opskriften for det, der efter 11. september udviklede sig til CIA's illegale fangeprogram.
Både herhjemme, i Kroatien, hvorfra han blev kidnappet, og i Egypten er alle forsøg på at opklare, præcis hvad der er sket med Qassim, indtil videre mislykkedes. Herhjemme har Udenrigsministeriet afvist at udlevere nogen som helst dokumenter vedrørende Qassims forsvinden.
Under den forrige regering lovede oppositionen at gennemføre en uvildig undersøgelse af Danmarks rolle i CIA's fangeprogram, herunder omstændighederne omkring Qassims forsvinden for 16 år siden. Men det løfte har den nye regering valgt ikke at holde.

