Kina vil henrette færre
Kina vil mindske antallet af henrettelser, men vil ikke afskaffe dødsdommen, siger Folkets Højesteret. Kina stod for 87,3 procent af verdens henrettelser sidste år


 Kina vil mindske antallet af henrettelser til »et ekstremt lille antal«, siger  vicepræsidenten for Folkets Højesteret, Zhang Jun. Der er dog ingen planer om at afskaffe dødsstraffen, tilføjer han.
De kinesiske myndig- heder anser det for en statshemmelighed, hvor mange landet henretter. Amnesty International vurderer dog, at omkring 7.000 blev dømt til døden, og mindst 1.718 blev henrettet sidste år. Human Rights Watch mener, at det er et »troværdigt skøn«, at der sker hele 7.500 henrettelser om året.
Den internationale sammenslutning Hands Off Cain, som er imod dødsstraf, sagde i går, at antallet af henrettelser faldt på verdensplan sidste år. De mener, at 5.000 blev henrettet i Kina i 2008. Det er 87,3 procent af det totale antal i verden. Til den officielle kinesiske avis Juridisk Dagblad, siger vicepræsident Zhang Jun:
»Da det er umuligt for landet at afskaffe dødsstraffen under den nuværende situation og de sociale sikkerhedsforhold, er det en vigtig indsats at holde stram kontrol med anvendelsen af denne straf af de juridiske institutioner. Juridiske departe- menter bør bruge det lavest mulige antal dødsstraffe.«
Der er 68 forbrydelser - inklusiv ikke-voldelige forbrydelser som skattebedrag, narkosmugling og korruption - der kan føre til dødsdom i Kina. Dødsstraf for økonomiske forbrydelser er  særligt kritiseret i udlandet, men kinesiske advokater siger, at der i den kinesiske befolkning er støtte til, at f.eks. korrupte embedsmænd straffes med døden. Han forsvarer henrettelserne med, at straffen har nydt stor støtte fra det kinesiske folk i hele 5.000 år. Artiklen i den kinesiske avis bragte ikke konkrete tal, men det blev kommenteret, at de kinesiske domstole stræber efter kun at dømme folk til døden, »som har begået ekstremt alvorlige eller afskyelige forbrydelser, der fører til alvorlige sociale konsekvenser.«
Reformer
Kina har i de seneste år forsøgt at reformere det juridiske system - specielt efter de omdiskuterede rapporter i lokale medier om henrettelser af uskyldige, og efter kritik af korrupte lokale domstole.
Nye regler kræver, at Folkets Højesteret skal have sidste ord i dødsstraf-sager. Ifølge jurister vil det mindske antallet af henrettelser, da processen er blevet mere retfærdig og gør det sværere for lokale dommere at gøre arbitrær brug af dødsstraf. Primo sidste år annoncerede Kina, at henrettelser i større omfang skal ske med indsprøjtninger frem for med nakkeskud. Det er »mere humant«, sagde Folkets Højesterets Jiang Xingchang. Han fortalte statspressen, at indsprøjtningerne er blevet »modtaget positivt fra alle dele af samfundet, inklusive de dødsdømte og deres familier«.

