Fredsaftale hænger i en tynd tråd
Kamphandlingerne i Ukraine udfordrer den skrøbelige fredsaftale, der blev indgået mellem Ukraine, EU, Rusland og USA. En militær løsning er ikke en løsning på konflikten i Ukraine, siger dansk ekspert
Et medlem af Ukraines specialtropper indtager sin position ved en forladt vejblokade i den østukrainske by Slavjansk. Den militære offensiv i går har eskaleret konflikten, og præsident Putin har mange knapper at skrue på.


 
	Med gårsdagens militære eskalering i konflikten i det østlige Ukraine hænger den såkaldte Geneve-fredsaftale, som blev indgået mellem USA, Rusland, Ukraine og EU, i en ganske tynd tråd.

	Det vurderer Peter Munk Jensen, senioranalytiker ved Dansk Institut for Internationale Studier, DIIS. Han kalder det ukrainske angreb på de prorussiske besættere i byen Slavjansk for en uheldig udvikling, der gør det langt mere vanskeligt at finde en fredelig løsning.

	»Men ingen af parterne har reelt vist interesse for at opfylde deres del af aftalen. Derfor eksisterer Geneve-aftalen i øjeblikket kun på papiret,« siger Peter Munk Jensen.

	Han efterlyser en mere synlig imødekommenhed fra den ukrainske overgangsregerings side.

	Geneve-aftalen, der til de fleste analytikeres store overraskelse blev indgået mellem USA, EU, Rusland og Ukraine for blot en uge siden, opfordrer blandt andet alle parter til en fredelig afvæbning, ligesom aftalen lægger op til en reformproces, hvor alle parter skal inkluderes. En proces, der sandsynligvis vil føre til større selvstændighed i de østukrainske regioner.

	Urealistisk fredsaftale

	Peter Munk Jensen mener derfor, at det ville være klogt, hvis regeringen i Kijev var den første til at række hånden ud og tilbyde udstrakt selvstyre til de østlige regioner. En løsning, alle ville kunne leve med, og som ligner den eneste farbare vej ud af krisen.

	»Hvis de så siger nej i det østlige Ukraine og i Moskva, så har regeringen i Kijev i hvert fald vundet lidt kredit ved at prøve,« siger Peter Munk Jensen.

	»Men det er ikke der, vi er lige nu. Mistilliden er for stor – men det ville være løsningen på længere sigt.«

	Problemet med Geneve-aftalen er ifølge Peter Munk Jensen, at den måske ser reel ud på papiret, men at parterne i virkeligheden »ikke er enige om noget som helst.«

	»Aftalen er derfor urealistisk. Den nævner alt det, man gerne ser ske, men intet om, hvordan eller hvornår de forskellige punkter i aftalen skal implementeres. Dermed forpligter den ingen af parterne på noget som helst konkret,« siger han.

	Med angrebet i går, hvor ukrainske styrker ryddede en vejblokade opsat af bevæbnede prorussiske militser, har regeringen i Kijev modsat givet Ruslands præsident, Vladimir Putin, gode kort på hånden.

	På russisk tv gjorde præsident Putin det da også klart, at han ser angrebet som et brud på Geneve-aftalen.

	»Hvis regimet i Kijev har sat hæren ind mod dets egen befolkning, så er det uden tvivl en alvorlig forbrydelse,« lød det advarende fra præsident Putin, der mener, at angrebet »naturligvis vil få konsekvenser« for de ansvarlige og påvirke forholdet mellem de to lande.

–Men hvad har Putin af muligheder?

	»Adskillige – han har en rædselsfuldt stor værktøjskasse i forhold til Ukraine,« lyder det fra Peter Munk Jensen.

	Putin kan for eksempel beslutte at indsætte flere specialstyrker i det østlige Ukraine for yderligere at puste til ilden. Eller han kan foretage troppebevægelser langs grænsen for at øge presset på regeringen i Kijev. Desuden har Rusland mulighed for at indføre flere handelsrestriktioner i forhold til Ukrainsk import, og endelig kan Putin igen true med at lukke ned for gassen.

	Som Peter Munk Jensen siger: »Putin kan jo også vælge at skrue op for gas-krigen og gøre yderligere brug af sanktioner på grund af Ukraines ubetalte gasregninger.«

	Det vil samtidig lægge et yderligere pres på EU, som er afhængig af den russiske gas, der løber i rørledninger igennem Ukraine.

	»Putin har derfor en lang række muligheder, som han kan vælge imellem, alt efter hvor meget han ønsker at øge presset på Ukraines regering,« siger Peter Munk Jensen.

	USA: Hold jer i ro

	At det ukrainske angreb blev sat ind netop som USA’s vicepræsident, Joe Biden, har forladt landet, gør det endnu mere uklart, hvad strategien er, mener Peter Munk Jensen.

	»Straks efter Joe Biden har forladt Kijev, indleder de den her aktion. De gør dermed præcis det modsatte af, hvad Biden havde bedt dem om – nemlig at undgå voldshandlinger og at forholde sig i ro,« siger han.

	Lige nu er processen kørt ind på et helt forkert spor, mener han.

	»Fra USA og NATO-landene er beskeden jo klar: Der kommer ingen militær støtte til Ukraine, for der findes ikke en militær løsning på konflikten i Ukraine.«

