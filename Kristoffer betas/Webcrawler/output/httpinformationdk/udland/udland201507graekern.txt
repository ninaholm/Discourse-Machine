Grækerne og Tsipras vil helst ikke
Inden det græske parlament natten til onsdag på rekordtid vedtog et enormt reformprogram, sagde landets regeringsleder, at han ikke tror på reformerne
Finansminister Euclid Tsakalotos og premierminister Alexis Tsipras under den ophedede debat om reformpakken i det græske parlament.


 Den græske premierminister Alexis Tsipras’ position kan måske bedst belyses med et litterært citat:
»I would prefer not to« – jeg vil helst ikke – som hovedpersonen i Herman Melvilles berømte novelle Bartleby, the Scrivener. A Story of Wall Street fra 1853 svarer på enhver henvendelse eller ordre.
Inden onsdagens afstemning i parlamentet i Athen havde Tsipras således udtalt, at han ikke selv tror på den reformpakke, landets kreditorer har krævet til lynhurtig vedtagelse som forudsætning for akut finansiel nødhjælp. Alligevel var Tsipras nødt til at anbefale sit parti, venstrefløjsalliancen Syriza, at stemme ja til reformerne, som blev vedtaget med stort flertal. Melvilles historie handler om absurditet og den deraf følgende depression – og grækerne har da også god grund til at være deprimerede over en efter manges opfattelse absurd aftale. En af långiverne, Den Internationale Valutafond (IMF), vurderer således i et dokument, der blev lækket umiddelbart i denne uge, at reformprogrammet vil medføre »en ubæredygtig gældsdynamik i de næste mange årtier«. Så det var med samme entusiasme som en dødsdømt på vej til skafottet, at de græske parlamentarikere stemte om kreditorernes ultimatum, mens de første voldelige protester siden valget i januar udspillede sig på pladsen foran parlamentet:
»Afstemningen i det græske parlament afværger den umiddelbare fare for en kaotisk statsbankerot og en potentiel exit fra eurozonen,« skønner det amerikanske kreditvurderingsbureau Moody’s, »men risikoen er stadig høj på grund af Grækenlands svage institutioner og en grundlæggende skepsis i det politiske system i forhold til redningsprogrammet.«
Ekstrem hast
Tsipras vil helst heller ikke gå af som regeringsleder. Men for at holde sammen på sit parti, der på få år er blevet forvandlet fra en marginal formation på venstrefløjen til landets største parti, var han nødt til at sætte sit embede på spil:
»Uden jeres støtte bliver det svært at fortsætte som premierminister,« sagde han til sin partifæller: »Førsteprioriteten var at undgå en katastrofe og underskrive en svær aftale, som jeg ikke troede på, men som jeg nu vil respektere, og som vil få os ud af krisen.«
I sidste ende stemte 40 parlamentsmedlemmer fra Syriza nej, efter at halvdelen af partiets hovedbestyrelse havde fordømt kreditorernes betingelser. Inden afstemningen forlod vicefinansminister Nadia Valavani sit embede i protest, mens parlamentets forkvinde, Zoi Konstantopoulou fra Syriza, forsøgte at blokere den forcerede vedtagelse af den kæmpestore lovpakke:
»I løbet af de seneste fem år er der gennem ekstraordinære procedurer og i ekstrem hast for at omgå eller undgå diskussioner og afstemninger i parlamentet blevet vedtaget lovgivning i strid med international lov og forfatningen – f.eks. ved love på 800 sider i en enkelt paragraf, som skulle diskuteres og til afstemning på blot 10 timer,« skriver hun i et brev til parlamentsformændene fra de øvrige EU-lande, som Information har set.
Konstantopoulou havde inviteret sine europæiske kolleger til Athen for at overvære forrige weekends folkeafstemning om kreditorernes forrige ultimatum – og givetvis for derigennem at give afstemningen større international legitimitet – men kun det cypriotiske parlaments formand mødte op. De forhold, hun beskriver i brevet, blegner i forhold til den opgave, som de græske parlamentarikere natten til i går var tvunget til at udføre på baggrund af kreditorernes nødtørftigt oversatte diktater. Lovene, som foruden pensionsbesparelser og momsstigninger medfører et brandudsalg af statslig ejendom, blev vedtaget med støtte fra oppositionspartierne Nea Dimokratia, PASOK og To Potami, to tredjedele af Syriza samt det andet regeringsparti, ANEL. Ligesom rebellerne i Syriza stemte kommunisterne i KKE og nynazisterne i Gyldent Daggry nej.
Oprøret ulmer
Venstrefløjen, som aldrig tidligere har regeret i Grækenland, slipper næppe frivilligt magten. Men oprøret ulmer i Syriza. Konstantopoulou, der blev landskendt som advokat for familien til Alexis Grigoropoulos – den 15-årige dreng, som i 2008 blev dræbt af politiet i Athens studenterkvarter, Exarchia, hvilket medførte de første optøjer i eurokrisens begyndelsen – repræsenterer den fraktion i partiet, der ønsker Grækenland ud af euroen.
Samtidig er Yanis Varoufakis, der forlod regeringen efter folkeafstemningen, ved at evaluere sine fem måneder som finansminister i fuld offentlighed. I et interview med det britiske magasin New Statesman betegner Varoufakis kreditorernes krav som »den slags forslag, man præsenterer modparten for, hvis man ikke vil have en aftale«. På sin blog har den tidligere finansminister publiceret en kommenteret udgave af sluterklæringen fra weekendens eurogruppemøde, som ligger til grund for reformprogrammet. Han kritiserer bl.a. de planlagte momsstigninger for at have social slagside, negative konsekvenser for Grækenlands vigtigste erhverv, turismen, samt for bekæmpelsen af skattesnyd:
»Syriza skal acceptere løgnen om, at det var den og ikke kreditorernes kvælningstaktik, der har forårsaget de seneste seks måneders bratte økonomiske nedtur – offeret bliver bedt om at tage skylden for skurken,« hævder Varoufakis.
Tysklands finansminister Wolfgang Schäuble gentog i går sit forslag om, at Grækenland kan træde midlertidigt ud af euroen og modtage humanitær hjælp, indtil økonomien er bragt på fode igen. Men samtidig lettede Den Europæiske Centralbank (ECB) presset på grækerne lidt ved at give bankerne adgang til 900 mio. euro, så hæveautomaterne ikke snart løber tør for penge. ECB’s direktør, italieneren Mario Draghi, opfordrede grækerne til at tro på det:
»Der er uafklarede spørgsmål vedrørende implementeringen, viljen og evnen,« udtaler Draghi, »det er op til den græske regering at mane denne tvivl i jorden.«
Hvis man spørger grækerne, om de vil gennemføre reformerne, som ifølge den populære Varoufakis er »totalt umulige, urealistiske og giftige«, eller forlade eurozonen, svarer de fleste dog nok ligesom Melvilles Bartleby: »Helst ikke.«

