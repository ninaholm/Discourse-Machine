Medvedev stopper angreb i Georgien
Ruslands præsident, Dmitrij Medvedev, har givet ordre til at stoppe den militære operation i Georgien. Russiske styrker er klar til at trække sig tilbage


 Ruslands præsident, Dmitrij Medvedev, gav tirsdag ordre til at stoppe den militære operation i Georgien efter flere dages hårde kampe i og omkring udbryderregionen Sydossetien. 
 Ordren blev bekræftet af en Kreml-talsmand og en general, som sagde, at russiske styrker bliver trukket tilbage, hvis våbenhvilen holder. Medvedev ringede også EU's udenrigspolitiske koordinator, Javier Solana, op og fortalte om våbenhvilen, siger en EU-talskvinde.
 Meddelelsen kom, netop som den franske præsident og EU-formand, Nicolas Sarkozy, landede i den russiske hovedstad for at overtale Medvedev til en våbenhvile.
 - Jeg har truffet beslutningen om at afslutte operationen for at tvinge de georgiske myndigheder til fred, sagde Medvedev på et møde med embedsmænd fra det russiske forsvarsministerium.
 Han tilføjede, at sikkerheden nu er garanteret for de russiske fredsbevarende styrker og statsborgere i Sydossetien. 
 - Aggressoren er blevet straffet og har lidt meget svære tab, sagde Medvedev ifølge nyhedsbureauet Interfax.
 Han gav dog det russiske forsvarsministerium ordre om til enhver tid at genoptage kampene, hvis der igen udøves vold fra georgisk side mod Sydossetiens indbyggere.
 Samtidig der blev meldt om nye luftangreb på georgiske byer, og ifølge en Reuters-reporter i Gori blev fem mennesker dræbt i sovjetdiktatoren Josef Stalins fødeby. 
 Kort forinden havde den russiske udenrigsminister, Sergej Lavrov, endnu sagt, at konflikten kun kan bilægges, hvis Georgien trækker sine styrker ud af Sydossetien.
 - De kan ikke længere blive der. De har bragt skam over dem selv som fredsbevarende styrker. De har begået forbrydelser, sagde Lavrov på en pressekonference med den finske OSCE-formand og udenrigsminister Alexander Stubb.
 Lavrov sagde også, at Rusland ikke længere har tillid til den georgiske præsident, Mikhail Saakasjvili.
 - Han burde gå af, fordi han ikke længere kan være vores partner. Men det er ikke vores tradition at vælte nogen, sagde han.
Georgien træder ud af SNG
Georgien har på sin side besluttet at træde ud af Sammenslutningen af Uafhængige Stater (SNG), som følge af konflikten. Det meddelte Georgiens præsident, Mikhail Saakasjvili, tirsdag. Samtidig opfordrede han Ukraine til at følge efter.
 - Vi har truffet en beslutning: Georgien træder ud af SNG, sagde Saakasjvilli til 70.000 mennesker i Georgiens hovedstad, Tbilisi.
 SNG er en russiskdomineret sammenslutning af de tidligere sovjetrepublikker.
 - Vi opfordrer Ukraine og andre lande til at følge vores beslutning, sagde Saakasjvili.
ritzau/Reuters

