Hans Blix: Irak-krigen var ulovlig
USA frygtede, at Irak ville leve op til krav i en ny resolution, fortæller forhenværende våbeninspektør Hans Blix under Irak-høring


 LONDON - USA var »høj på militær« efter terrorangrebene den 11. september 2001 og frygtede, at invasionen af Irak ville blive blokeret, hvis de fortsatte ad FN-sporet, sagde daværende chef for våbeninspektørerne Hans Blix til Irak-høringen i London i går.
»USA kastede (FN-sporet, red.) over bord i 2002. Jeg tror, de var høje på militær på det tidspunkt. De troede, de kunne slippe af sted med det,« sagde Blix og henviste til den nye amerikanske sikkerhedsstrategi, der blev offentliggjort i september 2002, der udtrykte Det Hvide Hus' tro på, at det havde ret til at foretage forebyggende angreb.
Hans Blix, der er uddannet jurist, fortalte, at det var hans synspunkt, at den omdiskuterede FN-resolution 1441 - vedtaget fire måneder før invasionen i marts 2003 - lovede Saddam Hussein »en frisk start« og ikke i sig selv var nok til at autorisere en invasion. Resolutionen erklærede, at Irak havde brudt tidligere resolutioner og banede vej for nye våbeninspektioner.
USA og Storbritannien endte imidlertid med at invadere Irak på basis af resolution 1441, efter at arbejdet med at udforme en opfølgende resolution faldt til jorden. Det skete, da franskmændene sagde, at de ville nedlægge veto mod enhver resolution, der pr. automatik autoriserede krig. Imidlertid mener Blix, at USA aldrig ville være gået med til endnu en resolution.
»Det kom til at hedde sig, at Chirac (Frankrigs præsident, red.) dræbte den anden resolution, men jeg føler, at amerikanerne sikkert ville havde blokeret den, fordi de ikke ønskede at give (Saddam og våbeninspektørerne, red.) mere tid,« sagde han og påpegede, at forsøget på at blive enige om en række kriterier, som irakerne skulle leve op til, mødte modstand fra alle sider.
»Franskmændene, russerne og tyskerne frygtede, at kriterier ville være en måde at få en automatisk autorisation for krig, mens amerikanerne ikke ønskede dem, fordi de frygtede, at irakerne ville leve op til dem.«
FN-spillet
Den 82-årige tidligere våbeninspektør mener, at USA og Storbritannien oprindeligt insisterede på resolution 1441, fordi de forventede, at Saddam Hussein ville nægte at samarbejde - så det var et hasardspil, som Blix mener resulterede i en ulovlig krig.
»Jeg er af den faste overbevisning, at krigen var ulovlig,« sagde han og beskyldte amerikanerne og briterne for at ønske krigen så meget, at de lukkede øjnene for efterretningsmaterialets svagheder.
»Da vi ikke fandt nogen våben, burde det være gået op for dem både i London og i Washington, at det nok var fordi, at deres efterretninger var svage. De burde have været mere kritiske,« sagde Blix.
Selv blev han mistænksom over for efterretningerne, da det tog det Internationale Atomenergi Agentur, IAEA, mindre end en dag at erklære dokumenter, der hævdede, at Irak forsøgte at købe uran fra Niger, for falske.
»Disse påstande blev gentaget i Washington og London, og præsident Bush henviste endda til dem i sin tale om unionens tilstand (i januar 2003, red.). Jeg tror, at det var det mest skandaløse.«
Hans Blix mener selv at have konkluderet hvorfor: I begyndelsen af 2003 var der 250.000 tropper i Mellemøsten, hvilket gjorde det »næsten umuligt« at stoppe krigen.
»Hele den militære tidsplan var ikke synkroniseret med den diplomatiske tidsplan,« sagde Blix, som havde fortalt både Condoleezza Rice og Tony Blair om, at han havde sine tvivl om efterretningsmaterialet. Dette smittede imidlertid ikke af, da Tony Blair efterfølgende bad sit parlament autorisere krig.
»Hvis de var gået til deres parlamenter og havde sagt, at de ikke troede, at der var masseødelæggelsesvåben i Irak lige nu, men at de troede, at Saddam Hussein ville genåbne sit program engang i fremtiden, så tvivler jeg på, at de havde fået flertal for at gå i krig,« sagde Hans Blix.


