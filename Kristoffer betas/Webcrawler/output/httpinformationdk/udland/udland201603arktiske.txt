Arktiske vinterlege brander det moderne Grønland
Grønlands hidtil største event afdækker nye styrker, men også utilfredshed med landets image
One-foot-high-kick hører til de discipliner i Arctic Games, der afspejler hvordan man styrketrænede og legede i de gamle, arktiske samfund. Her træner Tonny Fisker, en af Grønlands førende atleter.


 Fredag i sidste uge afsluttedes Arctic Winter Games (AWG) 2016, Grønlands hidtil største event. Et gallashow i Nuuk satte punktum for et sportsstævne, der illustrerede flere tankevækkende træk ved det grønlandske samfund.
For det første afdækkedes en grad af indre styrke og evne til mobilisering, der tidligere har været så synlig i Grønland, og som er værd at tænke med i den aktuelle diskussion om Grønlands forhold til Danmark. Mere end 2.000 atleter, trænere, VIP’s og dommere – heraf ca. 200 fra Grønland – dyrkede sport i seks dage i Grønlands hovedstad. Det svarer til, at over 70.000 sportsfolk pludselig landede i det indre København for at dyrke sport i flere uger. Alene logistikken overgår alt, hvad der før er klaret i Grønland: Air Greenlands små fly fløj på en enkelt dag mere end 1.100 mennesker i luftbro fra den internationale lufthavn i Kangerlussuaq til Nuuk. Gæsterne har fået tre fine måltider om dagen til tiden; brusebade, førstehjælp, internet, sporten, kulturmøder, transport, skiltning, pressemøder, beredskab, sengepladser – alt klappede uden nævneværdige problemer.
