Ny minister vil eksperimentere i amerikansk ånd
Efter besøg på Harvard og M.I.T. i Boston føler Sofie Carsten Nielsen sig inspireret af eliteuniversiteternes engagement i uddannelse. Men det kniber med konkrete tiltag, som kan overføres til en dansk virkelighed, mener hun
Den nye uddannelsesminister Sofie Carsten Nielsen er på inspirationstur i USA. Her kommer hun blandt andet til eliteuniversitetet Harvard.


 
	Nyslået uddannelsesminister Sofie Carsten Nielsen (R) tilbragte mandag og tirsdag i denne uge på to amerikanske eliteuniversiteter på jagt efter inspiration og konkrete bud på, hvordan forskning og videregående uddannelse i Danmark kan bringes op på et højere internationalt niveau.

	»Danmark skal være et forskningens mekka,« havde hun sagt i en tale til den afgående minister Morten Østergård (R) i sidste uge.

	Men under besøg på Harvard University og Massachusetts Institute of Technology måtte den radikale minister for videregående uddannelse og forskning sande, at der faktisk ikke er særlig mange ideer, der kan overføres til den danske virkelighed.

	Ikke mindst fordi ressourcerne er så knappe i et lille land, hvor brugerbetaling er upopulær, og alle skal sikres lige adgang til uddannelse.

	»Der er nogle generelle ting, vi sagtens kan drage ud af dette besøg. Det er den fantastiske måde, hvormed amerikanerne dyrker engagementet og inspirationen. Det er helt vildt fedt. Det går igen, uanset om det er studerende eller undervisere,« nøjedes Sofie Carsten Nielsen med at konstatere.

	Men bortset fra inspirationen kneb det med at finde nye ideer, som er anvendelige i den danske virkelighed og som kan løfte universitetsforskningen i Danmark op i den eftertragtede verdensklasse.

	Ministeren var ledsaget af en større delegation fra Uddannelsesministeriet samt af rektorer Brian Bech Nielsen og Erik Knudsen fra henholdsvis Århus Universitet og University College Lillebælt. Ideen til dannelsesrejsen i USA var oprindeligt taget af hendes forgænger Østergård. Den fortsatte i går til to eliteuniversiteter i Californien og til Googles hovedkvarter.

	Online-kurser

	Ministeren og delegationen var tydeligt benovet over de enorme ressourcer, man råder over på amerikanske eliteuniversiteter. Under en briefing i Wadsworth House på Harvard, der blev opført i 1726, fik danskerne f.eks. at vide, at en privat donor i 2011 gav 40 mio. dollar (240 mio. kr.) til udviklingen af online-kurser.

	Tre år senere beskæftiger afdelingen, der hedder HarvardX, 50 ansatte. Harvard-professorers kurser på internettet når ud til 1 million registrerede deltagere verden rundt, herunder lidt over 2.000 i Danmark. Indtil videre opkræver man ikke gebyr. Hvordan det skal løbe rundt som en forretningsmodel, bliver taget op senere.

	Men som en højtstående repræsentant for Harvard nævnte i sin indledende tale til delegationen, har universitetet et helt særligt renommé at trække på.

	»Vi er universitetsverdenens Coca-Cola,« sagde Jacqueline O’Neill.

	Hun tilbød generøst ministeren assistance og råd. Informationschef for HarvardX, Michael Rutter, sagde han var rede til at skype med danskerne. Han mente, man i Danmark nok ville få mest ud af, at alle universiteter går sammen om et online-projekt.

	Harvard har med sine 21.000 studerende et budget på 24 mia. kr. Størsteparten af indtægten stammer fra et årlig afkast på en formue i størrelsesordenen 200 mia. kr. Københavns Universitet har med sine 39.000 studerende et budget på 8 mia. kr.

	»Når man ser på forholdet mellem lærere og antal studerende og den vejledning, ph.d.-studerende får tilbudt, ligner undervisningen herovre en luksusvare i forhold til danske forhold … Men det er også eliteuniversiteter,« siger Sofie Carsten Nielsen i et interview på sit hotel i Cambridge, Massachusetts.

	Dårligt forskningsmiljø

	Flere danske ph.d.-studerende på amerikanske eliteuniversiteter har tidligere over for Information beklaget, at man i Danmark får for lidt tid med vejledere og generelt savner et inspirerende forskningsmiljø.

	Det kan uddannelsesministeren godt sætte sig ind i.

	»I USA står døren åben. Lærerne holder faste kontortider. Her er der et studiemiljø, hvor man kan fordybe sig og blive inspireret og møde forskerne. Det skal vi have noget mere af på danske universiteter,« fremhæver hun.

	Sofie Carsten Nielsen tilføjer dog: »Vi må også kræve mere af danske studerende, og det gør vi jo med den nye SU-reform, hvor man tager en fuldtidsuddannelse og så tager lidt flere fag og kommer hurtigere igennem.«

	Især var ministeren inspireret af et møde med den danske fysiker på Harvard, Lene Hau, som slog til lyd for at satse mere på talentfulde studerende.

	»Vi har i Danmark allerede taget de første spæde skridt med tilbud til særligt dygtige gymnasieelever om at tage kurser på universitetet. Men der skal også sættes initiativer i gang på universiteterne, hvor en håndfuld talentfulde studerende bliver tilbudt ekstra fag,« foreslår Sofie Carsten Nielsen efter mødet med professor Hau.

	Uddannelsesministeren er fuldt ud klar over, hvor kontroversiel ideen er.

	»Modargumentet er, at det vil trække fra i ressourcer fra de andre, men det er altså en gammeldags argumentation. Jeg er ikke bange for et A- og et B-hold. Det er faktisk nødvendigt at give de dygtigste bedre muligheder, for alternativet er, at de smutter til udlandet.«

	»Det bør være sådan, at det kan betale sig at gøre en ekstra indsats, hvis man vil noget mere end de andre. Og det kan jo højne niveauet andre steder og give mere bredde.«

	Ministeren vil dog ikke åbne pengeposen.

	»Vi kan godt eksperimentere med de ressourcer, vi har og prøve lykken i denne her ånd, man har i USA. Det kan jo være, det virker,« siger hun.

