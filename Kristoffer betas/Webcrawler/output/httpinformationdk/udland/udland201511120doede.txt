Over 120 døde efter flere angreb i Paris
Over 120 mennesker er ifølge fransk politi blevet dræbt under en række angreb i Paris fredag aften. Præsident Hollande erklærer landet i undtagelsestilstand og vil lukke grænserne
 Tilskuere måtte blive på stadion i Paris et godt stykke tid, fordi myndighederne ikke vurderede, at det ikke var sikkert at færdes i byen.Foto: Christophe Ena/AP


 Alle borgere i Paris er af de lokale myndigheder blevet opfordret til at holde sig inden døre oven på en række skyderier og eksplosioner i den franske hovedstad, der har kostet mindst 120 mennesker livet, ifølge franske efterretningskilder.
Det præcise antal dræbte og sårede kendes endnu ikke, men internationale medier nævner tal mellem 120 og 150.
Desuden er otte formodede gerningsmænd dræbt, oplyser statsanklageren i Paris' kontor.
Sortklædte mænd med automatvåben eller bombeveste gik til angreb seks steder i byen fredag aften.
Uden fortilfælde
Angrebene har fået præsident François Hollande til at lukke landets grænser og erklære hele Frankrig i undtagelsestilstand.
Præsidenten kalder angrebene for et terrorangreb, hvor politiet foreløbig har bekræftet, at der er 100 døde ved angreb flere forskellige steder i Paris. Flere medier taler om, at der kan være flere dræbte.
- Der vil blive erklæret undtagelsestilstand. Næste skridt vil blive en lukning af de nationale grænser, siger Hollande.
Han kalder samtidig angrebene i Paris for "terrorangreb uden fortilfælde".
Om lukningen af grænserne siger han:
- Vi må sikre os, at ingen kommer ind for at lave flere forbrydelser, og samtidig må vi sikre os, at dem der har begået disse forbrydelser bliver arresteret, hvis de forsøger at rejse ud af landet.
Bataclan
Omkring 100 mennesker er ifølge fransk politi dræbt ved koncertsalen Bataclan i det østlige Paris. Det skriver nyhedsbureauet AFP.
Fredag aften blev omkring 100 personer taget som gidsler i koncertsalen og ifølge AFP stormede politiet stedet kl. 23.35, hvorefter der hørtes flere eksplosioner. Flere medier oplyser med politiet som kilde, at tre formodede gerningsmænd er døde under aktionen.
Et vidne inde i koncertsalen Bataclan beskrev ifølge AFP en regulær massakre.
- Jeg så 20 til 25 kroppe på gulvet og folk var meget alvorligt såret, af skudsår, fortalte Julien Pierce til radiostationen Europe 1, ifølge Reuters.
Han beskriver scenariet som et "blodbad".
Før politiet stormede koncertsalen havde en 25-årig kvinde ved navn Camille sagt til AFP:
- Min søster er inde i Bataclan, fortalte den 25-årige..
- Jeg ringede til hende. Hun fortalte, at de begyndte at skyde. Og så afbrød hun samtalen.
Ifølge tv-stationen BFM TV begyndte gidselstagningen en time inde i en koncert med det amerikanske rockband Eagles of Death Metal.
To personer kom ind i salen og begyndte at skyde op i luften.
Fodboldkamp
Ud over de omkring 100 dræbte ved koncertsalen er flere andre ifølge AFP's politikilder blevet dræbt i forbindelse med eksplosioner nær Stade de France, hvor Frankrig og Tyskland spillede venskabskamp under overværelse af blandt andre præsident François Hollande.
Eksplosionen ramte en bar i nærheden af Stade de France, hvor Frankrig og Tyskland fredag aften spillede venskabskamp i fodbold.
 Tilskuere måtte blive på stadion i Paris et godt stykke tid, fordi myndighederne ikke vurderede, at det ikke var sikkert at færdes i byen.Foto: Christophe Ena/AP

Præsident François Hollande og indenrigsminister Bernard Cazeneuve var til stede under kampen, men forlod ifølge flere medier stadion med kurs mod Indenrigsministeriet.
En journalist fra BBC, der var til stede på stadion, melder, at han kunne se ti personer der lå på gaden og var enten døde eller alvorligt såret.
Rædselsfuldt
Den britiske avis The Guardian har talt med et øjenvidne, der sammen med sin kone befandt sig i en bar, da den blev beskudt.
Vidnet, Ben Grant, siger til avisen:
- Der er masser af døde. Det er virkelig rædselsfuldt.
- Jeg var bagest i baren. Jeg kunne ikke se noget. Jeg hørte skud blive affyret. Folk faldt til jorden. Vi trak et bord over vores hoveder for at beskytte os.
Sortklædt
Et andet øjenvidne fortæller, at en person i sortklædt tøj fredag aften skød fire mennesker på en café i Paris. Vidnet er danskeren Mark Colclough, der sammen med en ven var tæt på begivenhederne i den franske hovedstad.
- Det var en mand i sort militærtøj og maskingevær over skulderen. Det var fuldstændig overlagt, og han vidste, hvad han gjorde. Det kunne jeg se på den måde, han holdt geværet, siger Mark Colclough til TV2 News.
Mark Colclough fortæller, at han hørte 12-15 skud omkring den café, hvor han befandt sig.
- Han skød fire folk der sad på caféen. Han stod fire-fem meter fra dem, og skød dem, og vi kunne se, at de døde, siger Mark Colclough.
Troede det var kanonslag
Et andet dansk vidne, journalisten Kenneth Djoeneri, var inde at se aftenens fodboldkamp på Stade de France mellem Frankrig og Tyskland. I løbet af kampen lød der to store brag tæt på stadion.
- Først troede vi bare, at det var kanonslag, som der jo nogle gange er til fodboldkampe, siger Kenneth Djoeneri til TV2 News.
- Lige nu er det lidt hektisk hernede, og jeg kan også godt mærke, at jeg selv er lidt rystet.
Der er meldinger om i alt syv angreb forskellige steder i Paris. De kommer ti måneder efter angrebet på satirebladet Charlie Hebdo, hvor 12 blev skudt og dræbt, mens fem blev dræbt i og omkring Paris i de efterfølgende dage.

