Skyerne samler sig over Kinas soleventyr
Kina er blevet dominerende inden for solenergi. Men Beijings store grønne ambitioner og finansielle støtte har skabt et skævvredet marked, der nu truer med at kvæle Kinas egne virksomheder. I denne uge gik Suntech, der tidligere var verdens største producent af solpaneler, bankerot, og hele sektoren er i fare, siger statsmedie
Der laves alt for mange solpaneler i Kina – især af firmaet Suntech Power, som gået konkurs.


 Shi Zhengrong blev kaldt Solkongen. På under et årti fik han gjort Suntech Power til verdens største producent af solpaneler til elproduktion, og selskabet blev en lysende stjerne i Kinas enorme sats på klimavenlig teknologi.
Selv blev Shi Zhengrong verdens første solcelle-milliardær, og hans ambitioner var store. I et interview med Information i 2009 forudså han, at Suntech inden for blot et årti ville være en energigigant på størrelse med BP eller Shell.
Men så godt endte det langtfra med at gå, for denne uge gik Suntech bankerot. En stor del af Shi Zhengrongs personlige formue er forduftet, han er blevet sparket ud af bestyrelsen for det selskab, han selv grundlagde – og ifølge kinesiske medier har myndighederne forbudt ham at forlade Kina, mens de undersøger mulige ulovligheder.
Nyhedsbureauet Xinhua, der kontrolleres af kommunistpartiet, skriver, at solnedgangen for Shi Zhengrong og Suntech »uden tvivl er et hårdt slag« og et ilde varsel for Kinas grønne energisektor. Den er ellers central for regeringens forsøg på at finde løsninger for at bekæmpe landets dødsensfarlige luftforurening, mindske afhængigheden af energileverancer fra udlandet, og ikke mindst håber Beijing, at sektoren kan tilføre landet store indtægter.
»De håb, som var knyttet til denne sektors vækst, er nu knust«, skriver Xinhua, der advarer om, at »hele industrien er i fare«.
Dominerende kraft
Regeringen har pumpet store summer i udviklingen af miljøteknologi, hvilket har fået miljøforkæmpere til at klappe i hænderne og håbe, at løsningen på klodens klimaproblem kan komme fra Kina.
Investeringerne har da også båret frugt. Mens Kinas producenter af solpaneler og vindmøller har tvunget mange udenlandske rivaler i knæ, har landet etableret sig som en dominerende kraft på verdensmarkedet.
Men regeringens store grønne ambitioner og store ekspansionsstrategi kan nu også ende med at kvæle mange af Kinas egne virksomheder – som det nu er sket med Suntech.
Den nu 50-årige Shi Zhengrong, der er uddannet elektroingeniør, grundlagde virksomheden i 2001. Han gik i gang på direkte opfordring fra den kinesiske provinsregering i Jiangsu – hvor han er født – og med løfte om en opstartsstøtte på seks mio. dollar. Og så gik det stærkt. Høj teknologi til lav pris gjorde, at Suntech hurtigt opsnappede markedsandele fra de mere etablerede, og dyrere, vestlige producenter. Virksomheden blev i 2005 det første kinesiske solcellefirma til at blive børsnoteret ved New York Stock Exchange. Mellem 2009 og 2011 mere end fordoblede Suntech sin årlige produktionskapacitet, og i 2011 nåede selskabets salg op på tre mia. dollar.
Og Shi Zhengrong opnåede udover rigdom også hæder. I 2007 kårede det amerikanske tidsskrift Time ham til at være en »miljøhelt«, og han blev beskrevet som manden, der for alvor startede Kinas soleventyr.
Stor statsstøtte
Men han er ikke alene om æren. Som mange andre af de nystartede kinesiske virksomheder inden for miljøteknologi, blev Suntech også overøset med støtte fra regeringen.
Lokalregeringer begyndte alle at konkurrere med hinanden om at tilbyde solcellevirksomheder stadig mere generøse subsidier, inklusiv gratis jord til at opføre fabrikker på og kontanter til research og teknologiudvikling. De statsejede banker oversvømmede industrien med lån til betydeligt lavere renter end dem, som konkurrenterne i Europa og USA havde adgang til.
Det var en boomende industri med stor statsstøtte. Og det førte til en eksplosion i antallet af kinesiske producenter og til en enorm produktionsforøgelse, som markedet dog simpelthen ikke var i stand til at absorbere. Der blev ikke skelet til, om der faktisk var nok kunder. Det vigtige var, at den hastigt voksende produktion fik BNP-tallene til at vokse – og de lokale kadrer kunne fremvise fremgang for en sektor, som centralregeringen prioriterede højt.
DGTM Research, et konsulentfirma for vedvarende energi, vurderede sidste år, at kinesiske virksomheder kunne producere solpaneler, som kunne generere 50 GW, men verdensmarkedet kunne kun opsuge halvt så meget.
Kinas alt for store produktion har skabt et alt for stort udbud, med den konsekvens, at en drabelig priskrig er brudt ud. Det har været positivt for forbrugerne, da den kinesiske ekspansion mellem 2008 og 2012 mindskede priserne på solpaneler med omkring 75 pct. Det har dog også drevet adskillige vestlige virksomheder ud af markedet, som kinesiske selskaber nu kontrollerer omkring 60 pct. af ifølge NPS Solarbuzz, et amerikansk firma, der researcher solenergi. Og i processen har Kina fået opbygget en solindustri til en værdi af 20 mia. dollar, som holder omkring en halv million kinesere beskæftigede i ca. 1.000 virksomheder.
Det lyder som en succeshistorie for Kina. Men de lavere markedspriser har også ført til stor uro i landet, hvor selskaberne har kæmpe underskud. Ifølge investeringsbanken Maxim Group havde Kinas 10 største børsnoterede producenter af solpaneler en samlet gæld på 17,5 mia. dollar i starten af sidste år.
The New York Times skriver, at fabrikanterne, pga. de pressede priser, lider tab på op til en dollar, for hver tre dollar, de sælger for.
»De bløder hver dag. Jo mere de sælger, desto flere penge taber de,« siger Ocean Yuan, præsident i Grape Solar, en amerikansk importør af solpaneler.
Et andet problem er, at den globale økonomiske krise har givet industrien en hård medfart. Og desuden har USA – til Beijings store utilfredshed – allerede indført en heftig straftold på kinesiske solpaneler med den begrundelse, at de sælges billigere end produktionsomkostningerne. EU overvejer lignende tiltag, som kan have en langt større negativ effekt på de kinesiske producenter, da EU-landene aftager 60 procent af Kinas eksport af solpaneler.
Støtte forsvinder
Mens den voldsomme uro på markedet har tvunget amerikanske og europæiske firmaer til at lægge om eller helt lukke ned, så har de kinesiske virksomheder dog hidtil næsten blindt kunnet stole på, at regeringen ville holde hånden under dem og støtte deres stadige ekspansion gennem subsidier eller adgang til billige lån i statsbankerne. Og bl.a. Suntech har inden for de sidste år optaget enorme lån. Men nu lader der til, at regeringen siger stop. I december meddelte den, at den ville lukke for pengetilførslen til virksomheder med tab, og i stedet opfordrede Beijing virksomhederne til at fusionere og antydede, at det var nødvendigt at nogle af de kinesiske selskaber gik nedenom og hjem for at gøre industrien mere bæredygtig.
Og med Suntechs bankerot lader det til, at regeringen mener det alvorligt. Otte kinesiske banker bad onsdag domstolen om at erklære selskabet insolvent, efter det i sidste uge ikke var i stand til at betale 541 mio. dollar til obligationsejere.
Shi Zhengrong er heller ikke meget værd længere. For få år siden havde han en formue på ca. tre mia. dollar. Nu vurderes den til at være nede på 62 mio. dollar.
Men der kommer dog også godt nyt for producenterne af solpaneler i Kina. Regeringen opjusterede i sidste uge sine planer for installeret solenergi i landet, så solen i 2015 skal generere 35 GW – sammenlignet med 6,5 GW i 2012. Og den nationale energiadministration siger, at der i 2020 vil være 60 gange mere elektricitet genereret af solpaneler end i 2010.
Så der burde være gode muligheder for de kinesiske virksomheder, der ender med at overleve.
 
 

