Hvilket mandat har Merkel til at forhandle med Tyrkiet?
Tyskland forsøger op til EU-topmødet i morgen at få Tyrkiet til at spille den afgørende rolle i den plan, der skal kontrollere flygtningestrømmen. Men planen bliver meget svær at gennemføre med et meget splittet EU, der ikke vil imødekomme Tyrkiet, siger kritiker
Angela Merkel er isoleret i Europa omkring sin flygtningepolitik, og mens hun selv er parat til at lave et kompromis med Tyrkiet med indrømmelser omkring flygtninge, er det tvivlsomt, om hun kan sælge det kompromis til både sin egen befolkning og til de andre EU-lande.


 Den fælles flygtningepolitik – eller manglen på samme – står på dagsordenen, når de europæiske regeringsledere i morgen mødes i Bruxelles for at diskutere løsninger. Et af de forslag som Tyskland har arbejdet hårdt på, er gennem samarbejde med Tyrkiet at stoppe flygtningestrømmen per gummibåd over Det Ægæiske Hav og i stedet aftale at aftage faste flygtningekvoter sammen med den tyrkiske regering.
Umiddelbart er Tyrkiet parat til at indgå en aftale, hvis EU kan opfylde en række modkrav.
»Vi vil tage flygtningene tilbage til Tyrkiet«, sagde den tyrkiske udenrigsminister Mevlüt Çavuşoğlu i den forløbne weekend ved Sikkerhedskonferencen i München, men tilføjede: »Men kun mod at der indføres en kontrolleret migration (til EU, red.),« ifølge den tyske avis Die Welt.
Som del af det tyske forhandlingsoplæg over for Tyrkiet skal Tyskland i 2016 forpligtige sig til at optage i omegnen af 240.000 flygtninge, der så skal kunne rejse direkte fra Tyrkiet med fly. Det vil sige omkring 650 flygtninge per dag, skriver Frankfurter Allgemeine Zeitung.
Den tyske forbundsregering har siden korrigeret og udtalt, at man i stedet arbejder med mere fleksible flygtningekvoter. For Tyrkiet ønsker, at EU skal optage et mindstemål af flygtninge, men derudover også en fast andel af de nyankomne flygtninge fra Syrien. Jo flere, der kommer fra Syrien til Tyrkiet, jo flere vil blive sendt videre mod Europa, er ideen.
Det er Tyskland i princippet indforstået med, men landet ønsker også at modregne de flygtninge, der ’illegalt’ sejler fra Tyrkiet og ankommer til Grækenland.
For at nå nærmere en enighed, har kansler Angela Merkel inden for få måneder mødtes seks gange med den tyrkiske regering for at få en forpligtende aftale, som resten af EU skal overtales til at sige god for. Frankrig har allerede sagt fra, og kun et mindretal af EU-landene ville kunne overtales til at være positive.
EU kan ikke levere
En del af denne politiske pakke er, at Tyrkiet skal have økonomisk hjælp til at huse flygtningene i deres land. Der er tilsagn for op mod tre milliarder euro, uden at pengene dog endnu er kommet til udbetaling. Dernæst skal EU også levere politiske indrømmelser, hvilket kan blive svært for EU – og kansler Merkel – at opfylde.
Det mener Günter Seufert, der er Senior Fellow og forsker i Tyrkiet og EU-forhold hos den største uafhængige politiske tænketank, Stiftung Wissenschaft und Politik, i Berlin. Han mener, at Tyrkiet har været meget klare i deres politisk krav over for EU, og at flygtningepolitikken er blevet en del af en samlet taktik.
»Tyrkiet har meget klare og konkrete forventninger om, at deres EU-forhandlinger kommer på sporet, at EU tager Tyrkiet med på råd, når de vigtige udenrigspolitiske mål skal fastsættes, at toldunionen skal genforhandles, og at visumfriheden for de tyrkiske borgere skal gennemføres. Alt dette er en del af de tyrkiske ambitioner, og derfor vil et sådant fremtidigt flygtningeprogram kun udgøre en brøkdel af en samlet politisk pakke. På den måde er Tyrkiet meget klare i deres politiske ønsker, imens kansler Merkel og EU har sværere ved at honorere dette.«
For Angela Merkel er det afgørende, at Tyrkiet holdes til ilden, men fordi hendes eget EU-bagland er så skeptisk, kan det blive svært at komme videre ved de kommende dages topmøde, mener Günter Seufert.
»Især fordi kansler Merkel politisk er isoleret, bliver det svært for EU at levere modydelser. Det kan få Tyrkiet til at miste motivationen. For Tyrkiet kan levere, hvis de får tilsagn, mens det derimod ser meget mere usikkert ud, når man ser på Merkel og EU.«
For Tyrkiet handler det ifølge Günter Seufert især om at styrke den tyrkiske udenrigspolitiske position.
»Der er forskellige strømninger i den tyrkiske regering. Regeringschef Davotoglu er mere imødekommende, mens præsident Erdogan er mere konfronterende. Men sammen vil de forsøge at bruge flygtningepolitikken politisk, især med kravet om at skabe en flyveforbudszone i Syrien, der hele tiden har været ført frem af Tyrkiet. Det har kansler Merkel nu også gjort til sin politik.«
Københavnerkriterier glemt
At Tyrkiet bruger flygtningepolitikken til at opnå politiske mål, er blevet et vilkår, mener Josef Janning, der er chef for Berlin-kontoret hos European Council on Foreign Relations med speciale i EU-forhold.
»Selv om Tyrkiet bruger flygtningepolitikken politisk, er der i Berlin en erkendelse af, at man må honorere Tyrkiet for dets vigtighed. Og at man ikke hele tiden skal tale om, hvorvidt Tyrkiet lever op til Københavner-kriterierne (EU-optagelseskrav, red.)
Han mener, at der nu inden for EU-landene er opstået en forventning om, at Tyrkiet påtager sig en rolle, der på sigt skal løse EU’s flygtningeproblem.
»Der er i EU en forventning om, at Tyrkiet skal tage alle flygtninge tilbage, der rejser mod EU. Merkel ved ikke, om tyrkerne rent faktisk mener det alvorligt.«
Josef Janning peger på den nylige rapport, der peger på Grækenland som det svage led i kontrollen med EU’s ydergrænser. At landet kan regne med at blive sendt ud af Schengen-samarbejdet, hvis det ikke i løbet af tre måneder retter op på en lang række problemer omkring pas- og id-kontroller på de græske øer. Derfor har Grækenland efter lang tids tøven åbnet nye registreringscentre på øerne, de såkaldte hotspots.
»Denne nylige EU-rapport om den særdeles ringe tilstand, som græske grænsekontrol er i, viser, at det ikke er muligt at kontrollere de mennesker, der kommer ind i EU. Derfor har man opfundet den nyligt besluttede maritime Nato-indsats, hvor skibe skal patruljere i Det Ægæiske Hav og forsøge at afskrække nogle fra at rejse. Og det vil måske få Tyrkiet og Grækenland til at samarbejde. Noget der praktisk talt ikke sker i dag. Men denne indsats vil heller ikke blive afgørende. Det eneste, der er at gøre, er at forsøge at påvirke tyrkerne, at få dem i øjenhøjde og blive ved med at tale med dem«, lyder det fra Josef Janning over for Information.
Han mener ikke, at kravene fra en række østeuropæiske lande om at presse Grækenland ud af Schengen-samarbejdet er det rigtige at gøre.
»For Tyskland ville det være helt forkert at presse Grækenland ud af Schengen. Det ville ikke løse noget. Det, som østeuropæerne forsøger på sammen med Makedonien, er set fra Berlin en katastrofe. Det ville ikke motivere grækerne til at kontrollere bedre, derfor vil man få stadig flere problemer, som de gamle EU-lande skal løse, ikke østeuropæerne.
EU-eksperten mener, at Grækenland snarere burde hjælpes.
»Rapporten viser jo, at det ikke er muligt for Grækenland selv at løse problemerne ved deres grænser. Det ville derfor være langt mere frugtbart, hvis man tilbød hjælp i stedet for at true. Der opstår nemt en forhandlingssituation, hvor det står 27 mod 1, hvor grækerne underlægges mere pres.«
Ved de kommende dages EU-topmøde vil udkommet være magert, ifølge Josef Janning.
»Fordi EU er så splittet, er der hen over de kommende dages EU-topmøde en meget ringe sandsynlighed for, at man finder frem til en holdbar løsning, der kan resultere i en kvoteordning. Det skulle da lige være, hvis Tyskland lover at tage 90 procent af alle de kommende flygtninge, der skal fordeles over sådanne fælles EU-kvoter, og et par øvrige lande tager resten. Men det kan Merkel ikke komme tilbage til Berlin med. Det ville være for stort et nederlag.«
Josef Janning mener, at det bliver svært at vedtage en ny aftale, fordi fordelingen af de 160.000 flygtninge, der tidligere er besluttet, stadig halter.
»Uenigheden vil bestå, det vil dette EU-topmøde ikke ændre på.«

