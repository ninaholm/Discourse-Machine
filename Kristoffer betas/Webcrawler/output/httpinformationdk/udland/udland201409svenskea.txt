Svenske aviser: Kaos i sigte
Det er vældigt svært at finde vindere efter det svenske valg. Alliancen er brudt, den rødgrønne Löfven-regering står historisk svagt, og Sverigedemokraterna får ingen indflydelse trods stor tilslutning, skriver flere svenske aviser


 En højst usikker tid venter i svensk politik. Den siddende statsminister, Fredrik Reinfeldt, har trukket sig som formand for Nya Moderaterna efter nederlaget, Sverigedemokraterna er svulmet til dobbelt størrelse, og den rødgrønne koalition med Socialdemokraternes Stefan Löfven i spidsen står godt nok med nøglerne til det svenske statsministerium i Rosenbad, men med en historisk uerfaren ny statsminister, og en vælgertilslutning så ringe, at lignende resultater i 2006 fik den tidligere socialdemokratiske formand Mona Sahlin til at trække sig.
»Stakkels Sverige« konkluderer den liberale svenske avis Expressen, som dagen efter valget bragte en sort forside med teksten »I går stemte 781.120 svenskere på Sverigedemokraterne«.
Den nye statsminister får et travlt politisk efterår. Regeringsgrundlaget skal forhandles og ministerposter fordeles som en del af regeringsdannelsen, og dertil skal han finde opbakning til den kommende svenske finanslov uden mulighed for at gøre brug af et udelukkende rødt-grønt flertal.
»Hvordan Stefan Löfven skal klare den politiske balancegang igennem efteråret er en gåde,« skriver avisen Sydsvenskan på bagkant af valgaftenen.
Sverigedemokraterna udenfor
På trods af at Sverigedemokraterna nu er Sveriges tredjestørste parti, tyder meget på, at de ikke vil få stor indflydelse, fordi de øvrige partier afviser at ville indgå i forhandling. Men det kan generere endnu større opbakning til Sverigedemokraterna, hvis Löfven forhandler pakker og reformer igennem henover midten, pointerer Expressen.
»Samarbejdet skal gøres varsomt, hvis målet er at mindske Sverigedemokraternas magt. For forskning viser, at fremmedfjendtlige partier drager fordel af store koalitioner,« skriver de.
SvenskaDagbladet mener slet ikke, det er en løsning at holde partiet udenfor. De øvrige partier må derimod turde tænke i nye baner med hensyn til integrationspolitikken.
»Vil man se et mindre Sverige-demokraterna, må man helt enkelt sikre, at immigrationen ikke bekymrer vælgerne,« mener SvenskaDagbladet.
Den venstre- og miljøorienterede avis Dagens ETC kalder Sverige- demokraternas vælgertilslutning »en tragedie« og frygter, det kun er et spørgsmål om tid, før Sveriges tredjestørste parti for alvor får fat i »en plaget svensk middelklasse«.
Ros til Reinfeldt
Den nu tidligere statsminister Fredrik Reinfeldt efterlod ikke tvivl om sin politiske overbevisning. Han tog afstand til Sverigedemokraterna, hvilket ifølge iagttagere kostede stemmer ved weekendens valg. 29 procent af dem, der i 2010 stemte på Nya Moderaterna, stemte forleden på Sverigedemokraterna, som i alt fik 13 procent af vælgernes stemmer.
Men selvom Nya Moderaterna næsten fik tilslutning fra hver fjerde svensk stemme, var det var ikke overraskende, at Fredrik Reinfeldt trådte ned fra formandsposten, skriver Expressen og roser ham for at holde fast i sine grundlæggende menneskelige værdier om, at Sverige skulle forblive åbent – også selvom det kostede ham regeringsmagten.
»For det fortjener Fredrik Reinfeldt dyb respekt. Ikke mindst fra alle dem på venstrefløjen, som mener, de har patent på antiracisme,« skriver avisen.

