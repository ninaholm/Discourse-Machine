Grækenland er på fallittens rand
I denne uge lykkedes det for den græske premierminister, George Papandreou, at overbevise regeringslederne fra de øvrige EU-lande om, at han vil foretage de nødvendige indgreb for at afværge en truende statsbankerot i landet. Men ifølge Spyros Economides, ekspert i græske forhold ved London School of Economics, sender Papandreou andre signaler hjemme i Grækenland
Den relativt nyvalgte græske premierminister, George Papandreou, betegnes af ekspert i græske forhold ved London School of Economics, Spyros Economides, som en uansvarlig populist: 'Papandreou er ikke villig eller i stand til at gøre, hvad han er nødt til at gøre: At nedbringe de offentlige udgifter.'


 ROM Den nyvalgte regeringsleder i Grækenland, George Papandreou fra socialistpartiet Pasok, forsøgte torsdag ved EU-topmødet i Bruxelles at overbevise sine kolleger om, at han formår at bringe orden i den kriseramte græske økonomi.
»Premierminister Papandreou indrømmede, at der er et stort problem med korruption i hele den offentlige forvaltning, bl.a. hvad angår skatteopkrævning,« sagde EU-Kommissionens formand, José Manuel Barroso, og tilføjede:
»Jeg stoler på hans vilje til at gøre noget ved de strukturelle problemer i den græske økonomi.«
Grækenlands forventede budgetunderskud for 2010 blev i den forløbne uge anslået til 12,2 pct. Statsgælden er på 300 milliarder euro.
Ifølge EU-Kommissionens fremskrivninger vil den i 2010 beløbe sig til 124,9 pct. af landets bruttonationalprodukt, det højeste niveau blandt de 16 lande i eurozonen. EU-Kommissionen har endvidere advaret om, at gælden i 2011 vil stige til 135 pct. af det græske bruttonationalprodukt, hvis regeringen ikke foretager drastiske indgreb. Landet er kommet under stigende internationalt pres efter det økonomiske sammenbrud i Dubai for nylig. Som en del af aftalen med de andre lande i eurozonen skal Grækenland til januar fremlægge en plan for, hvordan man vil bringe de offentlige finanser i orden.
Ifølge reglerne for landene i eurozonen må budgetunderskuddet maksimalt udgøre 103 pct. af bruttonationalprodukt, men det er næppe sandsynligt, at Grækenland vil blive ekskluderet fra eurozonen, vurderer Spyros Economides, ekspert i græske forhold fra Hellenic Observatory ved London School of Economics:
»Der findes ingen fortilfælde. Jeg ved ikke, hvad man ville gøre? Genindføre den græske drakme som valuta, gå over til dollaren eller beholde euroen, men træde ud af eurozonen?« siger Spyros Economides til Information og tilføjer:
»Papandreou er ikke villig eller i stand til at gøre, hvad han er nødt til at gøre: At nedbringe de offentlige udgifter.«
Stærkt mandat
Under et ministerrådsmøde i Athen i den forløbne uge betegnede George Papandreou den græske statsgæld som »den største trussel mod den nationale suverænitet siden demokratiets genindførelse.« Spyros Economides betegner regeringslederens udtalelse som »en populistisk overdrivelse«:
»Papandreous reaktion er fuldstændig urimelig, men helt i tråd med regeringens indstilling til den økonomiske krise i landet. I de regeringsvenlige aviser bliver det fremlagt som om, de nødvendige tiltag for at afhjælpe krisen er noget, der bliver pålagt Grækenland udefra. Papandreou understøtter på uansvarlig vis denne forestilling om, at Grækenland er offer for en form for imperialisme fra Bruxelles. Men regeringens bud på, hvad man skal gøre ved statsgælden, budgetunderskuddet og alle de dårligdomme, der har ramt den græske økonomi i de seneste 18 måneder, er helt urealistiske,« siger Spyros Economides.
»Den forrige regering under ledelse af Nyt Demokrati mistede fuldstændig kontrollen over Grækenlands penge- og skattepolitik. De vendte det blinde øje til problemet med den konstant stigende statsgæld,« siger Spyros Economides og tilføjer:
»Når George Papandreou taler i EU, sender han andre signaler, end han gør hjemme i Grækenland. Men virkeligheden er den, at hvis Papandreou virkelig vil gøre noget ved situationen, er han nødt til at vende sig mod dem, der fik ham valgt. Og paradokset er, at Nyt Demokrati, som er ansvarlig for denne situation og slet ikke gjorde noget ved den, under valgkampen plæderede for nødvendigheden af nedskæringer i den offentlige sektor. Men Papandreou blev valgt på et meget stærkt mandat.«
Ansvarsforflygtigelse
Staten er den største arbejdsgiver i Grækenland. Trods en befolkning på kun 10 millioner har landet flere offentligt ansatte end eksempelvis Frankrig, og de tjener i gennemsnit dobbelt så meget som ansatte i det private erhvervsliv:
»Papandreou vil ikke være den, der tager ansvaret for at gøre noget ved dette problem eller for at indføre de nødvendige tiltag mod korruption og skatteunddragelse,« vurderer Spyros Economides.
Førende kreditvurderingsselskaber som Fitch og Standard & Poors sænkede i den forløbne uge Grækenlands internationale kreditværdighed yderligere. Og ifølge The Economist kan de øgede renteudgifter på statsgælden betyde, at Den Europæiske Centralbank i en nær fremtid måske vil afvise græske statsobligationer som sikkerhed for lån. Førende økonomer er således begyndt at tale om muligheden for en statsbankerot i Grækenland i løbet af foråret:
»Når en stat går bankerot, træder Den Internationale Valutafond til og dikterer reglerne. Det er selvfølgelig det værst tænkelige scenarium, men på den anden side er det måske ligefrem ønskeligt for Papandreou. Så kan han give Den Internationale Valutafond ansvaret for de nedskæringer, som han ikke selv har politisk mod til at gennemføre,« siger Spyros Economides.


