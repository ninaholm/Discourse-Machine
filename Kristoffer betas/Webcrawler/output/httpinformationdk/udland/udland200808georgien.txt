Georgien risikerer at ende som en 'fejlslagen stat'
Putin har tilsyneladende lokket den georgiske præsident i en fælde og griber nu chancen for at sætte den provestlige stat på plads. Der er ikke meget Vesten kan gøre for at bremse Rusland, siger Kaukasus-eksperten Ib Faurby
Civile flygter fra russiske raketangreb, som rammer en konvoj af georgiske soldater på flugt fra byen Gori i Georgien.


 Mens russiske militærfly i går bombede nye mål nær Georgiens hovedstad Tbilisi, og georgiske styrker samtidig fortsatte beskydningen af udbryderrepublikken Sydossetiens hovedby Tskhinvali, frygter Kaukasus-kendere, at Georgiens regering har startet en proces, der ender med at have bombet den lille nation tilbage til en status som 'fejlslagen stat'.
"Det, der nu er sat i gang, vil svække Georgien. Den georgiske regerings mulighed for at finde en fredelig og for Georgien acceptabel løsning på problemet med Sydossetien er spillet af hænde. Det er helt bestemt Rusland, der sidder med de afgørende kort på hånden," siger cand.scient.pol. Ib Faurby, tidligere chefkonsulent på Forsvarsakademiet med Kaukasus som speciale.
Ligesom andre iagttagere bedømmer Faurby Vestens muligheder for reelt at påvirke slagets gang som meget begrænsede.
"Der vil komme flere vestlige diplomatiske reaktioner, men det er Rusland, der har store militære styrker i området og dermed fat i den lange ende. Jeg synes, det ser dystert ud - specielt for Georgien, men også for forholdet mellem Rusland og Vesten."
Både USA og Europa har store interesser i den olieforsyning, der foregår via den såkaldte BTC-pipeline fra Baku i den olierige republik Aserbajdsjan via Georgien og hovedstaden Tbilisi til den tyrkiske udskibningshavn Ceyhan på Middelhavskysten . 
Den næsten 1.800 km lange rørledning er med en dagskapacitet på 1,2 mio. tønder olie verdens næststørste og den første, der uden om Rusland kan bringe betydelige mængder olie fra området ved Det Kaspiske Hav til de vestlige markeder. Netop nu er olietransporten afbrudt - ikke på grund af krigen i Georgien, men fordi PKK-sabotører for et par uger siden rettede et angreb mod rørledningen på tyrkisk territorium. 
Georgien savner hjælp
Krigen er til gengæld grund til, at olietankere mandag måtte bevæge sig bort fra den georgiske oliehavn Batumi ved sortehavskysten, fordi havnebyen søndag var blevet bombet af russisk militær. Batumi-forbindelsen har været måden at få olie udskibet fra Georgien efter PKK-attentatet på BTC-rørledningen.
"Det er klart, at russerne ikke har været tilfredse med etableringen af olierørledningen gennem Georgien, men det er næppe centralt for Moskvas beslutning om at rykke ind i landet. Til gengæld er ledningen både økonomisk og strategisk meget vigtig for Vesten - der er bare ikke meget, Vesten kan stille op," mener Ib Faurby. 
"Georgierne er meget skuffede over, at der ikke er kommet en mere markant vestlig støtte efter den russiske indmarch, men hvad skulle man gøre ud over at lægge diplomatisk pres? Hvis nogen i Georgien gør sig forestillinger om en vestlig militær intervention, så er der noget, de ikke har forstået."
Til gengæld har Faurby vanskeligt ved at forstå, hvad der har drevet Georgiens provestlige præsident, Mikhail Saakasjvili, til at fremprovokere den aktuelle situation.
"Saakasjvili har meget længe søgt at få kontrol med Sydossetien og med den anden udbryderrepublik Abkhasien, som begge ønsker at blive indlemmet i Den Russiske Føderation. Kort efter sin tiltræden i 2004 sagde Sarkasvilli således, at genforeningen af Georgien med de to områder var hans livsopgave."
"Efter mislykkede forhandlinger, russisk handelsboykot af Georgien, diverse provokationer og skudvekslinger har præsidenten tilsyneladende opbygget en tro på, at han kunne afgøre konflikten militært, hvorfor han i sidste uge indledte angrebet i Sydossetien. Men den forestilling hos Saakasjvili er meget vanskelig at forstå. Det virker simpelthen eventyragtigt, og russerne benytter nu lejligheden til at vise Georgien, hvem der er store, og hvem der er små. Saakasjvili synes at være faldet i en russisk fælde."
Ib Faurby finder det meget urovækkende, at Rusland ikke holder sig til at trænge de georgiske styrker ud af Sydossetien.
"Det er selvfølgelig helt uacceptabelt at foretage et angreb ind i en anden suveræn stat, og de russiske angreb foregår nu mange steder i Georgien. Ikke mindst byen Gori er blevet udsat for ganske voldsomme angreb, og tidligt mandag har der været nye angreb i Tbilisi. Jeg har talt i telefon med bekendte i den georgiske hovedstad de seneste to dage, og dér kan man høre bombeneslagene."
Saakasjvili sorteper
Særligt bekymrende er det ifølge Faurby, at også de oprørske abkhasere rører på sig, og at Rusland i går sendte styrker til Abkhasien og i samarbejde med oprørere indtog flere georgiske mål. Samt at Rusland har sendt flådestyrker til Georgiens sortehavskyst og angiveligt sænket et georgisk fartøj.
"De russiske fartøjer kommer fra flådebasen i Sevastopol. Det er ukrainsk territorium, men Rusland har en baseaftale med Ukraine. Nu har den ukrainske udenrigsminister imidlertid truet med ikke at ville lade de russiske krigsskibe vende tilbage til basen, og det er fra russisk synspunkt fuldstændig uacceptabelt. Hvis det virkelig er mere end ukrainsk bragesnak, så er det noget, der kan få konflikten til at eskalere internationalt."
Nogle internationale iagttagere tror, at Ruslands premierminister Putin vil bruge den mulighed, som præsident Saakasjvili har givet ham, til helt at bringe Georgien under russisk kontrol. 
"Georgiens ambition om NATO-medlemskab ser russerne som en omringning og en vestlig erobring af Ruslands traditionelle interessesfære. I dag er russerne økonomisk vældig stærke og meget bevidste om deres stormagtsstatus. De føler måske, at de nu har fået muligheden for at vinde Georgien tilbage under russisk kontrol og trænge den vestlige indflydelse tilbage. Det, der foregår, ligner et forsøg på at svække Georgien og dets præsident definitivt," siger Ib Faurby.
Med ringe udsigt til, at Vesten kan stille noget effektivt op, står Saakasjvili til at tabe.
"Lige nu, hvor landet bliver angrebet, er der en vældig nationalistisk opbakning til regeringen, men man hører allerede bebrejdelser fra nogle af dem, der har måttet flygte. Når røgen fra kampene har lagt sig, og det viser sig, at Saakasjvili har spillet for højt spil og tabt, kan det godt være, der kommer et indenrigspolitisk opgør i Georgien."


