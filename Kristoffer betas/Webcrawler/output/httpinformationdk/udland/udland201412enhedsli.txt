Enhedslistens kurdiske kammerater bruger børnesoldater
I sommer lovede de syriske kurdere, som Enhedslisten støtter økonomisk, at gøre op med brugen af børnesoldater ’inden for en måned’. Men der rapporteres fortsat om børn ned til 11-års-alderen ved militære kontrolposter
Kurdiske soldater ved fronter, hvor de kæmper mod Islamisk Stat. De syriske kurdere, som Enhedslisten støtter økonomisk bruger fortsat børnesoldater, selv om de flere gange har lovet at stoppe det.


 Det ligner billeder af glade børn til et karneval. Iklædt camouflagefarver poserer pigerne Hevedar og Mizguin, henholdsvis 12 og 14 år gamle, for fotografen med smil og håndtegn. Den yngste med et grin så stort, at det afslører en lille dobbelthage – det sidste hvalpefedt, som hun endnu ikke er vokset fra. I hendes hænder hviler en Kalashnikov.
»De kæmper med våben, der er større og tungere end dem selv, mod en nådesløs fjende,« skrev bladet Marie Claire, der i oktober bragte pigernes portrætter.
Hevedar og Mizguin er medlemmer af YPJ, den kvindelige del af Folkets Forsvarsenheder (YPG), som forsvarer de kurdiskkontrollerede områder af Syrien mod terrororganisationen Islamisk Stat. Og selv om brugen af børnesoldater strider mod international ret, er pigerne langt fra de eneste børn i kurdernes rækker.
»Derhjemme,« siger 12-årige Hevedar til Marie Claire, »så jeg alle mine venner rejse for at slutte sig til YPJ. Mine venner fortalte mig, at YPJ var fantastisk, og at jeg også burde slutte mig til dem.«
FN og menneskeretsorganisationer har gang på gang dokumenteret, hvordan både YPG og det bevæbnede kurdiske sikkerhedspoliti Asayish har gjort brug af børn under den blodige borgerkrig i Syrien. Og selv om YPG har lovet at stoppe brugen af børnesoldater, er det endnu ikke sket.
Det er en rids i lakken for de syriske kurdere. Og for deres danske venner i form af Enhedslisten. Det danske parti støtter YPG og dens politiske gren, PYD, både økonomisk og moralsk og begrunder det med, at de midt i borgerkrigens gru er lykkedes med at skabe et demokratisk samfund, hvor der er fokus på respekt for menneskerettighederne. Som historien om Hevedar, Mizguin og de andre børnesoldater viser, er billedet imidlertid mere nuanceret end som så.
Løfter
Ifølge rapporter fra FN og Human Rights Watch har brugen af børnesoldater stået på siden 2012, hvor YPG overtog kontrollen med de kurdisk-dominerede områder i det nordlige Syrien. Og hver gang, det er blevet påtalt, har de syriske kurdere lovet bod og bedring.
Første gang var, da FN’s Undersøgelseskommission for Syrien i august 2013 udgav en rapport, der konkluderede, at »YPG rekrutterede drenge og piger fra 12-års-alderen«.
Rapporten nævnte, at det i slutningen af 2012 var sket i »store antal« som modtræk til den al-Qaeda-relaterede milits Jabhat al-Nusras forsøg på at trænge ind i en af de kurdisk-kontrollerede regioner.
YPG’s svar på rapporten lød, at rekruttering af børn var »uacceptabel« og i strid med egne regler.
Da Human Rights Watch i februar 2014 besøgte syrisk Kurdistan understregede myndighederne, at de det seneste år havde gjort en indsats for at »reducere« deres brug af børn til militære formål. »Men problemet er vedvarende,« konstaterede menneskeretsorganisationen i sin rapport, som blev udgivet i juni i år.
Igen lovede YPG at løse problemet – denne gang i mere håndfaste vendinger.
»Vi forpligter os til ikke længere at bruge nogen børn under 18 i krigshandlinger, hverken i kamp, til at spionere eller til bevogtnings- og forsyningsopgaver, og vi vil ikke indlemme nogen under 18 år som kombattanter i vores rækker,« sagde Abdulkerim Sarukhan, der er formand for det »Demokratiske Selvstyres« forsvarskomité.
Han satte samtidig sin underskrift på en aftale med organisationen Geneva Call, hvor disse forpligtelser var nedskrevet.
Redur Xelil, talsmand for YPG, fortalte ved samme lejlighed, at »vi har besluttet at registrere alle kombattanter under 18 år i vores rækker og demobilisere dem.« »Dette vil ske inden for en måned,« lovede han i juni.
Ifølge organisationen Geneva Call har YPG derefter demobiliseret 149 børnesoldater, som ikke længere bærer våben. De er fjernet fra militære baser og er blevet tilbudt skolegang. Men problemet er fortsat ikke løst.
Reelle intentioner
For bare få uger siden – mere end tre måneder efter den frist, YPG’s talsperson selv fastsatte – kunne det amerikanske medie USA Today berette om fortsat tilstedeværelse af børn i YPG.
Blandt en række andre tilfælde stødte avisens korrespondent ved en kontrolpost på en dreng, »der ikke så ud til at være ældre end 11 år«.
»Hans bukser slæber langs jorden, og hans trøje poser på hans benede skuldre, som han står der i en dårligt passende militæruniform ved siden af et Kalashnikov automatgevær,« skriver USA Today.
Men selv om YPG således ikke har levet op til dets eget løfte, er organisationen Geneva Call ikke i tvivl om, at forsvarshærens intentioner er reelle.
»Vi har en rigtig god dialog med YPG-lederne, og vi kan se, at de virkelig er opsatte på at forbyde børn under 18 at deltage i fjendtligheder. Siden december sidste år har alle deres offentlige udtalelser og nye love været i overensstemmelse med internationale standarder. Men i praksis har de svært ved at få deres tropper til at respektere reglerne,« lyder det i en skriftlig udtalelse til Information.
Når det har vist sig svært for YPG at leve op til deres løfte, skyldes det ifølge Geneva Call primært to forhold. For det første er der rent faktisk mange børn, der ønsker at tilslutte sig kampen. De vil forsvare deres familier. De har intet at lave, fordi de fleste skoler er lukket. Og så kan det at blive soldat være vejen ud af fattigdom eller, for pigers vedkommende, et tvangsægteskab. Bliver børnene afvist den ene dag, prøver de bare igen dagen efter, indtil det lykkes dem at blive en del af YPG.
For det andet er der kommandanter, der er så pressede af daglige angreb, at de ikke kontrollerer alderen på dem, de hverver.
Den danske forbindelse
Kun lyden af en computers blæser høres svagt. I et foreningslokale i et industrikvarter i Valby holdes der et minuts stilhed: »For vores martyrer,« som ordstyreren indledende forklarer.
Bordene er beklædt med bannere i røde, gule og grønne farver, og i udkanten af lokalet troner et billede af stifteren af den terrorstemplede organisation PKK, Abdullah Öcalan.
Der er møde i den danske afdeling af PKK’s søsterparti, det venstreorienterede syrisk-kurdiske parti PYD, som leder en improviseret regering i syrisk Kurdistan, også kendt som Rojava.
Det er PYD, der har stiftet YPG, og selv om der også er andre partier i regeringen, er det de facto stadig dem, der har kontrollen med den militære indsats.
Hovedparten af de fremmødte denne aften i Valby er dansk-kurdere. Men kendte venstrefløjsprofiler som Nikolaj Villumsen, Søren Søndergaard og Christian Juhl deltager også i seancen. Et synligt tegn på de nære relationer mellem Enhedslisten og styret i syrisk Kurdistan.
Repræsentanter fra partiet har været på officielt besøg i området, ligesom partiet på kort tid har samlet mere end 50.000 kroner ind til PYD, YPG og deres forsvarskamp mod Islamisk Stat. Støtten er givet ubetinget, hvilket vil sige, at Enhedslisten ikke har stillet nogen krav om, hvad pengene skal eller ikke skal bruges til.
I en dansk politisk kontekst har de nære bånd til PYD og YPG også spillet en rolle. Enhedslisten har således igen og igen agiteret for, at Danmark skal sende våben til den syrisk-kurdiske kamp – hvilket regeringen hidtil har afslået.
I danske medier har Enhedslistens udenrigs- og forsvarsordfører Nikolaj Villumsen begrundet støtten med, at »der altså er tale om støtte til en demokratisk, sekulær politisk administration, som beskytter millioner af civile mod IS.«
Information har ikke været i stand til at finde ét eneste eksempel på, at han eller andre fra partiet har nævnt brugen af børnesoldater.
Enhedsliste-ordføreren var ellers godt klar over problemets eksistens allerede forud for indsamlingen til PYD og YPG, oplyser Nikolaj Villumsen.
»Vi var opmærksomme på problemet, og det har vi selvfølgelig også rejst kritik af over for PYD. Det var vigtigt for os at få svar på, at det var noget, man havde gjort noget ved. Det fik vi bekræftet, da vi i forrige uge besøgte Rojava og snakkede med den kristne menneskerettighedsminister,« siger Nikolaj Villumsen.
– Men selv om de har lovet bod og bedring, eksisterer problemet tilsyneladende stadig. Hvordan kan du forsvare at sende penge til nogen, der bruger børnesoldater?
»Det er helt afgørende, at det bliver stoppet, og det vil vi selvfølgelig fortsætte med at følge op på. Første skridt er jo at erkende, at man har begået fejlen, og så prøve at rette op på det. Men man skal nok heller ikke undervurdere, at situationen i de her områder er meget presset og hektisk. Man er ved at blive løbet over ende af IS. Men det ændrer ikke på, at det er fuldstændig uacceptabelt.«
Presset situation
– Kan du være sikker på, at de penge, I har doneret, ikke kommer til at gå til grimme ting som eksempelvis til at betale børnesoldaters løn eller bevæbne dem?
»Det er jeg meget overbevist om, at de ikke gør. Og jeg synes, det er en rigtig vigtig pointe, at brugen af børnesoldater ikke er støttet politisk, hverken af PYD eller af lederne i selvstyreområderne. Men at det derimod er problematiske tilfælde, som sker i pressede situationer, hvor IS angriber. Det er selvfølgelig fuldstændig uacceptabelt, men det vigtige er, at der bliver forsøgt gjort noget ved det.«
– Problemet med børnesoldater er jo blevet påtalt flere gange, og hver gang har YPG lovet bod og bedring. Alligevel er det endnu ikke løst. Hvordan kan du vide, at de ikke bare siger det, I gerne vil høre?
»Heldigvis tyder det jo på, at der er sket forbedringer. Men vi holder kritisk øje.«
»Hver gang vi har mødtes med dem, har de efterspurgt støtte fra Danmark til at sikre overholdelse af menneskerettigheder. Det er jo noget, som Danmark giver til FSA, den frie syriske hær, men desværre ikke til de kurdiske områder. Det har jeg gentagne gange opfordret udenrigsministeren til at gøre, og det vil jeg selvfølgelig fortsætte med.«
– Gennem historien er der eksempler på, at venstrefløjen har støttet militser i fjerne egne af verden, nogle gange med grimme resultater til følge. Hvad får dig til at tro, at det vil være anderledes i det her tilfælde?
»Her har man etableret et mangfoldigt styre, som jeg synes lader til at være den mest lovende model for et fremtidigt demokratisk Syrien. I Enhedslisten støtter vi demokratiske kræfter, som kæmper mod undertrykkelse rundt om i verden. Men det gør vi på ingen måde ukritisk,« siger Nikolaj Villumsen

