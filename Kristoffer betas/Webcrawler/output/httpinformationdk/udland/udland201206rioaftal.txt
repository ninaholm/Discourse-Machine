’Rio-aftalen er matchfixing’
Centrale aktører havde på forhånd besluttet, at denne sag har andenprioritet, siger tidligere klimaminister Lykke Friis. Statsministeren er tilfreds, men heller ikke mere end det


 Stats- og regeringschefer fra omkring 100 lande begyndte i går deres lange række af taler på Rio+20-topmødet om bæredygtig udvikling. Og mens talerne blev afleveret som på samlebånd i Rio Centros plenarsal, blev der andre steder vurderet på den 49-siders aftaletekst, som var færdigforhandlet allerede inden statsledernes ankomst. Ligesom der er massiv kritik af aftalens ambitionsniveau fra det internationale ngo-samfund, er der skarpe politiske kommentarer.
»Dette er jo som matchfixing, hvor mellemmænd afgør, hvordan kampen skal ende,« siger tidligere klimaminister Lykke Friis (V), del af den danske politikerdelegation på Rio-mødet.
»Her er man på forhånd blevet enige om, at det skal ende 0-0, og det er til skade for miljøet og klimaet, for reelt står vi over for nogle udfordringer, der er væsentlig større, end vi troede på det første Rio-møde i 1992. Når man ser på slutdokumentet, er det meget svært at se, hvor der egentlig er sket fremskridt. Det, tror jeg, er klogest at sige direkte og pointere, at nu skal dynamikken findes et andet sted – herunder f.eks. i det konkrete energi- og miljøsamarbejde i EU. Det her kan man næsten kun blive desillusioneret af at følge med i,« siger Lykke Friis.
Med udtrykket matchfixing sigter hun bl.a. til, at to af EU’s centrale ledere, Tysklands Angela Merkel og Storbritanniens David Cameron – ligesom USA’s Barack Obama – på forhånd havde meldt fra til topmødet og dermed signaleret, at sagen har andenprioritet.
»Jeg har talt med en række repræsentanter fra BRIK-landene, som har sagt: ’okay, I mener det nok ikke så alvorligt, når jeres centrale ledere ikke er her’. EU’s forhandlere er de eneste, der har villet noget her i Rio Centro, men den europæiske gennemslagskraft har været svækket fra start,« mener den tidligere klimaminister.
Den tidligere chef for FN’s klimasekretariat, nu seniorrådgiver hos revisionsgiganten KPMG, Yvo de Boer, er en anden skuffet stemme: »I betragtning af problemets omfang, er dette absolut ikke den bevægelse, vi havde håbet på, men måske den bevægelse vi fortjener, i den forstand at dette ikke har været det bedst forberedte topmøde i historien og dertil kommer på et utrolig vanskeligt tidspunkt i form af en økonomisk og finansiel krise, eurozonekrise og valg i mange nøglelande.«
»Vi ser klimaændringer, føde- og vandmangel, befolkningsvækst og problemer forbundet med storbyvækst. Alle disse udviklinger venter ikke på, at politikerne tager sig sammen. Reelt vil konsekvenserne af den manglende handling for bæredygtighed forværres som konsekvens af de udeblevne fremskridt her,« siger Yvo de Boer til The Guardian.
Tilfredse
EU’s klimakommissær, Connie Hedegaard, kaldte på sin facebook-side aftalen »svag«, straks den var godkendt af forhandlerne tirsdag.
»Det er godt, at der faktisk er et resultat,« siger hun til Information.
»Det er f.eks. godt, at der for første gang står ’grøn økonomi’ i et vedtaget FN-dokument. Men det er klart, at vi gerne ville have haft det mere ambitiøst, og at det ikke går så hurtigt, som vi ønsker os. Men man kan sige, at når det er så vanskeligt at kæmpe noget ind i en FN-vedtagelse, så er det lige så vanskeligt at få det ud igen.«
Statsminister Helle Thorning-Schmidt, der taler til Rio-mødet i morgen, siger, at »vi er fra regeringens side tilfredse med resultatet, men heller ikke mere end det.«
Bestået, men ikke med udmærkelse, er statsministerens karakter til Rio-mødet.
Miljøminister Ida Auken, der har været den centrale politiske forhandler for Danmark og for EU i kraft af det danske formandskab, skjuler ikke, at forhandlingerne har været barske.
»Om brasilianerne må man sige, at de ledte, og de gjorde det i en situation, hvor der var meget, meget, meget divergerende opfattelser af, hvad en god aftale var. Der var et par dage, hvor jeg syntes, de ledte lige lovlig meget, og vi fra EU’s side følte, at vi ikke blev nok imødekommet. Men vi har som formandskab formået at få hele EU bag os, da vi gik til brasilianerne og sagde meget, meget tydeligt, at EU ikke er her for at lave en aftale for aftalens skyld. EU er her for substans, og hvis ikke I imødekommer os nu, kan vi ikke garantere, at vi får vores statsledere til at stemme for en aftale.«
»Teksten blev bedre, og der var klare indrømmelser de sidste timer. Det var grunden til, at vi fik et samlet EU til at støtte teksten,« siger Ida Auken.

