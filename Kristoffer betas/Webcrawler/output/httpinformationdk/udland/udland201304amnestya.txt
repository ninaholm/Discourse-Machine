Amnesty advarer mod særbehandling af tolke fra Helmand
Taleban angriber tolke over hele landet, understreger Amnesty International. Derfor vil det være forkert at inddele tolkene efter deres oprindelsessted, som regeringen umiddelbart har lagt op til. Forsvarsminister Nick Hækkerup udelukker ikke, at det kan blive relevant at hjælpe tolke fra andre dele af Afghanistan end Helmand
End ikke i storbyen Kabul kan afghanere, der har gjort tjeneste for de udenlandske styrker i landet, vide sig sikre, for Taleban har vist sig i stand til at lave aktioner i hovedstaden. Her fejres nytår i Kabul.


 Amnesty International advarer nu regeringen mod kun at hjælpe tolke, der stammer fra Helmand-provinsen. Tolke, der kommer fra resten af Afghanistan kan være i lige så stor fare for at blive likvideret af Taleban, mener organisationen.
»Regeringen kan ikke nøjes med at give de tolke, der stammer fra Helmand-provinsen, en særlig mulighed for at søge asyl. Som situationen er i Afghanistan, kan truslen mod tolkene ikke afgrænses geografisk,« siger Amnestys juridiske konsulent Claus Juul. »Det afgørende er ikke, hvor tolkene kommer fra, det afgørende må være, om de kan sandsynliggøre, at de i fare,« siger han.
Amnestys advarsel kommer, efter at forsvarsminister Nick Hækkerup (S) tidligere på ugen meddelte, at regeringen agter at sætte et »særligt fokus på«, hvad Danmark kan gøre for at hjælpe de otte tolke, der ifølge forsvaret er rekrutteret lokalt i Helmand-provinsen.
I fare overalt
Claus Juul medgiver, at tolkene fra Helmand formentlig er i større fare på grund af deres arbejde for danskerne end tolke fra andre dele af landet.
»Tolke, der stammer fra Helmand-provinsen, løber givetvis en større risiko for at blive genkendt, når de er på patrulje (med danskerne, red.) i deres hjemprovins end tolke, der kommer fra andre områder af Afghanistan. Desuden er der mere vold og uro i Helmand end mange andre steder. Men længere kan ræsonnementet ikke strækkes,« siger Claus Juul og understreger, at en eventuel ordning for Helmand-tolkene »ikke må blive et figenblad for at undgå at give tolke fra hele Afghanistan en særlig mulighed for at søge asyl«.
»Det er en kendt sag, at du er meget udsat, hvis du bliver genkendt som en, der samarbejder med de udenlandske styrker – og det gælder uanset om, du bor i Herat, Helmand eller Kabul,« siger han.
Det afgørende er ifølge Amnesty, om tolken er blevet genkendt eller ej.
»Det gælder for tolkene som for alle andre, der har samarbejdet med de vestlige styrker: På den ene side kan man lettere skjule sig i en storby end i en landsby, men på den anden side kan vi se, at hvis man først er ’profileret’, så er man ikke i sikkerhed noget sted. Taleban har tidligere vist, at de kan lave operationer overalt, selv dybt inde i Kabul,« siger Claus Juul.
Forsvarsminister Nick Hækkerup bekræfter over for information, at Danmark i første omgang satser på at hjælpe de otte tolke fra Helmand. Men han understreger, at han ikke ved, om de er mere udsatte end andre.
»Det ved vi ikke. Det er præcis derfor, vi ikke vil sige, at tolkene fra Helmand skal have asyl. Det må afhænge af en individuel vurdering af den enkelte tolks situation. Det ville jo være halsløs gerning, hvis vi sagde, at tolke fra et område kan søge asyl og tolke fra andre områder ikke kan,« siger han.
Forsvarsministeren understreger, at regeringens fokus på at hjælpe de otte tolke fra Helmand ikke udelukker, at tolke fra andre dele af landet kan komme i betragtning til en eller anden form for dansk bistand.
»Det kan ikke udelukkes, at det bliver relevant at se på asylmuligheder til tolke fra andre områder, men lad os nu først tale med briterne og vores andre koalitionspartnere og se, hvordan de løser problemerne,« siger han.
Generel trussel
Adskillige internationale rapporter bekræfter Amnestys vurdering af, at tolke og andre ansatte, der arbejder for de udenlandske styrker i Afghanistan, risikerer repressalier fra Taleban.
Ifølge en Fact Finding-rapport fra Den Internationale Organisation for Migration (IOM), dateret maj 2012, er alle afghanere, der arbejder for de udenlandske styrker i fare. Og netop tolke er mere udsatte for forfølgelse end andre afghanere i udenlandsk tjeneste, konstaterer IOM, fordi tolkene i højere grad er »i kontakt med det militære personale«.
FN’s Flygtningehøjkommissariat UNHCR advarer også om, at afghanere i udenlandsk tjeneste er i fare. Det samme gør EU’s Asylstøttekontor i en rapport fra december 2012. Rapporten beskriver bl.a., hvordan tolkene og deres familier udsættes for dødstrusler og målrettede likvideringer.
Billedet af en generel trussel underbygges også af forsvarets egen tolkeredegørelse, der blev afleveret til Folketinget i tirsdags. Her fremgår det, at forsvaret har hørt om mindst fem tolke fra Kabul, som er blevet truet af Taleban.

