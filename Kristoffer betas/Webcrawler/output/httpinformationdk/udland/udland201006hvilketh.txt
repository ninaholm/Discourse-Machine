'Hvilket humør er Kim Jong-il mon i her til morgen?'
60 år efter Koreakrigens start er kløften mellem Nord og Syd dybere end nogensinde - både politisk og økonomisk
I forbindelse med 60-års-jubilæet for starten på Koreakrigen sender sydkoreanske aktivister ved den anspændte grænse mellem Syd og Nord kæmpe balloner med propagandapamfletter over til deres naboer i nord.


 CAMP BONIFAS - På alle de beigefarvede barakker er et skilt med et stort 'T'. Bogstavet står for temporary, for det var netop det, som bygningerne skulle have været: midlertidige. Men de er her stadig på den amerikansk-kontrollerede militære forpost Camp Bonifas, der frister en prekær tilværelse klods op ad grænsen mellem Syd- og Nordkorea. I dag er det 60 år siden, Koreakrigen startede, og de midlertidige bygninger, der nu må beskrives som permanente, vidner om en konflikt, som fortsat ikke har fundet sin løsning. Hvor Den Kolde Krig er et overstået kapitel i resten af verden, så lever den videre her i Nordøstasien, hvor næsten to mio. soldater står overfor hinanden.
»Hver dag kan vi kun vågne og tænke 'Hvilket humør er Kim Jong-il mon i her til morgen?' Der er ingen, der ved det,« siger Camp Bonifas' øverstbefalende oberstløjtnant John Rhodes om den notorisk uberegnelige nordkoreanske leder: »Måske vågner han pludselig en morgen og beslutter sig for, at nu skal det ske. Hvis han gør, er der ikke meget, vi kan gøre her på grænsen. Vi vil blot have en god udsigt til atombomberne på vej mod Seoul,« siger Rhodes og slår en stor latter op.
Få minutters kørsel nord for lejren, forbi marker hvor sydkoreanske bønder arbejder under beskyttelse af soldater bevæbnet med maskinpistoler, ligger Panmunjom, hjemstedet for FN's Joint  Security Area. Det er det eneste sted langs den stærkt bevogtede grænse, der går på tværs af den koreanske halvø som et langt ar, hvor soldaterne fra begge sider kan kigge hinanden direkte i øjnene. Og det eneste sted på grænsen, der ikke er afspærret af pigtråd og strøet med landminer. Her ligger i stedet en håndfuld barakker kontrolleret henholdsvis af FN og Nordkorea. De sydkoreanske soldater står veltrimmet, som var de selv et velpoleret våben. Klædt i solbriller og i en ubevægelig taekwondo positur stirrer de på deres kakiklædte nordlige modstandere. Panmunjom er stedet, hvor Koreakrigen endelig blev bragt til ophør i juli 1953 efter næsten tre mio. mennesker var blevet dræbt. Hverken de kommunistiske hære fra Nordkorea og Kina eller den sydkoreanske hær og de amerikanskledede FN-styrker kontrollerede mere eller mindre land, end da de startede.
Våbenhvilen, der blev underskrevet her, var netop blot en våbentilstand, og stadig den dag i dag forbliver de to Koreaer teknisk i krig.
Abehuset
Panmunjom er stedet, hvor Nord og Syd mødes for at forhandle og skændes. Stedet, der skulle bruges til forsoning, er lige så meget blevet et symbol på, hvor langt parterne står fra hinanden.
Den amerikanske soldat Sean Howard peger på en af de sølvfarvede nordkoreanske barakker, det han kalder 'Abehuset'.
»Nogle gange trækker nordkoreanerne gardinerne fra og giver os fingeren og laver ansigter. Men vi prøver at ignorere dem, for dette er ingen legeplads. Enhver provokation kan føre til alvorlige sammenstød, der kan eskalere situation. Men hvis de så meget som kaster en sten efter mig, så skyder jeg dem, Sir,« siger soldaten, der tjente i Irak, inden hæren sendte ham til det, amerikanerne beskriver som The Korean Theater, den koreanske skueplads, hvor der for tiden er 28.500 amerikanske soldater.
De små spil, som de to sider begiver sig ud i her i området, minder mest af alt om det, som småbørn giver sig i kast med i sandkassen. Bygninger, der står overfor hinanden på hver side af grænsen, har gennem årene fået vokseværk og tilsat etager i en smålig kamp om at besidde den højeste bygning. Det samme er tilfældet med to gigantflagstænger på begge sider af grænsen, der blev højere og højere tilsyneladende i et forsøg på at opnå et psykologisk overtag med det resultat, at den nordkoreanske flagstang nu er 160 meter høj, og der skal enorme vindstød til for at få det 31 meter lange og 272 kilo tunge rød-hvide-blå nordkoreanske flag til at blafre.
I en æggeskalsformet blå FN-barak, der har den ene halvdel i Nord og den anden i Syd, har de totalt opgivet flagstangskrigen, da begge sider indså, det var gået for vidt, da nordkoreanerne troppede op med en flagstang i mandshøjde og forsøgte at placere den på bordet. Så nu sidder de to parter blot ved et simpelt træbord - egentlig for at forhandle, men ofte uden at ytre et eneste ord til hinanden.
En kampmission
Selv om det måske ligner julelege, og stil til trods for, at Panmunjom er et sted, hvor turister kan blive ført rundt af militærguider bevæbnet med håndvåben - oberstløjtnant Rhodes insisterer på, de skal beskrives som turisternes sikkerhedseskorte og ikke turguider - så er det også et sted, der holdes som gidsel af den spændte situation mellem Seoul og Pyongyang, og noget som de amerikanske soldater tager aldeles alvorligt. Inden for det sidste halve århundrede er mindst 50 amerikanere, 1.000 sydkoreanere og mange flere nordkoreanere blevet dræbt i sammenstød langs grænsen.
»Vi anser det for en kampmission,« siger Rhodes, der har været i aktion i Golfkrigen og i USA's nuværende krige i Irak og Afghanistan. »Alting kan ske her, og det er vores job konstant at være klar til krig. For samtidig med jeg betragter nordkoreanerne som en stærk modstander, så viser de også gang på gang, at de er klar til at begå dumme, farlige handlinger.«
Vidt forskellige
Rhodes peger på torpederingen i marts af det sydkoreanske krigsskib Cheonan, hvor 46 sømænd blev dræbt. Det har fået situationen til  at blive endnu mere anspændt på halvøen. Seoul og Washington anklager Nordkorea for angrebet, men Pyongyang nægter at være involveret og har reageret på beskyldningerne med trusler om 'totalkrig'.
Selv om grænsen mellem Syd- og Nordkorea er lukket, er der på den 30 kilometer lange motorvej mellem Seoul og Panmunjom alligevel et vejskilt, der angiver afstanden til den nordkoreanske hovedstad Pyongyang til lige over 200 km.
Men udviklingen i de to lande siden krigen gør, at afstanden mellem naboerne skal måles i lysår.
Syd for grænsen ligger et rigt, kapitalistisk og demokratisk land. Mod nord et totalitært regime, der er et af verdens mest underudviklede, undertrykte og fattigste lande - godt nok har landet formået at bygge atomvåben, men samtidig har styret ladet så mange som 2 mio. mennesker dø af sult i 1990'erne i stedet for at åbne op mod omverdenen.
»Korea-krigen fra 1950-1953 endte med en våbenstilstand, som kan sammenlignes med en uafgjort kamp på slagmarken, men der er ingen tvivl om, at det er Sydkorea, der har vundet den efterfølgende kolde krig på den økonomiske front,« siger Paik Hak-soon, en professor fra Sejong Institute i Seoul.
Ifølge en rapport fra den økonomiske samarbejdsorganisation OECD, er Sydkoreas økonomi omtrent 38 gange større end Nordkoreas og 18 gange større, hvis indbyggertallet tages i betragtning - der bor 49 mio. i Sydkorea og 24 mio. i Nordkorea.
Pyongyang har understreget, at målet i år er at genopbygge økonomien og forbedre levestandarden i landet, men eksperter siger, at det er et usandsynligt mål, så længe landet insisterer på at forblive isoleret.
»Fremtiden for DPRK har sjældent set mere dyster ud,« siger Robert Scalapino, en professor fra det amerikanske universitet Berkeley.
»Det er en skrøbelig økonomi, der er ramt hårdt og skaber alvorlig fattigdom, som har påvirket helbredet og levetidsalderen for millioner af indbyggere, med sult som en allestedsnærværende trussel,« siger han og bruger forkortelsen for Nordkoreas officielle navn, Koreas Demokratiske Folkerepublik.
»Et nordkoreansk kollaps er en mulighed. Hvad der kan garanteres er, at i den nærmeste fremtid vil kløften mellem de to Koreaer, både økonomisk og politisk, bestå og muligvis blive større,«  siger Scalapino.
Det gør en eventuel genforening stadig mere bekostelig for Sydkorea - og mindsker samtidig sydkoreanernes ønske om genforening.
Amerikanere bliver
Koreakrigen startede, da Nordkorea gik til angreb for at genforene den koreanske nation, der havde været besat af Japan, og efter Anden Verdenskrig blev delt i to af USA og Sovjetunionen.
FN konkluderede efterfølgende, at Kina mistede næsten én mio. mand i krigen. Det officielle tabstal for USA er 36.516, og hundreder af soldater fra andre nationer, der kom til Sydkoreas forsvar, blev dræbt. Forholdsvis hurtigt efter krigen trak Kina sine tropper ud af Nordkorea. Det skridt er aldrig blevet fulgt op af USA, der beholder sine baser i Sydkorea.
Det hilses i dag ikke just velkomment med en varm taknemmelighedsfølelse af sydkoreanerne.
»Den amerikanske tilstedeværelse i Sydkorea får mange koreanere til at væmmes, specielt blandt de yngre, stærkt nationalistiske generationer, der ikke har noget forhold til Koreakrigen og ikke ser, hvorfor der oprindeligt var et behov for amerikansk støtte. De ser essentielt kun amerikanerne som en besættelsesmagt og anerkender ikke, at amerikanerne har en stabiliserende effekt, ikke kun over for Nordkorea, men også Kina,« siger Andrei Lankov, en professor fra Kookmin Universitet i Seoul.
Rhodes, der første gang kom til Sydkorea i midten af 1990'erne og er koreansk gift med to børn, føler sig ramt af kritikken af amerikanernes tilstedeværelse, der er blevet mere offentlig og udbredt indenfor det sidste årti.
»Jeg kan kun støtte koreanernes ret til at kritisere - også når kritikken er rettet mod os. Men de skal så også forstå, at de har den ret, bl.a. fordi jeg er her for at beskytte dem. De ville ikke kunne gøre det på den anden side af grænsen. Jeg tror, at de koreanere, der ikke har oplevet krigen, ikke forstår den fare, der i allerhøjeste grad stadig eksisterer,« siger Rhodes.


