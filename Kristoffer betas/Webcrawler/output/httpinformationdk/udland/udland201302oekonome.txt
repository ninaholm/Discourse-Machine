Økonomer om finansskat: Tab af arbejdspladser er begrænset
Tab af arbejdspladser er et ikke et reelt problem ved finansskatten, mener to økonomer. Men bankerne vil sende regningen til kunderne, siger tænketank
Finansskatten vil give penge i satskasserne, men vil også bremse visse fantasifulde aktiviteter i den finansielle sektor. Her børsen i Frankfurt.


 Socialdemokraterne og Radikale er imod det forslag til en finansskat, som EU-Kommissionen fremlagde i går. Lovforslaget skal beskatte handler med aktier, obligationer med 0,1 pct. i afgift og de såkaldte derivater med 0,01 pct. Radikale frygter, at skatten vil betyde, at arbejdspladser flytter ud af landet.
Men det modsatte er tilfældet; finansskatten vil derimod skabe vækst, siger Stephan Schulmeister. Han arbejder som økonom på det østrigske økonomi-institut WIFO, hvor en skitse til finansskatten i sin tid blev udfærdiget.
Han mener, at skatten er »et lille skridt i den rigtige retning« som et middel mod uproduktiv og kortsigtet spekulation. Det lille skridt betyder ifølge Schulmeister, at fokus vil skifte en smule fra den finansielle sektor til realøkonomien. Som eksempel på dette bruger han Tyskland.
»En af de vigtigste finans-alkymister er i dag Deutsche Bank. I årtier understøttede de realøkonomien, men for 10-12 år siden blev Deutsche Bank ændret til den europæiske udgave af Goldman Sachs. Det skabte ikke mange job, men dem, der fik job, tjente mange penge. Med finansskatten bliver den slags mindre attraktivt. Det er et lille skridt mod at ændre incitamenterne i økonomien. Så taber du måske en række højtbetalte job i den finansielle sektor, men vinder mange flere i realøkonomien,« siger han.
Og man bliver nødt til klart at adskille de to dele af økonomien, siger han:
»Styrken i den tyske økonomi kommer fra teknologien, lønmodtagerne og innovationen – ikke fra spekulation,« siger Stephan Schulmeister.
Christen Sørensen, der er tidligere overvismand og professor i økonomi på Syddansk Universitet, mener heller ikke, at tab af arbejdspladser bliver et problem.
»Alle skatter betyder et tab af arbejdspladser, og derfor er det ikke relevant, medmindre man mener, at der er andre skatter, som betyder et endnu mindre tab af arbejdspladser, og så ville man jo nok beskatte boliger noget højere. Så det er et tyndt argument,« siger han.
Banker kan blive kreative
Kapitalflugt er også en af Radikales bekymringer, hvis Danmark tilslutter sig finansskatten. Men det har forslaget sikret sig delvist mod, mener Christen Sørensen.
»Da skatten ikke er afhængig af, hvor man handler, er det svært at se. Det reelle er, at skatten måske kan omgås. Selvfølgelig er der undgåelsesmuligheder, men det er ikke den eneste skat, der kan omgås. Det kan man med de fleste skatter,« siger han.
Men bankerne kunne gå hen og blive kreative, mener Philip Whyte, senioranalytiker ved tænketanken Center for European Reform i London:
»Skatten er designet sådan, at en tysk bank i London også skal betale skatten, så det hjælper ikke at flytte. Men bankerne vil måske opfinde nye underafdelinger i f.eks. London, for at undgå at skulle betale skatten. Hvis det kan lade sig gøre, kan det skubbe nogle transaktioner væk fra eurozonen, fordi der ikke vil være en beskatning mellem f.eks. en britisk og en amerikansk bank,« siger han.
Han mener, at bankerne vil finde på måder at vige fra skatten på:
»Jeg køber argumentet om, at den finansielle transaktionsskat ikke vil blive betalt af dem, arkitekterne bag skatten netop ønsker skal betale den. Finanskrisen skabte velvilje for at indføre skatten, men det er ikke et seriøst svar på 2008-krisen. Der er gode grunde til at have en skat på finanssektoren, men det bør være en skat, der angriber årsagen til sammenbruddet. En ’forureningsskat’, om du vil, der går efter forureningen. Med en finansskat vil bankerne finde måder at sende regningen videre til kunderne,« siger Philip Whyte.

