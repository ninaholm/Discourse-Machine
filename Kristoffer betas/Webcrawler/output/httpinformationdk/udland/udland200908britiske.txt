Britiske konservative splittede over sundhed
Partileders forsøg på at modernisere de konservatives image lider tilbageslag efter intern kritik af det nationale sundhedssystem


 LONDON - De britiske konservative er for første gang i lang tid kommet i defensiven, efter at ledende parti- medlemmer har kritiseret det britiske sundhedssystem, NHS.
Det konservative medlem af Europa-Parlamentet Daniel Hannan kaldte i en debat på amerikansk tv det britiske sundhedssystem for en »60 år gammel fejltagelse«, som intet frit folk i fredstid burde overveje at indføre.
Ligesom det danske sundhedssystem yder det britiske NHS gratis behandling af alle, uanset hvad deres baggrund og indkomst er, og systemet er traditionelt et af Labour-partiets hjertebørn. Selv om de konservative også historisk har støttet et offentligt sundhedsvæsen, er det først med David Cameron som leder, at området er blevet central konservativ politik.
»Tony Blair udtrykte engang sin prioritering i tre ord: 'Uddannelse, uddannelse, uddannelse'. Jeg kan gøre det i tre bogstaver: 'NHS',« sagde Cameron på partiets årlige konference i 2006.
Fredet indtil nu
Siden har partiet fredet NHS fra nedskæringer under en fremtidig konservativ regering, og det er blevet belønnet af befolkningen, der nu i meningsmålingerne klart støtter en konservativ regering ved næste valg.
Hannans udtalelser kom derfor som sendt fra himmelen for det klemte Labour-parti, og premierminister Gordon Brown afbrød straks sin ferie for at komme med en udtalelse: »Jeg vil ikke finde mig i, at NHS og dets fantastiske personale bliver sværtet til og undermineret, hvad enten det er af den amerikanske højrefløj eller dens venner i det britiske konservative parti,« skrev Brown i en kommentar på Glitter.
David Cameron kom hurtigt igen med et forsøg på brandslukning ved at beskrive Daniel Hannan som »excentrisk« og tilføjede, at »politiske partier altid inkluderer folk, der ikke følger partilinjen på et eller flere områder.«
Imidlertid kom det hurtigt frem, at tre medlemmer af Camerons inderkreds - Michael Grove, Greg Clark og Jeremy Hunt - i bogen Direct Democracy, forfattet sammen med Daniel Hannan, har skrevet, at NHS »ikke lever op til befolkningens forventninger« og »ikke længere er relevant i det 21. århundrede«.
Bogen argumenterer for en omlægning af det nuværende system til fordel for en model, hvor folk betaler til personlige sundhedskonti, som kan bruges til frit at vælge mellem private og offentlige tilbud. De, som ikke får sparet nok op, vil fortsat blive behandlet på statens regning.
Kan koste dyrt
Selv om Cameron i klare vendinger har afvist ideen, kan den nuværende debat blive yderst skadelig for ham i den kommende valgkamp, vurderer Derek King fra London School of Economics.
»En af grundene til, at de konservative har gjort NHS til et centralt emne, er, at der er så bred opbakning til systemet i befolkningen, og derfor kan denne debat også komme til at koste dyrt,« siger han til Information.


