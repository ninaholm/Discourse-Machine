Khodorkovskij fik seks år mere
Den russiske oliemilliardær Mikhail Khodorkovskij fik i går endnu en dom, som sammen med den, han afsoner nu, giver ham 14 år i fangelejr. Men det er en farlig dom for det putinske styre, for oligarken er ved at udvikle sig til et symbol på kampen for et andet Rusland


 Seks år mere i fængsel. Det var dommen i går over den russiske eksmilliardær Mikhail Khodorkovskij. Han og hans partner Platon Lebedev har allerede siddet i fangelejr næsten otte år efter arrestation i 2003 og en dom i 2005 for svindel og skatteunddragelser i milliardklassen.
Dommen i går gik på tyveri af store mængder olie fra olieselskabet Yukos og hvidvaskning af pengene fra salget. Dommeren i retten i Moskva brugte fire dage på at læse dommen op og nå frem til strafudmålingen i går.
Dermed er der sat endnu et komma i den saga, som har redet Rusland som en mare de seneste mange år. På den ene side tilhører Khodorkovskij den gruppe af ustyrligt rige oligarker, som under 1990'ernes kaotiske privatiseringer tilegnede sig enorme værdier på bekostning af den almindelige befolkning, hvis opsparinger blev slugt af inflation og det store økonomiske sammenbrud i 1998. På den anden side er det en udbredt opfattelse, at sagen lugter langt væk af politik, og at den handler om hævn og afskrækkelse fra Ruslands stærke mand Vladimir Putins side.
Stormede hans fly
Det gik hårdt og brutalt for sig, da maskinpistolbevæbnede og maskerede specialstyrker den 25. oktober 2003 stormede et fly på landingsbanen i den sibirske by Novosibirsk. Om bord var ejeren af flyet, Mikhail Khodorkovskij, der dengang var Ruslands rigeste mand. Den dengang 40-årige oligark kontrollerede på det tidspunkt Ruslands største olieselskab Yukos, som havde en anslået værdi af 20 milliarder dollar, og han var med sin private formue på omkring fire milliarder dollar nummer 16 på listen over verdens rigeste.
Årsagen til stormen på flyet i Novosibirsk og arrestationen af Khodorkovskij var officielt svindel og skatteunddragelser, hvilket han da også blev dømt for i maj 2005. Otte år i straffekoloni nummer 13 i den fjerne by Krasnokamensk. Noget lignende overgik hans forretningspartner Platon Lebedev, der var leder af banken Menatep. Begge blev i går idømt endnu seks års straffelejr i den anden sag, som blev indledt imod dem kort efter den første dom i 2005.
Søger ikke benådning
Der er næppe mange i Rusland eller andre steder, der tvivler på, at Khodorkovskij har begået i hvert fald en del af de forbrydelser, han er blevet dømt for. Men enhver i Rusland ved, at de russiske domstole, anklagemyndigheden og politiet er gennemkorrupte, totalt upålidelige og især styret af politiske og økonomiske interesser.
Khodorkovskij-sagen bliver af mange betragtet som en prøvesten for det russiske demokrati og et tegn på, hvem der bestemmer i Rusland. På forhånd har der været talrige spekulationer om, hvorvidt præsident Dmitrij Medvedev ville demonstrere sin magt, understrege sit ofte udtalte ønske om at reformere det russiske retssystem og sætte premierminister Putin på plads ved at annulere den anden sag imod Khodorkovskij og benåde manden, som efterhånden er ved at udvikle sig til en martyr i den russiske offentlighed. Medvedev har dog flere gange sagt, at det kræver, at Khodorkovskij ansøger om benådning og dermed indirekte erkender sin skyld.
Efter domsafsigelsen i går sagde Khodorkovskijs advokat, at den tidligere oligark ikke vil søge om benådning, fordi han, som så mange andre, anser både den første og den anden sag for politisk og absurd. Men forsvarerne har på forhånd sagt, at de vil appellere sagen til højere retsinstanser.
'Det andet Rusland'
Khodorkovskij sad stille og smilende i retssalen og modtog dommen. Han har under sit lange fængselsophold skrevet artikler og essays og givet interviews, hvori han opfordrer til en grundlæggende ændring af det russiske system, både det politiske og det økonomiske - i retning af ægte demokrati, liberaliseringer og overholdelse af menneskerettighederne. Han er blevet et symbol, en martyr for det såkaldte »andet Rusland«, som kæmper imod det putinske system, og han kan blive en farlig modstander for både Putin og Medvedev, selv hvis han fortsat sidder i fængsel. På samme måde som systemkritikeren Andrej Sakharov i sin tid var skæbnesvanger for det kommunistiske regime. Sakharov havde, som Khodorkovskij, heller ikke rene hænder. Han var ophavsmanden til de sovjetiske brintbomber, som blev udviklet ved hjælp af slavearbejdskraft  i sovjetiske lejre.
Medvedevs udfordring
Khodorkovskij opbyggede sit forretningsimperium ved svindel og humbug og udnyttelse af smuthuller i lovgivningen under Gorbatjov og Jeltsin. Allerede som ung student oprettede han et firma, hvor han solgte falsk vodka og falsk fransk cognac. Og han brugte i årene omkring Sovjetunionens sammenbrud sine tætte forbindelser til den kommunistiske ungdomsorganisation Komsomol til at tilegne sig værdifulde virksomheder via forfalskede og direkte kriminelle privatiseringer, som i sidste ende gjorde ham til Ruslands rigeste mand.
Det kunne lade sig gøre, så længe Jeltsin sad ved magten på oligarkernes nåde. Men ind på scenen trådte en tidligere KGB-agent, Vladimir Putin, der blev præsident. Han svor, at han ville fjerne de i befolkningen dybt upopulære oligarker fra magten. Han inviterede 20 oligarker til møde i Kreml kort efter sin magtovertagelse i 2000, hvor oligarkerne fik valget: Hvis I holder jer fra politik, får I lov til at beholde de værdier, I har tilranet jer. Hvis ikke, vil vi ødelægge jer.
Tre af oligarkerne overholdt ikke aftalen. Mediemagnaten Vladimir Gusinskij og bil- og flymagnaten Boris Beresovskij flygtede til udlandet. Men Mikhail Khodorkovskij følte sig som Ruslands rigeste mand så sikker i sin sag, at han indledte en politisk karriere, støttede diverse oppositionspartier, inklusive kommunisterne, økonomisk og snakkede om selv at stille op som demokratisk modkandidat til Putin.
Det gjorde man ikke ustraffet under Putin. Først otte år i lejr og nu seks år mere. Kun Medvedev og den russiske offentlighed kan ændre på den straf og etablere et retssamfund.


