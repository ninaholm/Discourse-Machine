Blodig weekend i Tyrkiet



 Sikkerhedsstyrker i Tyrkiet har i weekenden dræbt mindst 32 militante kurdere i den sydøstlige del af landet, hvor en konflikt eskalerer på ny efter et sammenbrud i en to år lang våbenhvile sidste sommer.
Weekenden har været en af de blodigste i de genopblussede kampe mellem regeringsstyrkerne og det militante Kurdistans Arbejderparti (PKK).
Lørdag blev 16 PKK-oprørere dræbt i byerne Cizre og Silopi nær grænsen til Syrien og Irak.
Andre fire blev dræbt i det historiske Sur-distrikt i regionens største by, Diyarbakir, meddeler hæren i en erklæring. Politiet dræbte yderligere 12 militante i et hus i den sydøstlige by Van. En politimand meldes dræbt og to andre meldes såret.
De tyrkiske myndigheder siger, at 448 militante er blevet dræbt, siden der blev indført udgangsforbud i sidste måned.
Nytårsaftensdag erklærede den tyrkiske præsident, Recep Tayyip Erdogan, ifølge nyhedsbureauet AFP, at landets sikkerhedsstyrker har dræbt 3.100 PKK-medlemmer i 2015 under aktioner i bevægelsens højborge i det sydøstlige Tyrkiet og det nordlige Irak.
Ritzau

