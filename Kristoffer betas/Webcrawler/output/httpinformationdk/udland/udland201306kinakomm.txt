Kina kommer ind i klimakampen
Kina gør klar til handel med CO2-kvoter, og et nationalt loft på udslip af drivhusgasser rykker nærmere. Det kan markant ændre dynamikken i de internationale klimaforhandlinger og bringer usædvanlig godt nyt for de forureningsplagede kinesere. Men eksperter advarer dog om, at der stadig er lang vej igen
Lanzhou har den tvivlsomme ære at være Kinas mest forurenede provinshovedstad. Men den kinesiske regering ser ud til at være på vej til at erkende, at der skal gøres noget ved både forureningen og CO2-udledningen.


 
	Vi er nummer ét!« siger Liu Chang med ironisk begejstring, mens han står omgivet af et tykt lag smog ved bredden af Den Gule Flod i storbyen Lanzhou.

	I den nationale bevidsthed gør denne vestkinesiske by sig ikke bemærket for noget om helst – bortset fra byens massive forurening.

	»Den kan vi prale af,« fortsætter den 23-årige universitetsstuderende med et skævt smil.

	I landet, der er verdens største udleder af CO2, og hvor konkurrencen er hård om den tvivlsomme ære som Kinas mest forurenede provinshovedstad, der sejrer Lanzhou.

	Luften er tyk med os fra kulkraftværker og byens store svær- og petrokemiske industri. Og situationen bliver værre af, at forureningen simpelthen ikke kan slippe væk, da byen med tre millioner indbyggere ligger omringet af bjerge.

	»Vi bor i en forureningsgryde,« siger Yang Jingjie, en anden studerende. »Nogle gange er dagene sorte som natten på grund af forureningen.«

	For Lanzhous indbyggere og resten af Kinas befolkning er der dog nu en antydning af lys gennem smoggen. Regeringen introducerer landets første forsøg med handel med CO2-kvoter, og samtidig lyder det, at Beijing seriøst er begyndt at overveje et landsdækkende fast loft på udledning af drivhusgasser – som måske allerede vil træde i kraft i 2016. Det er ellers et skridt, som Kina hidtil ikke har været villig til at tage af frygt for, at det kan skade regeringens primære mål: økonomisk vækst.

	Men hvis det sker nu, vil det ikke blot være et fremskridt for Kina, som desperat har brug for at mindske CO2-udslippet – det kan samtidig også få overordentlig stor international indflydelse.

	»Det vil være en game changer for de internationale klimaforhandlinger,« siger Wu Changhua, lederen af Kina-afdelingen for den internationale miljø-ngo The Climate Group.

	Kinas hidtidige fodslæben på dette punkt har ført til kritik fra omverdenen. Og andre store udledere, specielt USA, har brugt det som undskyldning for heller ikke at acceptere internationalt bindende CO2-reduktioner.

	»Alle kigger mod Kina, og hvis Kina tager dette skridt, vil USA og andre lande ikke have flere undskyldninger,« siger Li Shuo, klimamedarbejder for Greenpeace i Beijing.

	Mangler svar

	Kina har allerede sat som mål at nedbringe kulstofudledningen pr. BNP-enhed med 40-45 procent inden år 2020 – sammenlignet med niveauet i 2005. Men på grund af landets hastige økonomiske udvikling vil det imidlertid betyde, at Kinas udledning fortsat vil stige markant. Et fast loft vil derimod sikre, at Kinas CO2-udledning ikke stiger ud over den pålagte begrænsning, lige meget hvordan det går for de økonomiske vækstrater.

	Det vil derfor være skelsættende, hvis Kina dropper sin opposition mod et sådant initiativ. Men iagttagere advarer dog om, at der fortsat er store usikkerheder. Tiltaget er fortsat på tegnebrættet, og regeringen er endnu ikke kommet med nogen officielle udmeldinger – kinesiske medier har rapporteret om udviklingen på baggrund af anonyme kilder i regeringsapparatet.

	»Vi mangler fortsat at få en officiel udmelding, og det altafgørende spørgsmål er, hvornår det vil ske, og hvor ambitiøst målet vil være. Det er der ingen svar på endnu,« siger Li Shuo fra Greenpeace, der mener, at det slet ikke vil være teknisk muligt for Kina at indføre et fast loft allerede i år 2016.

	Han mener dog, at der helt klart lader til at være en større politisk vilje i det kommunistiske lederskab til at tage fat på forureningsproblemerne.

	»Regeringen ved, at den er nødt til at komme med tiltag, som vil begrænse udledning af drivhusgasser,« siger han. »Der er stigende utilfredshed i befolkningen over den enorme luftforurening, og skaden på miljøet efter tre årtier med hastig vækst har nu også så store økonomiske konsekvenser, at man er nødt til at reagere.«

	Kinas ministerium for miljøbeskyttelse vurderer, at forureningen alene i år 2010 kostede omkring 3,5 procent af landets bruttonationalprodukt.

	Wu Changhua fra The Climate Group er også skeptisk med hensyn til indførslen af et fast loft i 2016, men er dog ikke i tvivl om, at det vil ske inden for en overskuelig fremtid.

	»Det er kun et spørgsmål om tid,« siger hun. »Den politiske vilje er til stede.«

	Pris på udledning

	Wu Changhua peger også på en anden positiv udvikling: Kina vil nu for første gang på forsøgsbasis indføre handel med CO2-kvoter i syv storbyer i et forsøg på at mindske CO2-udledningen og hen ad vejen skabe et nationalt kvotesystem. Den første by vil være industribyen Shenzhen i Sydøstkina, og her vil 635 virksomheder, der tilsammen står for 38 procent af Shenzhens totale udledning af CO2, i første omgang deltage i handlen, der har som mål at gøre det økonomisk attraktivt at udlede mindre CO2. Samtidig kan det give et stort skub fremad for Kinas grønne energisektor.

	Hidtil har lokalpolitikere i Kina set igennem fingre med virksomheders miljøsvineri, da de mest har fokuseret på økonomiske væksttal, men ifølge Wu Changhua kan handlen med CO2-kvoter give kinesiske virksomheder et økonomisk incitament til at stå for en mere bæredygtig produktion.

	»Det vil lære virksomhederne, at det kan betale sig økonomisk også at være mere miljøvenlig,« siger hun. »Og det kan vise sig at være det mest effektive middel til et bedre klima.«

	Tilbage i Lanzhou tænker den universitetsstuderende Yang Jingjie ikke umiddelbart på kvoter og internationale klimaforhandlinger, men på sit eget helbred.

	»De er nødt til at gøre noget,« siger hun om Kinas regering. »Forureningen er utålelig. Det er jo ikke et sted, vi kan leve.«

	 

