Romney går løs på homoseksuelle
Den republikanske præsidentkandidat har vist ungdommelig handlekraft mod afvigende adfærd


 Jovist, der er forskel på Demokraternes Barack Obama og Republikanernes Mitt Romney. Der er handlekraften til forskel.
I forgårs kom Obama – efter lang tids tøven – med en »personlig« støtte til homoseksuelle ægteskaber. Tydeligvis var det uden begejstring, og Obama fulgte ikke op med forslag til hjælp for giftelystne bøsse-lesbiske.
Hans modkandidat, Mitt Romney, har derimod vist anderledes engagement og initiativ i sagen. Avisen The Washington Post kunne i går fortælle, at Romney som gymnasieelev i 1960’erne stod i spidsen for et overfald på en skolekammerat, John Lauber, som man antog for homoseksuel. Romneys gruppe sparkede benene væk under John Lauber og pressede ham mod jorden. Mens Lauber med tårer i øjnene råbte om hjælp, klippede Romney i Laubers lange, lyse hår.
John Lauber er sidenhen sprunget ud som erklæret homoseksuel.
Til den højreorienterede tv-station Fox News har Romney forklaret sin rolle således: »Først og fremmest vidste jeg ikke, hvad den persons seksuelle orientering kunne være. Tilbage i 1960’erne var det ikke noget, vi diskuterede eller tænkte på.«
Kunne folk kureres?
At homoseksualitet ikke skulle have været til diskussion i 1960’erne, er en Romney-påstand, der har fået amerikanske bloggere til at bestrø deres hjemmesider med datidens avisudklip, der lidenskabeligt handler om homoseksualitet: Var det en sygdom? Kunne folk kureres? Kunne homoseksuelle overhovedet bestride et offentligt embede?
60’ernes homodebat
1960’erne var på deres egen måde nærmest lige så fikserede på homoseksualitet, som nutiden er det – blot at fordømmelsen fyldte meget mere i billedet.
I bedste fald har Mitt Romney en meget mangelfuld hukommelse. Hvad der jo ikke er særligt heldigt for en kandidat til højt embede. Eller også er den gamle episode et udslag af Romneys stemningssvingninger i forhold til homoseksuelle. Da Romney i 1994 stillede op til USA’s Senat mod Edward Kennedy, overgik Romney Kennedy i venlighed over for bøsser og lesbiske.
»Jeg vil være deres talsmand og værner,« lovede Romney i en tv-transmitteret tale. Og nu – inden nyheden kom frem om Romney som overfaldsmand – havde Romneys kampagnestab bebudet, at han vil føre præsidentvalgkamp på et forslag om et forfatningsforbud mod samkønnede ægteskaber.
Måske er forklaringen den, at Romney ikke kan styre sig selv, når han kommer i nærheden af homoseksuelle.

