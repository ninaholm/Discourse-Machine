Syrien-krisens parter er kørt fast i uenighed om al-Assads forbliven
Udadtil støtter alle interessenter i den internationaliserede syriske revolution Kofi Annans forslag til løsning af krisen ved forhandlingsbordet – indadtil strander alle forsøg på at få parterne til at mødes på uenighed om rammen for en dialog
Abdel Basset Sayda, leder af det syriske nationalråd, mødtes i går med den russiske udenrigsminister. Han sagde efter mødet:’ Vi bekræfter i den syriske oppositions navn, at der ikke kan blive tale om nogen løsning, før Assad træder tilbage’.


 Uanset fra hvilken vinkel den syriske krise analyseres, havner konklusionen ved præsident Bashar al-Assad. Som i går i Moskva, hvor Abdel Basset Sayda, den nye leder af det syriske nationalråd i opposition, SNC, fortalte Sergei Lavrov, den russiske udenrigsminister, at »begivenhederne i Syrien ikke handler om uenighed mellem oppositionen og regeringen, men om en revolution«. Han tilføjede ifølge de russiske medier, at der ikke bliver tale om ’nogen forhandlingsløsning’, der indebærer, at folk fra det nuværende syriske regime forbliver ved magten.
Lavrov fik således svar på det spørgsmål, han selv havde stillet forud for mødet med den syriske oppositionsparaply, nemlig om der var »udsigt til at oppositionsgrupperne kan enes om en fælles platform, der kan indlede en dialog med Bashar-regimet?« Lavrov besvarede selv spørgsmålet i sine indledende bemærkninger: »Rusland støtter nødvendigheden af en dialog mellem regeringen og alle oppositionsgrupper, hvor syrere kan beslutte deres lands skæbne – begyndende med enighed om betingelserne for en overgangs-proces.« Med andre ord: Rusland vil ikke høre tale om regimeskifte i Damaskus.
Annans fiasko
Det har FN’s særlige Syrien-udsending, tidligere generalsekretær Kofi Annan, taget til efterretning at dømme efter hans seneste penduldiplomati fra Damaskus i mandags til Teheran og Bagdad i tirsdags, før han i går skulle briefe FN’s Sikkerhedsråd om sine samtaler. Kofi Annan synes at mene, at en vej til en mulig politisk løsning på krisen nødvendigvis må gå gennem den iranske hovedstad, men hvad han overser er, at den vej ikke har været farbar siden sidste efterår, da Vesten og Golf-staterne i den klub, der blev til ’Syriens Venner’, besluttede sig for, at al-Assad skal væk.
Ved at inddrage Iran direkte i den diplomatiske proces er Annan således kommet på kant med ikke alene den syriske opposition, der er »chokeret over, at medskyldige i al-Assads dræbermaskine« høres, men også med USA, de involverede NATO-lande samt Golf-staterne. Og Annan har næppe politisk vægt til at få de modsatrettede interesser uden for Syrien til at mødes. Hans ønske om at invitere Iran ind i FN-aktionsgruppen, der mødtes 30. juni i Geneve, blev således veto’et af USA og allierede. Annan synes nu at have sat gang i etableringen af en alternativ aktionsgruppe, hvor lande, der støtter det syriske regime, kan få taletid, men om det reelt bliver til noget, er højst usikkert.
Efter samtalerne i Damaskus kaldte han Bashar al-Assads holdning for »konstruktiv« og refererede den syriske præsident for et forslag om at reducere volden i »de værst ramte områder« med en trinvis aftrapning. Denne plan skulle »inddæmme volden skridt for skridt og føre til afslutning på kamphandlinger i hele landet«. Men lige præcis hvem, der så skulle stå for inddæmningen, blev ikke uddybet.
Efter sine samtaler i Teheran erklærede Kofi Annan, at »Iran må være en del af løsningen« på den syriske krise. Iran har hele vejen igennem den 18 måneder lange revolution støttet al-Assad med penge og eksperter – som Elie Chalhoub, en libanesisk Syrien-ekspert, har udtrykt det: »Uden iranernes ekspertise i bekæmpelse af demonstrationer ville mange flere være dræbt.«
Oppositionen har betegnet ’eksperterne’ som regulære hjælpetropper fra den iranske revolutionsgarde, der deltager i regimets drab på oppositionelle.
»Folk er rasende på Annan,« siger et SNC-medlem, Bashar al-Haraki, til nyhedsbureauet AFP, »det er tydeligt, at FN’s udsending har valgt side. Men hvad han har opnået? Intet udover mere blodsudgydelse.«
Dødvande
FN-aktionsgruppen blev etableret, da det stod klart, at Kofi Annans såkaldte sekspunktsplan, der sigtede efter at bringe oppositionen på talefod med regimet, var endt i fiasko. Ganske vist støttede aktionsgruppen udadtil dialog-sporet, men indadtil er den dybt uenig i, hvad man skal stille op med Syrien og Bashar al-Assad.
I fælleserklæringen fra mødet i Geneve fik Rusland fjernet enhver henvisning til et regimeskifte, som den amerikanske udenrigsminister, Hillary Clinton, ellers forsøgte at få med i teksten uden at nævne den syriske præsident ved navn, men som en løsere formulering om udelukkelse af personer, der vil blokere overgangen til en politisk løsning. Rusland synes nu at have initiativet i forsøget på at finde løsningsmodeller, og det var baggrunden for mødet i går med SNC, der repræsenterer syv forskellige grupperinger fra Det Muslimske Broderskab til syriske nationalister og den sekulære ’Damaskus Deklaration’-gruppering.
I mandags mødtes russerne med repræsentanter for ’Demokratisk Forum’, ledet af dissidenterne Samir Aita og Michel Kilo. Deres replikker var på en vis måde endnu mere dødbringende for den russiske ambition om at redde Bashar al-Assad tørskoet i land på den anden side af et forlig. De sagde nemlig, at de faktisk havde forsøgt at komme i snak med den syriske regering, men var blevet afvist med den begrundelse, at de »ikke repræsenterer det syriske folk«. Det er netop humlen i krisen: Kun Bashar al-Assad repræsenterer ’det syriske folk’.

