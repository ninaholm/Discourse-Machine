Uklart om bin Laden kunne overgive sig
Med opgivelsen af torturmetoder i 2003 mistede terrormistænkte efterretningsværdi. Herefter gik CIA over til at dræbe al-Qaeda-ledere med droner – undtagen Osama bin Laden
Lokale beboere fra Abbottabad forsøger at få et glimt af det hus, hvor Osama bin Laden i søndags blev dræbt.


 Den spektakulære CIA-styrede kommandooperation mod Osama bin Ladens tilholdssted i søndags har givet anledning til en intens debat om, hvorvidt al-Qaedas grundlægger ydede modstand, eller om han blev myrdet med koldt blod efter ordre fra USA's præsident.
På baggrund af USA's stigende anvendelse af droner i jagten på terrormistænkte i Pakistan, Yemen og i begrænset omfang i Afghanistan er det umiddelbart overraskende, at præsident Barack Obama beordrede en gruppe jægersoldater, særligt uddannet til at dræbe modstandere, til at gennemføre aktionen. Bin Laden kunne være blevet dræbt fra luften.
Under Obama er antallet af missilangreb fra droner ifølge tænketanken New America Foundation steget fra 33 i 2008 til 118 i 2010. I samme periode voksede antallet af dræbte i det vestlige Pakistan fra 300 til 800.
Pilotløse væbnede droner blev indsat i 2004 under præsident George W. Bush for at finde og eliminere bin Laden samt andre højtstående medlemmer af terrororganisationen. Ifølge en artikel i Newsweek i februar skete det et år efter afsløringen af CIA's brug af torturmetoder under afhøring af højtstående al-Qaeda-medlemmer som Khaled Sheik Mohammed.
Incitament til at dræbe
Den amerikanske jurist Kenneth Anderson ved Washington University forklarede i en artikel tidligere i år, at skiftet fra tortur til droner bl.a. hænger sammen med en erkendelse af, at USA næppe længere vil kunne få de vigtigste efterretninger ud af tilbageholdte terrormistænkte.
»Fra et politisk og juridisk synspunkt anses aggressive forhørsmetoder for at være dubiøse, så incitamentet til at fange frem for at dræbe terrormistænkte er mindre. Og hvis formålet er at dræbe, er det en fordel at gøre det fra stor afstand (med droner, red.), fordi man derved undgår at blive rodet ind i spørgsmålet om overgivelse,« skriver professor Anderson.
Hertil skal lægges en anden grund: At Guantánamo-lejren ikke længere tager imod nye fanger. De forbliver i lejre i Afghanistan.
En tredje årsag til benyttelsen af droner mod al-Qaeda er, at kommandoangreb ville udløse protester fra Pakistans regering om krænkelse af landets suverænitet. Det er derfor, at USA mest bruger jægersoldater og CIA-styrker til at eliminere højststående Taleban-officerer i Afghanistan. USA og NATO befinder sig i landet under et FN-mandat.
Natrazziaer mod civile bygninger med formodede Taleban-soldater er ifølge den britiske jurist Philip Al- ston, tidligere FN-rapportør for udenretslige likvideringer, også vokset voldsomt i Obamas regeringstid.
Disse indbrud i huse i ly af mørket har efter alt at dømme krævet langt flere dødsofre end droner og kommandoangreb.
»Vi taler om flere tusinde,« siger Alston, der er juraprofessor på New York University.
Han tilføjer, at Pentagon afviser at frigive dødstal for den type aktioner.
Varierende versioner
Den iltre debat i kølvandet på kommandoangrebet på bygningskomplekset i Pakistan antyder, hvorfor USA's regering foretrækker at bruge droner. Lige fra søndag nat amerikansk tid, da nyheden kom frem, har der været tvivl om, hvorvidt Obama gav kommandostyrken ordre til at likvidere bin Laden eller tage ham til fange. Denne tvivl afspejles i de varierende versioner af den voldelige episode i bin Ladens soveværelse.
Først forlød det, at han var bevæbnet og ville forsvare sig; at han brugte sin kone som levende skjold. Dernæst hed det, at han ikke var bevæbnet, men gjorde modstand, og at hustruen var blevet skudt i benet, da hun løb jægersoldaterne i møde. I henhold til folkeretten kan soldaterne kun skyde, hvis det er i selvforsvar  såfremt de mener, at deres liv er truet. Det står uklart, hvorvidt terroristchefen fik en chance for at overgive sig.
Repræsentanter for Obama-regeringen har desuden peget på, at man valgte en kommandogruppe frem for et væbnet dron for at undgå civile tab. Men det modsiges af, at droner er uhyggeligt præcise. Tidligere CIA-agent og jurist John Rizzo fortalte f.eks. Newsweek, at han siddende foran en skærm i USA kunne vente med at trykke på affyringsknappen, indtil en terrormistænkt steg ud af en bil, således at familien blev skånet.
På den baggrund bygger præsident Obamas beslutning om at indsætte et kommandohold af jægersoldater og CIA-agenter mod bin Laden formentlig på en antagelse af, at man ville finde en guldgrube af efterretninger om al-Qaedas virke i bygningen. Den slags opgaver kan en drone ikke løse.
I gårsdagens amerikanske aviser bekræftede talsmænd fra Det Hvide Hus, at en mængde værdifuldt materiale blev fundet og medbragt til Afghanistan af de medvirkende CIA-agenter.
Et andet motiv til at indsætte kommandosoldater kan have været nødvendigheden af at identificere bin Laden.
USA's hemmelige dræberaktioner i Afghanistan, Pakistan, Yemen og andre lande er omgærdet af så meget hemmelighedskræmmeri, at kun få i CIA og Pentagon skulle vide, hvor mange lister over personmål der egentlig findes. Philip Alston nævnte i et foredrag for nylig på Harvard University, at der øjensynligt findes seks lister fordelt på CIA og forskellige kommandogrupper.
»Men ingen synes at vide, hvem der har myndighed til at placere en person på listerne, og det har været umuligt at finde ud af, hvilke kriterier man anvender,« siger den britiske jurist.

