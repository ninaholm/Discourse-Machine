Britisk tv-reklame forbudt på grund af blasfemi
Erotik, hårstyling-produkter og kristne symboler må af hensyn til religiøse følelser ikke blandes sammen, mener det britiske reklamenævn


 I Storbritannien, hvor ingen avis endnu har vovet at trykke de danske Muhammedtegninger, har hensyn til religiøse følelser åbenbart forrang for ytringsfriheden. I al fald er en erotisk tv-reklame for hårstylingprodukter, der benytter sig af åbenlyst religiøst billedsprog såsom hænder, der foldes i bøn, rosenkranse og udtrykket Din vilje ske, nu blevet forbudt af det britiske reklamenævn. 
Hvorfor? Den kunne anses for stødende for en kristen følsomhed. Reklamefilmen, der skal lancere hairstyling-producenten gdh's nye faldjern, har angiveligt ført til dusinvis af klager, hævder det britiske reklamenævn, Advertising Standards Authority (ASA) - deriblandt en påtale fra selveste Ricky Panter, ærkediakon i Liverpool.
ASA henviser i sin afgørelse til, at reklamen, hvori der også forekommer vokslys og bogstavet 't' i en typografi, der får det til at ligne et kristent kors, "ville kunne virke anstødelig, navnlig for kristne".
Religion for dit hår
I den korte filmsekvens ses en række kvindelige modeller i negligé, der ligger drømmende på en seng og kærtegner deres usædvanligt smukt stylede hår, mens de på forskellige europæiske sprog beder til, at deres drømmehelt vil forføre dem nu i nat. Reklamen afsluttes med budskabet ghd IV - din vilje ske med underteksten: Ghd - en ny religion for dit hår.
Hos ghd forsvarer man sig med, at man har benyttet sig af dette reklameslogan i syv år uden problemer og afviser i øvrigt, at klippets erotiske karakter skulle overtræde gældende standarder for tv-reklamer. 
I en pressemeddelelse tager ghd's direktør, Martin Penny, afstand fra nævnets "urimeligt hårde kendelse". 
Medieomtalen af sagen har imidlertid givet ghd et uvurderlig udbytte af sin udfordrende reklame, for skønt tv-reklamen ikke længere er at finde på britiske fjernsynsskærme, kan den nydes i fuld længde på youtube.com, hvilket titusinder allerede har gjort.

Se reklamen på: http://www.youtube.com/watch? v=dyZDD0yccQI

