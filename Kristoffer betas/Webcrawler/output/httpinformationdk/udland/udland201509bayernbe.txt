Bayern beder om hjælp til at håndtere flygtningestrømmen



 Tog efter tog fyldt med migranter og flygtninge ruller ind på banegården i München i den sydtyske delstat Bayern, hvor myndighederne nu beder om hjælp til at sørge for de mange mennesker, der ankommer. Hundredvis af migranter og flygtninge fra Syrien, Afghanistan, Pakistan, Albanien og andre lande er ankommet til München, efter politiet i Ungarn tillod mange af de mennesker, der i dagevis eller ugevis har ventet på hovedbanegården i Budapest, at tage med tog videre til Østrig og Tyskland.
»Bayern kan ikke håndtere alt dette alene. Antallet af asylansøgere, der ankommer hertil, eksploderer,« siger delstatens socialminister, Emilia Müller. Hun tilføjer, at delstaten er blevet vant til, at der på det seneste er ankommet omkring 2.000 nye migranter hver dag, men nu ankommer der 1.500 om dagen alene til München. Nabostaten Baden-Württemberg har allerede tilbudt sin hjælp, og myndighederne taler med det tyske togselskab om, hvilke muligheder der er for at lade nogle af migranterne tage til andre dele af Tyskland.
Ifølge tysk politi har 2.200 flygtninge krydset grænsen fra Østrig i løbet af 24 timer fra mandag morgen til i går morges. Det er det højeste antal, der hidtil er registreret inden for 24 timer. Kvinder og børn var blandt de hundredvis af mennesker, som i de seneste uger og måneder er rejst til fods, med båd, bus og tog for at komme væk fra krigen i Syrien.
»Vi er lykkelige over at være kommet til München. Men nu er vi trætte« siger en syrisk kvinde, der er flygtet fra Aleppo sammen med sin mand og tre børn. Et antal München-borgere har taget opstilling på banegården, hvor de deler mad, drikkevarer, tøj, bleer og andre fornødenheder ud til de nyankomne. Blandt dem også byens borgmester, Dieter Reiter.
Selv om de fleste indbyggere i München tilsyneladende har denne holdning, er ikke alle enige. Mandag aften dukkede en håndfuld nynazister op på stationen, hvor de stillede sig som en ’velkomst’ til de flygtninge, der ankom.

