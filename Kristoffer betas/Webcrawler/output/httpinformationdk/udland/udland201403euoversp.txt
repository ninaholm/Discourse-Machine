’EU overspillede sin hånd i Ukraine’
Den britiske Østeuropa-kender Anatol Lieven mener, at Ukraine-konflikten kunne have været undgået, hvis EU’s stormagter havde stoppet Polens og Sveriges sololøb
 
	Russiske ubåde i havnen i Sevastopol på Krim-halvøen


 
	For blot en måned siden ville følgende situation have været utænkelig:

	Rusland skal have 50.000 soldater opstillet langs sin grænse mod Ukraine, mens de ukrainske væbnede styrker forbereder sig på krig mod det russiske broderfolk.

	I USA diskuteres ydelse af militær bistand til Ukraine i form af træning og våben. En fælles militær øvelse planlægges dette forår.

	Den Internationale Valutafond (IMF) har forpligtet sig til at yde Ukraine et lån på 15 mia. dollar, den samme sum, Vladimir Putin tilbød Kijev i januar og senere trak tilbage.

	EU vil indgå en associeringsaftale med en ny ukrainsk regering i juni og stiller landet medlemskab i udsigt.

	Men det er faktisk en præcis beskrivelse af den anspændte situation i dag.

	Den britiske journalist og intellektuelle Anatol Lieven, forfatter til bøger om Ukraine og Rusland og Baltikums nyere historie, er dybt foruroliget over optrapningen af en farlig konflikt i Europa, som efter hans mening burde kunne løses med diplomatiske midler.

	»Efter at Tyrkiet invaderede Cypern i 1974, kom det ikke på tale at smide landet ud af NATO. Vi kunne tale med tyrkerne. Pakistan har opført sig elendigt, men USA opretholder forbindelserne med Islamabad. Hvorfor kan vi ikke tale med Putin og søge at finde en kompromisløsning om Ukraine?« spørger Lieven.

	Den britiske historiker med aner i det tyske mindretal i Baltikum er i New York for at deltage i et symposium i det udenrigspolitiske selskab med det betimelige tema: »Risiko og strategi i en verden i hastig forandring«.

	To mareridtscenarier

	Lieven ser to mareridtsscenarier i den østlige ukrainske storby Kharkov, som ville kunne udløse en russisk invasion. En russisksindet militsleder i Kharkov ligger i kamp med ukrainsk uropoliti og får besked fra Moskva om at besinde sig. Men han tænker: ’Jeg kender deres rænkespil i Kreml’ og beordrer sin milits til at indtage Kharkov. Ukrainske militser strømmer til, hvorefter den russiske militsleder appellerer til Putin om at gribe ind.

	»Det er mit mareridt. I 1990’erne skete noget lignende i Baltikum og Kaukasus. Regeringerne mister kontrol med lokale militser. Det skete også i Bosnien i 1914,« påpeger Lieven.

	Men der er et andet farligt scenarie, som ikke er blevet omtalt i debatten. Det er et folkeligt oprør i det industrialiserede Østukraine mod en økonomisk chokkur pålagt af IMF og EU.

	»En chokkur vil være langt mere smertelig for ukrainerne, end den var for Polen og Centraleuropa i 1990’erne. Ukraines økonomi er tættere forbundet med Ruslands,« påpeger Anatol Lieven.

	»Og Putin kan gøre gengæld mod Vesten ved at stoppe pengeoverførsler fra de tre millioner ukrainere, der arbejder i Rusland, til deres familier i Ukraine. Han kan opsige kontrakter med Ukraines industrivirksomheder og hæve prisen på naturgas.«

	Men ikke alene det, fremhæver Lieven. Størstedelen af Ukraines industrisektor vil blive lukket ned, hvis Ukraine bliver optaget i EU. Den er ikke konkurrencedygtig, ej heller rentabel.

	»En lukning af disse industrivirksomheder i det østlige og sydlige Ukraine vil udløse massedemonstrationer, hvor titusinder af mennesker angriber regeringsbygninger, og den ukrainske hær åbner ild. Næste dag går den russiske hær over grænsen,« ser Lieven for sig.

	Bildt og Sikorski

	Ifølge den britiske Østeuropa-kender har EU rodet sig ud i en ekstremt kompleks situation, som på længere sigt bliver en meget dyr affære for unionen. En konflikt, som måske kunne være undgået, hvis kloge og besindige hoveder havde grebet ind i tide.

	Sådan som Anatol Lieven har været i stand til at stykke forspillet til krisen sammen, tyder meget på, at Polens og Sveriges udenrigsministre, Radek Sikorski og Carl Bildt, overspillede EU’s hånd i et øjeblik, hvor især Tyskland var distraheret.

	»Polen og Sverige er arge modstandere af Putins plan om at få Ukraine optaget i hans eurasiske union og kastede derfor EU ind i en kappestrid om, hvem der kunne tilbyde Ukraine mest – EU eller Rusland. Men så pludselig dukker USA op på Maidan på en facon, der efterlader det indtryk i Kreml, at Vesten ikke følger sine egne spilleregler, når det gælder en demokratisk valgt præsident,« siger Lieven.

	Så vidt Lieven har erfaret, foreslog den russiske regering tre gange drøftelser om, hvorvidt de to tilbud ikke kunne forenes til en helhedsløsning for Ukraine.

	»Russerne skal have foreslået at give Ukraine en slags associeringsaftale med den eurasiske union. Det blev blankt afvist af EU – primært Bildt og Sikorski,« hævder Lieven.

	Også den britiske regering kan have følt sig kørt ud på et sidespor under EU’s forhandlinger.

	»At stille Ukraine medlemskab i udsigt på den lange bane svarer til at spørge de britiske vælgere, hvad de foretrækker: Ukraine i EU eller at forlade EU. Hvis EU’s hensigt er at fremskynde Ukraines medlemskab, kan vi allerede nu forudsige med stor sandsynlighed, hvad udfaldet af den britiske folkeafstemning bliver. EU kan altså blive tvunget til at vælge mellem Storbritannien og Ukraine,« mener Lieven.

	Blot forestillingen om, at millioner af fattige ukrainere følger polakkernes eksempel i de seneste 10 år og flytter til de britiske øer, vil ifølge Lieven få de britiske vælgere til at gøre oprør.

	NATO’s begrænsning

	Hvor EU i kraft af sine komplicerede regelsæt for associering og medlemskab og et krav om konsensus står over for en sisyfos-opgave i Ukraine, er det noget enklere for NATO at håndtere konflikten om landets tilhørsforhold, mener Anatol Lieven.

	»NATO har efterhånden forstået, at vi ikke kan blive ved med at udvide alliancens grænser ind i det tidligere Sovjetunionen. Jo mere vi gør det, desto mindre tryghed befordrer NATO. Det er ikke troværdigt at tilbyde lande som Ukraine, Georgien og Moldova medlemskab, når vi alligevel ikke vil kæmpe for dem.«

	Men spørgsmålet er, hvordan NATO imødegår en overhængende fare for en russisk invasion af det østlige Ukraine lige nu.

	»Det mest effektive middel er USA’s og EU’s trussel om sanktioner mod russiske banker, energiselskaber og andre industrisektorer. Det ville have en ødelæggende effekt på Ruslands økonomi,« mener den britiske forfatter.

	Han siger, at leverancer af amerikanske våben til Ukraine ikke vil gøre nogen forskel.

	»Den ukrainske hær er trænet til at bruge russiske våben. Det vil tage lang tid for dem at blive omstillet. På det tidspunkt kan Rusland allerede stå ved Kijevs porte,« siger Anatol Lieven.

