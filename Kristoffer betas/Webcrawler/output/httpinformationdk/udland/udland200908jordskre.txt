Jordskredssejr til Japans opposition
Historisk valg i Japan. Oppositionen står til en jordskredssejr og regeringspartiet LDP, der har domineret japansk politik i et halvt århundrede, er på vej ud
Oppositionslederen Yukio Hatoyama kan glæde sig over en jordskredssejr til sit parti, Japans Demokratiske Parti (DPJ), der står til at gå frem fra 115 til over 300 pladser i parlamentets underhus.


 Japans opposition stiler mod en historisk valgsejr, der vil sende det nuværende konservative regeringsparti, Det Liberale Demokratiske Parti (LDP), ud i kulden efter at have siddet næsten uforstyrret ved magten i et halvt århundrede. Det viser valgsteds- målinger efter valget i går.
Og allerede inden de officielle valgresultater forelå, sagde Japans afgående premierminister, Taro Aso, at han vil træde tilbage som partiformand for LDP. Han ønsker at tage ansvaret for det, der ser ud til at blive et historisk nederlag for LDP, så hurtigt som muligt.
Står valgstedsmålingerne til troende, får det uprøvede oppositionsparti, Japans Demokratiske Parti (DPJ), til opgave at puste nyt liv i Japans kriseramte økonomi. Valgstedsmålinger spår, at DPJ står til en jordskredssejr og formentlig kan sætte sig på to tredjedele af pladserne i Japans 480 pladser store magtfulde underhus.
Et fremtrædende medlem af LDP erkender officielt, at partiet, der blev dannet i 1955 og har siddet ved magten i alle årene bortset fra en 10 måneders periode, står over for et »historisk nederlag«, selv om der sent i går endnu ikke forelå officielle resultater.
LDP's nederlag vil optrævle det langvarige partnerskab mellem LDP, stor- kapitalen og bureaukratiet, der forvandlede Japan til en økonomisk mastodont efter landets nederlag i Anden Verdenskrig. Den strategi led skibbrud, da Japans 'bobleøkonomi' brast i slutningen af 1980'erne. Siden da er væksten i landet stagneret.
Afslutning på dødvandet
De finansielle markeder havde håbet på at få afsluttet det dødvande, der har hersket i parlamentet, hvor DPJ og deres allierede kontrollerer det mindre magtfulde overhus og kan forsinke lovforslag. Men det japanske aktiemarked ventes at reagere med stigninger, hvis Japans ny regering øger investeringerne.
De fleste valgstedsmålinger viser, at LDP kun får omkring 100 pladser, hvilket er en markant tilbagegang i forhold til de omkring 300 pladser, partiet har i det afgående underhus. DJP havde kun 115 pladser i det afgående underhus og står nu til at få over 300 pladser i det nye underhus.
LDP, der vandt en stor valgsejr i 2005, har gradvist mistet befolkningens opbakning i takt med, at den ene politiske skandale efter den anden er blevet udstillet i medierne, og i takt med, at partiet ikke evner at takle problemerne med landets aldrende befolkning.
DPJ's leder, den 62-årige Yukio Hatoyama, siger, at valget vil ændre Japans historie.
»Lige nu er folk vrede på politikerne og regeringskoalitionen. Vi har følt, at folk ønsker forandring,« siger Hatoyama. 


