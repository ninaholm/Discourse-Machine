Obama prioriterer nye job i nationstale
Den amerikanske økonomi skal genrejses og jobskabelse har øverste prioritet i 2010, sagde USA's præsident, Barack Obama, i sin tale til nationen torsdag nat


 Gang i økonomien og flere job.
Sådan lød hovedbudskaberne i Barack Obamas tale til nationen natten til torsdag. Målene håber han at nå gennem tværpolitisk samarbejde.
 - Vi står over for store og svære udfordringer. Det, alle amerikanere håber og fortjener, er, at alle - Demokrater og Republikanere - arbejder sig gennem deres forskelligheder, siger Obama.
 USA's præsident gjorde det meget klart, at skabelsen af nye job i den amerikanske økonomi har topprioritet i 2010. 
Han fremhævede, at den økonomiske stimuleringspakke, som regeringen gennemførte i starten af 2009 havde været med til at fastholde to millioner amerikanere i job.
 Samtidig sagde Obama, at han forventer, at der bliver skabt 1,5 millioner flere job i 2010. Det er dog ikke nok. Præsidenten vil have en jobpakke fra Kongressen med det samme.
Hjælp til erhvervslivet
 Obama fastsatte også særdeles ambitiøse mål for den amerikanske økonomi. Han forventer, at USA's eksport bliver fordoblet over de næste fem år. 
Til at hjælpe det amerikanske erhvervsliv med at sætte gang i hjulene har Obama valgt at forlænge en række skattefordele til blandt andet små, selvstændige erhvervsdrivende.
 Det betyder også, at der tages 30 milliarder dollar fra den finansielle hjælpepakke, Bush-regeringen gennemførte i 2008, som bruges til at sikre lån til selvstændige erhvervsdrivende. Obama gjorde det klart, at han ikke ville straffe banksektoren, men at skatteyderne skal have noget til gengæld for at have at have bidraget til at redde mange finansielle institutioner.
Føderale udgifter fastfryses
 Han fik også tilføjet, at statens budgetter skal balanceres bedre blandt andet ved at fastfryse niveauet for føderale udgifter, der ikke er påtvungne ved lov. 
Obama vil desuden udnævne et panel, der skal finde måder at nedbringe underskuddet på de statslige budgetter, som i 2010 kommer op på 1400 milliarder dollar (7400 milliarder kroner).
 I sin iver for at arbejde hen over de politiske skel fik Obama også langet ud efter de politikere, der bruger vigtige politiske forhandlinger til at sikre lukrative studehandler til gavn for deres egen valgkreds. Samme tone lød der over for magtfulde lobbyister.
 - Jeg mener ikke, at amerikanske valg skal finansieres af USA's mest magtfulde interessegrupper eller endnu værre af udenlandske størrelser, siger han.
 For at sætte gang i økonomien vil Obama tage initiativ til større projekter inden for blandt andet energisektoren. Han lovede derfor amerikanerne nye og renere atomkraftværker.
'Sundhedsreformen lever'
 Præsidenten forsikrede amerikanerne om, at han stadig arbejde målrettet på at gennemføre den sundhedsreform, der vil give sygeforsikring til over 30 millioner amerikanere, der i dag står uden.
 Desuden gentog Obama sit løfte om, at amerikanske soldater i Irak skal trækkes hjem i slutningen af august.
 Talen havde et lidt usædvanligt skær, da præsidenten erkendte, at han var mislykkedes med visse projekter i sit første år på posten. Han var dog ikke sen til at fortælle om sin tro på fremtiden.  
 - Jeg har aldrig været mere fuld af håb om USA's fremtid, end jeg er i aften, sagde Obama.
 torsdag København/Washington

