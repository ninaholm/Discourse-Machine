Dom mod Berlusconi kan knække Italien
Italien afventer højesterets kendelse i en skattesag mod Silvio Berlusconi. Selv om sagen har stor principiel betydning, vil den næppe få store politiske konsekvenser med det samme. Der står alt for meget på spil, vurderer iagttagere


 
	I dag afsiger Italiens højesteret, Kassationsdomstolen, efter planen en definitiv kendelse i en skattesag, hvor landets tidligere regeringsleder, Silvio Berlusconi, er blandt de anklagede. Ved appeldomstolen blev Berlusconi tidligere på året idømt fire års fængsel og fem års udelukkelse fra offentlige embeder for skattesvig: »Et helt land, som har en af verdens største økonomier, er medstifter af Den Europæiske Union, spiller en hovedrolle i Middelhavsregionen og således er en vigtig brik i en globaliseret verden, er sat i stå og stirrer i retning af Kassationsdomstolen, der med en dom på få linjer bestemmer, hvordan det offentlige liv i Italien skal forme sig i de kommende år, og hvilken betydning og udgang de foregående 20 år ’under Berlusconi’ skal have,« skriver den tidligere parlamentariker Furio Colombo i avisen Il Fatto Quotidiano.

	På grund af sagens betydning for det politiske liv og premierminister Enrico Lettas samlingsregering er det ifølge de fleste politiske iagttagere sandsynligt, at kendelsen bliver udsat. Berlusconi udtalte søndag til avisen Libero, der ejes af en politisk allieret, at han ikke vil afsone sin straf med samfundstjeneste eller i husarrest, men er parat til at gå i fængsel. Det er tom snak. Som følge af en amnestilov bliver fængselsstraffe automatisk forkortet med tre år, og på grund af sin alder kan den 76-årige Berlusconi kun få lov at afsone det resterende år i husarrest, da Italiens fængsler er fyldte til bristepunktet.

	Frihedens flod

	Anklagerne handler om, at Berlusconi angiveligt har presset prisen på amerikanske film, som blev indkøbt til hans tv-selskab, Mediaset, kunstigt i vejret. Forskellen mellem den reelle og den officielle pris blev så overført til selskaber i oversøiske skattely, som den britiske skatteadvokat David Mills havde hjulpet med at etablere. Det samlede beløb, som Berlusconi menes at have skjult til skade for italienske skatteydere og Mediasets aktionærer, er på 368 mio. dollars. Dommen ved appeldomstolen tager dog kun omkring en tiendedel af det samlede beløb i betragtning, da de fleste transaktioner allerede er faldet for forældelsesfristen, som blev forkortet under Berlusconis regering. Mills er kendt definitivt skyldig i at have modtaget 600.000 dollars for at afgive falsk vidneforklaring i sagen.

	Appelrettens dom modsiger den officielle præmis for Berlusconis politiske aktivitet – nemlig at han siden 1994, hvor partiet Forza Italia blev stiftet, ikke har været indblandet i Finivest-koncernens ledelse:

	»Med en strategi, som har sin oprindelse i de år, hvor Silvio Berlusconi uomtvisteligt var direkte leder af Fininvest-gruppen (…) blev der med advokat Mills’ hjælp oprettet en galakse af udenlandske selskaber, hvoraf nogle var hemmelige og skulle forblive hemmelige, så derfor blev finanspolitiet, som var ved at opdage dem, korrumperet,« hedder det i appelrettens dom. Kassationsdomstolen forholder sig ikke til skyldsspørgsmålet, men kun til hvorvidt appelrettens dom er juridisk velargumenteret og holdbar. En eventuel annullering af dommen vil dog givetvis blive fremstillet som en frifindelse. I aften sender Mediaset en hyldestudsendelse om Berlusconis politiske eventyr med titlen Frihedens flod.

	Paradoksale følger

	Uanset hvad vil Berlusconi formentlig forsøge at holde Lettas regering i live for på den måde at kunne håndtere konsekvenserne af denne og andre retssager. Men Lettas centrumvenstreparti PD vil næppe på sigt kunne holde til at regere sammen med en dømt skattesnyder. Ifølge Ugo Sposetti, senator og PD’s kasserer, vil en stadfæstelse af dommen paradoksalt nok gå hårdest ud over hans parti: »For os vil det være et hårdt slag, partiet vil gå i opløsning,« mens Berlusconis parti blot vil »forskanse sig i forsvaret for lederen«, der så kan optræde som »de kommunistiske dommeres politiske fange«, spår Sposetti.

	Der er for meget på spil til, at sagen med det samme får politiske konsekvenser, vurderer flere iagttagere. Italiens økonomi kan lide et afgørende knæk, hvis regeringen falder, og der så måske for anden gang i år skal afholdes valg, skriver Eugenio Scalfari i La Repubblica. Det vil også komme til at gå hårdt udover de øvrige EU-lande, som bakker Lettas regering ivrigt op. Ifølge Furio Colombo er der således »for mange skæbner, der løber sammen i denne dom«. Hvis dommen stadfæstes, skal Senatets valgkommission, hvor regeringen har flertal, bekræfte, at Berlusconis mandat som parlamentariker bortfalder.

