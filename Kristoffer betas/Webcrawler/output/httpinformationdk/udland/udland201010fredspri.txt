Fredspris sætter fornyet fokus på menneskerettigheder
Nobelkomiteen valgte at give fredsprisen til den fængslede kinesiske dissident Liu Xiaobo. Valget hyldes på internettet, men vil øge Beijings følelse af isolation på verdensscenen
'Denne pris er til alle dissidenter, der som Liu Xiaobo stadig er i fængsel,' sagde   Liu Xia i går. Hun viser her et fotografi af sin fængslede mand, der i går fik Nobels fredspris.


 BEIJING - Liu Xiaobo sidder i en fængselscelle sammen med fem andre fanger i en lille by 500 km fra Beijing, og det er tvivlsomt, om han ved, at det i går blev ham, som vandt Nobels fredspris 2010.
Thorbjørn Jagland, formanden for den norske Nobelkomite, begrundede valget med Liu Xiaobos »lange og ikke-voldelige kamp for fundamentale rettigheder«.
Den 54-årige tidligere litteraturprofessor har fået en 11 år lang fængselsdom for at være medforfatter til Charter 08, en opfordring til demokratiske reformer, som blev underskrevet af hundreder af kinesere, efter dokumentet blev cirkuleret på internettet.
Over for journalister sagde Liu Xiaobos kone, Liu Xia, i går: »Jeg havde aldrig drømt om, at Liu Xiaobo ville vinde Nobelprisen. Denne pris er til alle dissidenter, der som Liu Xiaobo stadig er i fængsel.«
På internettet blev valget af Liu Xiaobo hyldet.
»Kinesere, dette er den lykkeligste dag i de seneste 60 år. Fra i dag kan vi skue mod fremtiden,« skrev Ai Weiwei, en kinesisk kunstner og samfundskritiker.
»Det er en modig beslutning, som retter et meget nødvendigt fokus på menneskerettighedssituationen i Kina,« siger lektor Ole Bruun fra Roskilde Universitet om Nobelkomiteens valg af Liu Xiaobo.
Ole Bruun peger på, at der er et behov for at genopbygge fokus, efter vestlige regeringer den seneste tid har dæmpet kritikken af menneskerettighedssituationen i Kina pga. landets voksende økonomiske magt.
»Det er vigtigt, for på det seneste har der været et positivt fokus på Kina på grund af landets økonomiske betydning og dets investeringer rundt om i verden, men det ændrer ikke på, at situationen inde i Kina fortsat er grel,« siger han.
»Kina bruger sin økonomiske magt til at styrke sin politiske magt i et forsøg på at forsvare sit eget politiske system og udbrede det til andre verdensdele, hvor landet samarbejder med andre despotiske styrer.«
Clemens Stubbe Øster- gaard, lektor fra Aarhus Universitet, mener også, at der er et behov for fokus på menneskerettighederne i Kina, men har dog et andet syn på den nuværende menneskerettighedssituation.
»Den trend, som jeg har set over de sidste 15-20 år, er en entydig forbedring. Det er et spørgsmål, om man ser glasset halvt fyldt eller halvt tomt, men selv om der har været små udsving, som f.eks. i Tibet og ved OL i 2008, hvor der var stramninger, så er den generelle tendens positiv,« siger han.
Begrænset frihed
Nobelkomiteen mener, at Kinas nye status som en stor økonomisk og politisk magt bør føre til øget ansvarlighed.
»Kina overtræder en lang række internationale aftaler, som landet selv har skrevet under på, såvel som sine egne bestemmelser om politiske rettigheder,« siger komiteen og peger på den kinesiske grundlovs egne henvisninger til ytringsfrihed og retten til forsamling.
»I praksis har det vist sig, at disse friheder for den kinesiske befolkning er blevet tydeligt begrænset.«
Charter 08, det dokument som Liu var medforfatter til, opfordrede til større frihed og en ende på kommunistpartiets politiske dominans. Det var et ekko af Charter 77, den berømte opfordring til forbedrede menneskerettigheder i det daværende Tjekkoslovakiet, som i 1989 førte til fløjlsrevolutionen og kommunistpartiets undergang.
»Demokratiseringen af kinesisk politik kan ikke blive udskudt længere,« hed det i Charter 08.
Det er dog et dokument, »som er meget lidt kendt i den brede offentlighed« i Kina, ifølge Ole Bruun, »men som dog har en stor betydning blandt intellektuelle og styrets kritikere, og man kunne se på styrets voldsomme reaktion på Charter 08, at det så det som en trussel.«
Mod murstensvægge
Politiet arresterede Liu Xiaobo, få timer før dokumentet blev offentliggjort i december 2008. Efter en kort retssag omkring jul sidste år blev han dømt til 11 års fængsel for statsundergravende virksomhed.
Liu gjorde første gang opmærksom på sig selv, da han i 1986 kritiserede kinesiske forfatteres 'barnlige' besættelse af Nobelprisen. To år senere blev han gæsteprofessor i Oslo, hvor han udviklede sig mere politisk.
»Måske betyder min personlighed, at jeg vil styrte ind i murstensvægge, lige meget hvor jeg går hen,« skrev han fra Oslo til en udenlandsk  Kina-professor. »Jeg kan acceptere alt, selv hvis det betyder, at jeg i sidste ende vil få åbent kraniebrud.«
Senere afbrød Liu før tid et ophold som gæsteprofessor ved Columbia University for at tilslutte sig demonstrationerne på Den Himmelske Freds Plads i 1989.
Efter styrets blodige bekæmpelse af demonstrationerne blev han fængslet og senere løsladt i 1991. Fem år senere blev han dog sendt i genopdragelseslejr i tre år, efter han i et åbent brev havde krævet, at daværende præsident Jiang Zemin blev stillet for en rigsret.
Frygter for omdømmet
Liu Xiaobo har længe været favorit til at få dette års fredspris, og Kinas kommunistparti har nervøst kigget mod Oslo for at se, om styret ville blive ramt af endnu et anslag mod sit omdømme.
Og regeringen reagerede også vredt i går:
»Liu Xiaobo er en kriminel, som er blevet dømt af Kinas juridiske myndigheder for at overtræde kinesisk lov,« hed det i en udtalelse fra udenrigsministeriet, som videre sagde, at det at give prisen til Liu »går stik mod prisens principper og er også blasfemisk over for fredsprisen«.
Samtidig sagde Kinas udenrigsministerium i går, at det kan skade forholdet mellem Kina og Norge.
Da Nobelkomiteens formand, Thorbjørn Jagland, annoncerede vinderen, sagde han, at Kina bør forvente at blive gransket nærmere i takt med, at landet bliver stærkere økonomisk og politisk.
»Vi er nød til at tale, når andre ikke kan. Mens Kina vokser, bør vi have retten til at kritisere. Vi vil fremme de kræfter, der ønsker, at Kina bliver mere demokratisk.«
Undertrykker nyheden
At det var en kineser, der i år vandt prisen, er ikke blevet nævnt i kinesiske medier. Både den amerikanske nyhedskanal CNN og britiske BBC's signal blev afbrudt, da navnet på vinderen blev udråbt i Oslo.
»Det vil formentlig blive forbigået i tavshed i Kina,« siger Ole Bruun. »Vi kan allerede se, at regeringen holder det væk fra medierne og forsøger at holde det væk fra internettet. Men hvis nyheden alligevel breder sig på internettet og sætter dagsordenen, bliver regimet nødt til at komme med en meddelelse om det, og den vil formentlig blive pakket ind i en retorik om, at Nobelkomiteen er blevet en del af det vestlige komplot for at inddæmme Kina og forhindre landets vækst.«
Clemens Stubbe Øster- gaard forventer, at den kinesiske regering vil holde meget lav profil i forhold til udvælgelsen af Liu Xiaobo, men frygter samtidig, at det i Kina kan forstærke en dem-mod-os mentalitet rettet mod Vesten.
»Man kan frygte, at Nobelkomiteen ved at støtte Liu Xiaobo så kraftigt i Kina skaber et billede af ham som en, der er dirigeret af udenlandske kræfter, og det vil svække ham. Hardliners kan sige, at han er et udenlandsk fænomen. Man kan frygte, at det giver en reaktion - som regeringen kan puste til - om, at udlandet bare er ude efter os. Regeringen vil udlægge det som om 'vi er under pres, og vi må samle os',« siger han.
Kritik fra egne rækker
Den hudløst ærlige og ofte kantede Liu Xiaobo anses af de fleste menneskerettighedsaktivister som en helt, men han er dog ikke lige vel anset blandt alle. Udsigten til, at det i år skulle være ham, som skulle have fredsprisen, har ført til kritik fra uventet hold. Inden for de seneste dage har 14 kinesiske eksil-dissidenter opfordret Nobel- komiteen til ikke at vælge Liu Xiaobo.
En af dem er Zhang Guoting, der tidligere har tilbragt over to årtier i kinesisk fængsel, og som i dag bor i Danmark. Han beskrev i går valget af Liu som »upassende« og henviser til et åbent brev, den lille gruppe har skrevet, hvori de anklager Liu Xiaobo for at tale ondsindet om andre aktivister, for at vende ryggen til forfulgte medlemmer af Falun Gong-bevægelsen og for at være for blød over for Kinas ledere.
»Hans åbne ros inden for de sidste 20 år af Kinas kommunistparti, som aldrig har stoppet med at trampe på menneskerettigheder, har været ekstremt vildledende og indflydelsesrig,« skrev de.
»Men nu har han så alligevel fået den,« siger Zhang Guoting om fredsprisen.
»Og trods alt er det positivt, at den er blevet givet til en kineser. Det giver håb om, at menneskerettighederne i Kina igen kommer i fokus og kan skabe pres på styret.«


