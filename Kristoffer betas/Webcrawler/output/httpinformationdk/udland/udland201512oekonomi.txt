’En økonomisk aftale forklædt som klima’
Lande som Bangladesh og Malawi ender som de store tabere, hvis ikke det lykkes at holde temperaturstigningerne under to grader. Men der er ikke meget, de kan gøre – heller ikke ved forhandlingerne


 Der er ikke den store begejstring at spore over den udvikling, som klimaforhandlingerne i Paris i øjeblikket tager. I hvert fald ikke hos de svageste og mest skrøbelige lande, som er dem, der rammes hårdest af konsekvenserne af klimaforandringerne.
Det siger Mohammed Foezullah Talukder, der dagligt arbejder med klimatilpasning i Bangladesh, og som i øjeblikket følger Bangladesh’ delegation ved klimaforhandlingerne i Paris.
Han mener, det er de store giganter, der styrer forhandlingerne, og at de fortrinsvis gør det ud fra egne interesser.
»Som andre svage lande er vi ikke selv i en position til at forhandle. Det er ude af vores hænder, og vi observerer bare, hvad de store gør,« siger han og peger på, hvad det i hans øjne handler om i Paris:
»Kina tager de fattige lande som gidsler i forhandlingerne med USA. Man skal forstå, at det her handler ikke bare om klima, men om økonomisk udvikling. Så jeg tror ikke, vi får en aftale, der for alvor tager klimaudfordringen seriøst, men en aftale, der fortsat sikrer de stores landes økonomiske dominans i verden. Det er en økonomisk aftale forklædt som en klimaaftale,« siger Mohammed Foezullah Talukder.
Mere handling
I det aftaleudkast, som de franske værter præsenterede torsdag aften, og som kan forventes at blive en del svagere, når teksten skal blive til den endelige Paris-aftale, er et af de helt afgørende punkter, at klimaaftalen løbende opjusteres. Det skal ske ved hyppige revisioner af landes indsatser.
Som teksten ligger, er revision blevet frivillig. Det hedder, at »landene inviteres til« at overveje deres bidrag, og det giver ingen garanti for, at aftalen nogensinde bliver tilstrækkelig ambitiøs til at holde klodens temperaturstigninger under to grader.
Det bekymrer Vitumbiko Chinoko, der er delegeret for Malawi.
»Hvis vi skal føle, vi vinder noget i den her aftale, er det afgørende, der kommer handling bag de mange ord. Derfor er det meget, meget vigtigt, at alle lande tvinges til at revidere deres handlingsplaner mindst hvert andet år. Ellers risikerer vi, at det løber helt af sporet.«
Samtidig bekymrer det, at aftalen i Paris ser ud til at blive svag på særligt klimatilpasning og loss and damage, som er et ønske fra udviklingslandene om, at verden skal anerkende, at klimaforandringerne allerede betyder store tab i særligt mange udviklingslande.
Det handler om her og nu
I den nuværende tekst, der forhandles om, er der ikke nævnt beløb til klimatilpasning eller loss and damage, og det skuffer Vitumbiko Chinoko fra Malawi, der dog anerkender, at den nuværende tekst lover godt, når det kommer til finansiering af grøn omstilling. Problemet er bare, siger han, at de svageste lande i første omgang mest har brug for penge til tilpasning.
»Det handler ikke bare om fremtiden, for mens vi sidder her og taler, er der folk, der mister deres eksistensgrundlag på grund af klimaforandringerne. Derfor er der brug for en stærk ramme omkring klimatilpasning, og at pengene følger med,« siger han.
Det samme mener Mohammed Foezullah Talukder, der ønsker en »retfærdig aftale«.
»Vores klode er svag, og det mærker vi. Så vi beder egentlig bare om retfærdighed fra dem, der har ansvaret og er skyld i, at vi i dag står i den her situation.«
–Så hvad er din besked til forhandlerne?
»At liv er liv ligegyldig hvilken farve, race eller social status, man har. Det handler om at respektere vores ret til liv,« siger Mohammed Foezullah Talukder.

