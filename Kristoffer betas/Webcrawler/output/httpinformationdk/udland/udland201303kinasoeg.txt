Kina søger råstoffer og en ny verdensorden
På sin første udlandsrejse som præsident søger Xi Jinping at slukke Kinas energitørst og gøre op med den vestligt dominerede verdensorden. Han har allerede haft succes i Rusland, nu gælder det Afrika og BRIKS-landene
Efter et ophold i Rusland er Kinas nye præsident Xi Jinping i dag i Sydafrika. Præsidenten ønsker et samarbejde mellem BRIKS-landene, der kan udfordre vestlig dominans. Xi Jinpings første udlandsrejse handler ligeledes om at sikre Kina råstoffer som fra denne mine i Johannesburg.


 Xi Jinping rejser i en bue udenom Vesten. Og det lader ikke til at være en tilfældig ruteplan. Det er et forsøg på at »opbygge en ny verdensorden«, skriver kinesiske statsmedier. På sin første udlandstur som Kinas præsident var Xi Jinping i weekenden i Moskva, hvor han opfordrede til et forstærket kinesisk-russisk samarbejde for at dæmme op for vestlig indflydelse. Derfra er han taget til Afrika, kontinentet som en kinesisk handelsminister sidste år forudså vil overgå både USA og EU som Kinas største handelspartner inden for 3-5 år. I dag er Xi Jinping i Sydafrika, hvor han vil deltage i et topmøde blandt BRIKS-landene, som har et forslag på bordet om at etablere en ny udviklingsbank, som skal rivalisere med den vestligt kontrollerede Verdensbanken.
Samtidig handler Xi Jinpings ni dage lange tur i høj grad om råstoffer. Siden han i november blev kommunistpartiets leder, har han talt om sin ’store kinesiske drøm’ om et stærkt Kina, der fortsætter sin hastige udvikling.
Og hvis den drøm skal opfyldes, kræver det i høj grad, at Kina får adgang til russiske og afrikanske energiressourcer.
Demokratisk verden
På første del af sin tur fik Xi Jinping succes med sin dagsorden. Med slet skjult henvisning til Vesten, og især USA, sagde Xi Jinping i en tale i Moskva: »Intet land eller nogen blok af lande vil igen være i stand til på egen hånd at dominere verden.«
Den russiske præsident, Vladimir Putin, var tilsyneladende modtagelig over for budskabet. Han sagde, at han var klar til, at Moskva og Beijing sammen »skaber en ny, mere retfærdig verdensorden«. Sammen overværede de to ledere underskrivelsen af en ny kæmpe gasaftale, der betyder, at den russiske energigigant Gazprom fra 2018 skal levere mindst 38 mia. kubikmeter gas til Kina hvert år. I følge Xi Jinping fik besøget »et storartet resultat«.
I de næste dage vil Xi Jinping i den sydafrikanske havneby Durban mødes med de andre ledere fra BRIKS-landene (Brasilien, Rusland, Indien, Kina og Sydafrika). Den nye ikke-vestlige blok repræsenterer allerede stærke økonomiske kræfter, som medlemslandene nu også lader til at være klar til at tilføre en politisk dimension.
I et tegn på deres voksende diplomatiske rolle har Syriens præsident Bashar al-Assad i sidste uge bedt BRIKS-landene om at tage affære for »at stoppe volden« i landet. Samtidig forventes det, at de fem lande vil lancere en ny udviklingsbank, som de i første omgang tilsammen vil skyde 50 mia. dollar ind i. Banken kan udfordre Verdensbankens syv årtier lange dominans, og det vil være første gang, at BRIKS-landene tager konkrete skridt for at gøre op med det, som de betragter som en uretfærdig magtfordeling i Verdensbanken, den internationale valutafond IMF og FN, hvor de fremadstormende økonomiers nyfundne slagkraft ikke afspejles.
Forud for mødet har diplomater fra værtslandet Sydafrika sagt, at målet er at skabe en »ny og rimelig verdensorden«, og »en stærkere kraft til at modstå de internationale fora, der hovedsageligt er domineret af den udviklede verden«.
Det er de samme toner, der lyder fra Kina. BRIKS-landene »håber at opbygge en mere fair og retfærdig global økonomisk og finansiel orden, som ellers har været domineret af de store udviklede lande, specielt USA med sit greb om IMF og Verdensbanken,« skriver Wang Yusheng, en tidligere kinesisk ambassadør og nu leder af China International Studies Research Fund, i den engelsksprogede avis China Daily. Han skriver, at der er brug for »en mere demokratisk, rimelig og multipolar verden«, som reflekterer BRIKS-landenes styrke.
De fem lande repræsenterer 45 procent af verdensbefolkningen, 40 procent af klodens landareal, 30 procent af den globale produktion, og inden for det seneste årti har de stået for halvdelen af verdens økonomiske vækst.
Afrikas bedste ven
På sin tur satser Xi Jinping også på at udbygge Kinas adgang til Afrikas rigdom på olie og andre råstoffer. Søndag og mandag var han i Tanzania, og efter Sydafrika tager han til DR Congo, hvorfra Kina sidste år importerede 5,9 mia. tons olie – 2 procent af Kinas samlede olieimport.
Kina overhalede i 2009 USA som Afrikas største handelspartner. Handlen nåede i 2012 op på 198 mia. dollar, en stigning på 19,3 pct. i forhold til året før. Og det vurderes, at Kina mellem 2010 og 2012 har spenderet eller givet lovning på investeringer for 101 mia. dollar i veje, jernbaner, kraftværker og miner i 27 afrikanske lande.
De kinesiske statsmedier hylder det kinesisk-afrikanske samarbejde og fremstiller Kina som Afrikas økonomiske redning.
Det officielle nyhedsbureau Xinhua kalder Kina for »Afrikas bedste ven gennem alle tider«, og i en leder i partiavisen Global Times er der ros til Kinas indflydelse på kontinentet: »Det er tydeligt, at Kina tillægger Afrika mere betydning end nogen anden større magt,« skriver avisen, der samtidig kritiserer Vesten for sin rolle: »Vestlige kolonialister, som plyndrede kontinentet, har stadig ikke tilbagebetalt deres historiske gæld og har ikke fundet ud af at sætte gang i en sund udvikling i de afrikanske lande.«
Men der er dog også kritik af Kinas rolle. Fra Vesten lyder der ofte anklager om, at Kina undergraver demokrati, god regeringsførelse og menneskerettigheder i Afrika. Og fra afrikanske lande selv er der klager over, at Kinas dominans som eksportør af billige produkter undergraver Afrikas forsøg på at opbygge sin egen produktion, og samtidig har Kinas enorme appetit efter råstoffer skævvredet de økonomiske bånd.
Kina er »en betydelig årsag til Afrikas desindustrialisering og underudvikling,« skrev chefen for den nigerianske centralbank, Lamido Sanusi, denne måned i Financial Times:
»Kina tager vores primære varer og sælger os fabrikerede varer i stedet. Dette var også essensen af kolonialismen.«
I en tale i Tanzanias Dar es Salaam i går argumenterede Xi Jinping, at Kina hjælper Afrikas økonomiske vækst, men han søgte også at forsikre om, at han vil arbejde for, »at afrikanske lande får mere gavn af samarbejdet«.
 

