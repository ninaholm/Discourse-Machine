Forskning gør op med ensidigt syn på menneskehandlere
Ny forskning i rumænsk menneskehandel peger på, at vores opfattelse af menneskehandel er præget af stereotyper. Vi ser menneskehandleren som den ultimative skurk og den handlede kvinde som et entydigt offer. I virkeligheden er der ofte tale om par i kærestelignende forhold


 De rumænske mænd og kvinder, som tager til Vesteuropa for at tjene penge på at lade kvinden sælge sex, er ofte i kærestelignende forhold. Det er en af konklusionerne i antropologen Trine Mygind Korsbys ph.d.-afhandling, som hun i går forsvarede på Københavns Universitet. Hun har i forbindelse med afhandlingen boet ti måneder blandt menneskehandlere i Rumænien: »Der var meget omsorg i relationerne. Alfonserne holdt ret meget af de piger, som de arbejdede med. De talte i en ’vi er kærester’-diskurs,« siger Trine Korsby.
Det udfordrer det billede, som mange i Vesteuropa har af menneskehandleren som den onde og udspekulerede bagmand, der tjener penge på at udnytte kvinden. I virkeligheden er der tale om langt mere komplekse forhold. Ofte kommer de fra meget fattige kår og tager sammen til udlandet for at tjene penge: »De er måske ikke kærester i en skandinavisk forståelse, hvor der helst ikke skal være penge involveret. Men mange steder rundt om i verden har man andre syn på kærlighed,« siger Trine Mygind Korsby.
Virkeligheden er ikke altid så sort/hvid
Information bragte den 28. februar historien om det rumænske par Ramona og Negip, hvor kvinden i retten fastholdt, at hun ikke var et offer – og at de to var kærester. Trine Mygind Korsby kender ikke den konkrete sag og kan derfor ikke udtale sig om den. Men mange af kvinderne ser ikke mændene som de store forbrydere, fortæller hun. »I mange tilfælde ved kvinden udmærket godt, at det var for at arbejde som sexarbejder, at de tog af sted. Tingene gik måske ikke helt som planlagt, men hun føler sig ikke på den måde svigtet.«
Samme indtryk har jurist Maja Løvbjerg Hansen, der gennem sit arbejde i Gadejuristen kender adskillige sexarbejdere. Hun mener, at vi kigger på menneskehandel ud fra vores egen forestillingsverden: »Når der er sex involveret, så har vi det sådan, at det kan der ikke være nogen, der vælger frivilligt. Det må partout være en form for tvang,« siger hun.
Jeannie Hegstrup fra Center mod Menneskehandel, som hører under Socialstyrelsen, er enig i, at virkeligheden »ikke altid er så sort/hvid«. Også hun vurderer, at nogle af kvinderne »godt er klar over, hvad de skal tjene penge på«, og hun oplever, at de gør det for at hjælpe sig selv eller familien ud af fattigdom. Men det gælder ikke dem alle, understreger hun: »For lige at nuancere det lidt igen, så er der altså også nogle, som rent faktisk er blevet snydt og bedraget. Der er dem, som troede, at de skulle herop og lave noget andet, og som er reelle ofre,« siger hun.

