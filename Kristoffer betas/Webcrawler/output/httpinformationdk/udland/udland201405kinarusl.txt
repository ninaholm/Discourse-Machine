Kina og Rusland omfavner hinanden med gasaftale
Den ene vil sælge energi; den anden vil købe. Begge søger international støtte og føler sig presset af Vesten. Rusland og Kina har vægtige grunde til et tæt samarbejde, og forsegler nu venskabet med energiaftale til 400 mia. dollar


 
	Kinas statsmedier har de sidste dage virket direkte forelskede i den russiske præsident Vladimir Putin. Han er altid så »strålende og energisk«, lyder det. Han roses for sit image som »en stærk leder«, der ikke er bange for at udfordre Vesten. Og flere medier har ved hans netop afsluttede todagesbesøg i Kina fundet anledning til endnu en gang at bringe de efterhånden velkendte billedserier af hans nøgne, muskuløse overkrop.

	Mens Putin kritiseres skarpt i vest, så finder han sympati i øst. Denne uge har Rusland og Kina haft travlt med at udvise solidaritet over for hinanden og styrke et venskab, der i høj grad er defineret af modstand mod USA – og i svingende grad mod Europa.

	»Kina er vores pålidelige ven,« sagde Putin i starten af ugen, hvor han beskrev et udvidet samarbejde med Beijing som en prioritet. Kinas præsident, Xi Jinping, der ikke har lagt skjul på, at relationerne til Moskva er afgørende for at opnå Beijings ønske om en ny verdensorden med mindre amerikansk dominans, sagde tirsdag, at et tættere partnerskab med Rusland »er en forudsætning for at promovere international fairness og retfærdighed«.

	Og i aftes gav de to nabolande så hinanden en kæmpe omfavnelse med indgåelsen af en historisk gasaftale, der kan få store geopolitiske effekter. De russiske og kinesiske energigiganter, Gazprom og CNPC, underskrev en kontrakt, som vil tilføre Kina 38 mia. kubikmeter gas årligt i 30 år gennem en ny rørledning fra sibiriske gasfelter til det østlige Kina. Kontrakten vurderes til at have en samlet værdi på over 400 mia. dollar (2.185 mia. kr.).

	Aftalen er en triumf for Putin. Rusland har været for afhængig af energieksport til det stagnerende europæiske marked, og problemet er blevet forstørret, efter konflikten om Krim-halvøen og udviklingen i det østlige Ukraine har nedkølet forholdet til EU og har bragt eksporten mod vest i fare. Aftalen vil på sigt gøre EU’s sanktioner mod Rusland mindre effektfulde.

	For Kina har aftalen også betydelige fordele. Kinas økonomi er stærkt afhængig af importeret olie, som i høj grad kommer fra politisk ustabile kilder i Afrika og Mellemøsten. Kinas energisikkerhed og Ruslands energieksport er dermed styrket, hvilket gør begge lande mindre påvirkelige over for vestligt pres.

	Aftalen sender også et vigtigt signal: Kina er netop nu, hvor vestlige sanktioner truer Rusland, villig til at hjælpe Moskva. Energiaftalen vil styrke nabolandenes forhold, som allerede er blevet tættere af fælles mistillid til Washington.

	Begge føler sig i stadig større grad forsøgt inddæmmet af USA og udfordret i deres respektive baghaver.

	Washington har været stærkt kritisk over for Ruslands handlinger i Ukraine, og har samtidig beskrevet Kinas opførsel i territoriale stridigheder med nabolande som provokerende og aggressiv.

	Beijing har med nervøsitet set, at USA har indgået stadig stærkere strategiske alliancer med Kinas nabolande.

	Både Beijing og Moskva har brug for at vise, at de ikke står isoleret og ikke kan inddæmmes. Og i endnu en opvisning af samhørighed startede de to lande denne uge en fælles militærøvelse i det omstridte Østkinesiske Hav, hvor Kina og Japan er i konflikt om kontrollen over øer og havområder. Det vil i Beijing blive set som et tegn på, at Moskva nu bakker op om Kinas territorielle krav.

	Med hinanden som rygstøtte kan de to lande nu føle sig mindre sårbare, og kan vise sig mere villige til at blive yderligere udfordrende og udfarende.

