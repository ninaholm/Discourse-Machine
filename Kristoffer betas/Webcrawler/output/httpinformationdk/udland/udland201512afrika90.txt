Afrika: 900 gidsler befriet
Cameroun har befriet 900 af Boko Harams gidsler i samme uge, som skolerne i det nordlige Nigeria er åbnet igen efter at have været lukket i halvandet år på grund af terrortrusler


 Kampen mod den blodigste terrorgruppe i verden, Boko Haram, fortsætter. I denne uge dræbte hæren i Cameroun omkring 100 af de ekstremistiske islamister i Boko Haram og befriede næsten 900 gidsler.
Camerouns forsvarsminister Joseph Beti Assomo siger i en erklæring, at det lykkedes hæren at beslaglægge våben, ammunition og sort-hvide flag fra Islamisk Stat i forbindelse med aktionen.
Selv om kampen mod Boko Haram skrider fremad, er frygten for terrorangreb i det nordlige Nigeria stadig stor blandt befolkningen. Det kom til udtryk i denne uge, hvor regeringen besluttede at genåbne skoler, der har været lukket i halvandet år af frygt for terrorangreb. Ifølge UNICEF er »mange forældre tilbageholdende med at sende deres børn i skole. Selv nogle lærere er bange for at gå på arbejde på grund af de målrettede angreb, trusler og den generelle usikkerhed i regionen,« siger Eva Ahlen fra UNICEF i Nigeria.
Mere end 1.200 skoler har siden 2009 været angrebet i det nordøstlige Nigeria. Hundrede af elever og lærere er blevet dræbt og bortført af Boko Haram, der har som erklæret mål at ødelægge moderne vestlig uddannelse.
En regional offensiv bestående af soldater fra Nigeria, Niger, Chad og Cameroun har tidligere på året drevet Boko Haram fra det meste af deres territorium i regionen. Men siden er de islamistiske ekstremister gået til modangreb med dødbringende razziaer og selvmordsbomber. Senest i november, hvor en selvmordsbombe dræbte 42 civile på et marked i Yola.
Boko Haram har i de seneste seks år dræbt omkring 20.000 mennesker og drevet 2.3 millioner på flugt.

