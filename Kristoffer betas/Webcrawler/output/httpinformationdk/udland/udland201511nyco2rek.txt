Ny CO2-rekord: ’Vi er i ukendt territorium’
Tonen lød næsten desperat hos generalsekretæren for FN’s meteorologiske organisation ved præsentation af nye tal for drivhusgas-koncentrationen – ’en ubarmhjertig stigning’. Inden nytår passerer den globale opvarmning én grad, siger britisk myndighed
 CO2 forbliver i atmosfæren i hundreder af år og endnu længere i havet. Det betyder, at tidligere, nuværende og fremtidige udledninger  vil have en kummulativ virkning på miljøet.


 »Hvert år rapporterer vi om en ny rekord for koncentrationen af drivhusgasser. Hvert år siger vi, at tiden er ved at løbe ud. Vi er nødt til at handle nu for at bremse udledningerne af drivhusgasser, hvis vi skal have en chance for at holde temperaturstigningen på et niveau, der kan styres.«
Michel Jarraud, generalsekretær for FN's Word Meteorological Organization (WMO), lød næsten desperat, da han i går præsenterede organisationens årlige status på atmosfærens indhold af CO2 og andre drivhusgasser.
»Mængden af drivhusgasser i atmosfæren nåede endnu et nyt rekordniveau i 2014 og fortsatte dermed en ubarmhjertig stigning, som forstærker klimaændringerne og gør planeten endnu farligere og ugæstfri for kommende generationer,« lyder den alarmerede melding i statusvurderingen.
Læs også: COP21 i Paris skal være et vendepunkt
Næsten samtidig med WTO-rapporten kom i går meldingen fra det britiske Meteorological Office om, at den globale opvarmning – meget logisk – også sætter rekord.
»Met Office’s data for 2015 frem til nu viser, at den globale gennemsnitstemperatur ved jordoverfladen vil nå én grad Celsius over de førindustrielle niveauer,« skriver det statslige meteorologiske kontor.
Ukendt territorium
Temperaturstigningen tilskrives kombinationen af de menneskeskabte drivhusgasudledninger og det sæsonbestemte, naturlige El Nino-fænomen, der virker på kloden i øjeblikket.
»Vi har set lignende naturlige hændelser før, men dette er første gang, vi er på vej til at nå én-grads-mærket,« siger Stephen Belcher, direktør for Met Office’s forskningsenhed Hadley Centre.
Han fortsætter: »Og det er klart, at det er menneskets indflydelse, der driver vores nutidige klima ud i ukendt territorium.«
WMO oplyser, at CO2-koncentrationen i foråret 2014 passerede den symbolsk vigtige grænse på 400 ppm (parts per million, CO2-molekyler pr. mio. luftmolekyler) på den nordlige halvkugle og for året som helhed nåede et globalt gennemsnit på 397,7 ppm. I foråret 2015 passeredes de 400 ppm som global værdi.
Læs også: Forskere advarer: CO2-niveauet nåede ny rekord i 2013
»Vi vil snart komme til at leve med globale gennemsnitsniveauer over 400 ppm CO2 som en permanent realitet,« advarede Michel Jarraud.
De 400 ppm er en stigning på over 40 pct. i forhold til niveauet, før mennesket begyndte at afbrænde fossil energi for alvor. Gennem de seneste 10 år er koncentrationen vokset med i snit to ppm pr. år – en højere stigningstakt end i 1990’erne.
»CO2 forbliver i atmosfæren i hundreder af år og endnu længere i havet. Tidligere, nuværende og fremtidige udledninger vil have en kumulativ virkning på både den globale opvarmning og havenes forsuring. De fysiske love er ikke til forhandling,« fastslog FN’s meteorologi-chef.
Budgettet forsvinder hurtigt
Også koncentrationen af to andre drivhusgasser – metan og lattergas – nåede nye rekordniveauer i 2014. Metan, der pr. molekyle er en langt kraftigere drivhusgas end CO2, stammer bl.a. fra landbruget – drøvtyggere og risdyrkning – fra lossepladser og som tab ved udvinding af fossil energi. Atmosfærens koncentration i dag er to en halv gange det før­industrielle niveau.
Lattergas – også kaldet kvælstof­ilte – kommer bl.a. fra landbrugets anvendelse af kunstgødning, afbrænding af biomasse og industrielle processer. Niveauet er nu godt 20 pct. over det førindustrielle.
Den samlede opvarmningseffekt af de tre drivhusgasser – i fagsproget deres ’radiative forcing’ – er øget med 36 pct. bare siden 1990, oplyser WMO.
Det britiske Met Office gør opmærksom på, at det går stærkt med at opbruge det såkaldte budget for global CO2-udledning, der skal respekteres, hvis to-graders-målet ikke skal overskrides.
Læs også: Ingen stigning i udledningen af CO2 i 2014
»Det vurderes, at der kan udledes op til 2.900 gigaton CO2, hvis der skal være en rimelig chance (over 66 pct.) for at holde opvarmningen under to grader. Frem til og med 2014 er der allerede udledt omkring 2.000 gigaton CO2, og det betyder, at samfundet har opbrugt to tredjedele af to-graders-budgettet. Det fortæller, at vi allerede har bundet os til fortsat opvarmning i et vist omfang,« noterer Met Office, der fastholder, at det stadig kan lade sig gøre at stoppe før de to grader, hvis verden handler resolut.
Met Office’s melding samt WMO-rapporten er endnu en påmindelse til alverdens regeringer om vigtigheden af at nå enighed om en ambitiøs og forpligtende global klimaaftale på klimatopmødet COP21 i Paris fra 30. november til 11. december.
 

