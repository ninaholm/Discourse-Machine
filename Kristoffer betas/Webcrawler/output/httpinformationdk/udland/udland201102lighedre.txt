Lighed og retfærdighed gør os sunde og glade
En række af samfundets dårligdomme kan reduceres ved at mindske indkomstkløften i befolkningen og indføre 'god' kapitalisme, siger to britiske retfærdighedseksperter


 LONDON - Et rigt samfund med sundere, klogere, mindre voldelige og mere tillidsfulde borgere er ikke et utopisk samfund, men ét, hvor retfærdighed er omdrejningspunktet, og forskellen mellem rig og fattig er mindst mulig.
Så langt var Storbritanniens to mest kontroversielle 'retfærdigheds-guruer' enige, da de i sidste uge mødtes til et debatmøde på London Metropolitan University.
Professor Richard Wilkinson, forfatter til den omdiskuterede bog The Spirit Level, og Will Hutton, bogaktuel med Them and Us, var imidlertid langtfra enige om, hvorvidt uligheden er et resultat af det, Hutton definerede som 'dårlig' kapitalisme, eller om, hvorvidt den 'dårlige' kapitalisme er resultatet af det ulige samfund, hvor status og penge styrer folks værdiunivers og handlinger.
Richard Wilkinsons bog - forfattet sammen med Kate Pickett - er en øjenåbnende analyse, der zoomer ind på de rigeste samfund i verden og måler og vejer en lang række sociale skavanker i forhold til, hvor lige eller ulige samfundene er. Hidtil er samme onder - bl.a. vold, spædbørnsdødelighed og gennemsnitlig levealder - blevet målt i forhold til relativ indkomst i de enkelte lande, men at sammenligne tallene på globalt plan, set i forhold til hvor ulige de rigeste lande er, har afsløret et chokerende stabilt mønster.
»Hvis vi ser på børns trivsel i de rigeste lande, så er det ikke relateret til gennemsnitsindkomsten i landene, men relateret til, hvor ulige landene er. Derfor er det er enorm fejl, når børneorganisationer fokuserer på absolut fattigdom. Det er måske mere polisk acceptabelt, men det, som virkelig gør en forskel, er lighed,« forklarer Wilkinson, mens han gennemgår den ene graf efter den anden, der når til samme konklusion.
Kommer alle til gavn
Lav gennemsnitlig levealder, overvægt, psykiske lidelser, teenagegraviditeter, narkotikamisbrug, mord, mangel på social mobilitet osv., osv. forekommer alt sammen hyppigere, jo mere ulige samfundene er, viser Wilkinson og Picketts sammenstilling af allerede eksisterende forskning fra anerkendte institutioner som bl.a. Verdenssundhedsorganisationen og FN's kontor for narkotika og kriminalitet.
Wilkinson påpeger desuden, at det er ligegyldigt, hvordan ligheden opnås - om det er via et mere lige lønudgangspunkt eller ved omfordeling via skatter - ligesom forskningen viser, at også samfundets rigeste vinder ved, at indkomstkløften mindskes.
»Alle sociale klasser har gavn af lighed - for eksempel viser vores grafer, at børnedødeligheden er mindre og det boglige dannelsesniveau højere i de øverste socialgrupper i mere lige samfund,« siger han.
Spørgsmålet er imidlertid, hvorfor vi er så følsomme over for ulighed. Richard Wilkinson, der efter at have studeret økonomi på London School of Economics uddannede sig til læge, peger på, at psykosociale faktorer spiller ind, idet kronisk stress påvirker immunsystemet.
»Undersøgelser af, hvilke former for stress der får stresshormonet til at stige, viser, at trusler mod vores sociale status og vores sociale værd virkelig rammer os,« siger han og peger på, at frem for penge i sig selv, så er risikofaktorerne i lavere socialgrupper lav social status, svagt socialt netværk og stress i barndommen og sågar i fosterstadiet.
»I et ulige samfund værdsættes penge og ejendom, det at tage sig godt ud i andres øjne og ønsket om berømmelse. Disse værdier placerer os i større risiko for at blive ramt af depression, angst, misbrug og personlighedsforstyrrelser,« tilføjer Wilkinson, der i dag er professor på Nottingham Medical School.
Dårlig kapitalisme
Will Hutton startede sin karriere som børsmægler og har sidenhen haft en redaktørkarriere i BBC og på avisen The Observer. I dag er han forfatter, klummeskribent, politisk rådgiver, underviser og bestyrelsesmedlem for London School of Economics. Han er enig med Wilkinson i, at et ulige samfund er et mindre retfærdigt samfund, men han mener på den anden side også, at »total lighed er en socialistisk fantasi«.
»Jeg holder døren åben for, at der findes en rig, der har fortjent sin rigdom, og selv en fattig, der har fortjent sin skæbne,« siger Hutton, der mener, at alle er født med et 'retfærdighedsgen'.
Frem for et valg mellem socialisme og kapitalisme mener Hutton, at valget i dag står mellem 'god' og 'dårlig' kapitalisme. Han mener, at det ledende princip bør være at alle får deres »rimelige fortjeneste«.
»Lad os låne fra begge fløje: De libertære har ret i, at du skal have din andel af byttet, men samtidig giver det os ret til at spore de højst betalte, og hvis deres løn er steget meget mere end andres løn, så har vi ret til at spørge, hvad de har gjort for at fortjene det. Har de ansat en masse? Har de tjent masser af penge til aktionærerne? I tilfældet med investeringsbankfolkene kan vi se, at de absolut ingenting har at vise frem, som retfærdiggør, at de har betalt sig selv disse enorme beløb,« siger Hutton.
»Det er derfor, at der skal sættes grænser. Hvis markeder er ordentligt strukturerede, så kan de være retfærdige.«
Will Hutton mener, at en 'god' kapitalist er en entreprenør, der tager chancer og udvikler nye produkter, og som derfor har fortjent sin belønning. En 'dårlig' kapitalist er en superrige oligark - som bankdirektører eller mediemogulen Rupert Murdoch - der er blevet så store, at de har magt til at kvæle innovation og fri konkurrence og skabe monopoler.
»Et retfærdigt samfund er et, hvor vi regulerer, så vi får mindre af det, der skaber social ulighed og ødelægger miljøet, og mere af de ting, vi bekymrer os om, såsom job,« siger Hutton.
»Når I har forstået, hvad jeg siger, så kan I se resultatet i Richards grafer,« erklærer han.
Wilkinson er imidlertid ikke imponeret.
»Teorien om 'rimelige fortjeneste' bygger på en vurdering af andres evner; det er en bonuskultur,« siger han.
»I ulige samfund arbejder folk længere, og de forbruger mere, fordi ulige samfund er samfund, hvor penge har stor betydning, hvor penge viser andre, hvad vi er værd. Jeg tror ikke, at en bestemt type kapitalisme er årsagen til det.«

Richard Wilkinson taler i eftermiddag på et møde arrangeret af SF i Fællessalen på Christiansborg. Hans bog 'The Spirit Level - Why Equality is Better for Everyone' er udgivet af Penguin (9.99 pund). Mange af graferne i bogen kan ses på: www.equalitytrust.org.uk
Will Huttons bog 'Them and Us: Politics, Greed & Inequality. Why We Need A Fair Society' er udgivet af Little Brown Books Group (20 pund). Et uddrag kan læses på: www.guardian.co.uk/books/2010/sep/26/them-and-us-will-hutton

