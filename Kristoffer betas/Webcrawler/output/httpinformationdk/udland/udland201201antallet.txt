Antallet af overgreb på palæstinensere stiger
Livet for palæstinenserne på den israelsk besatte Vestbred er præget af fysiske overgreb og hærværk. Siden 2009 er bosættervolden steget med 165 procent
Jawdi Jaber ved resterne af familiens bil, som blev ødelagt af en gruppe unge, israelske bosættere. Antallet af overgreb på Vestbreddens palæstinensere er de senere år steget voldsomt.


 VESTBREDDEN — Da palæstinenseren Jawdi Jaber forrige mandag så en flok unge bosætterne på vej mod sit hjem, vidste han med det samme, hvad der var på færde. Hurtigt fik han samlet familien og nåede lige akkurat at få alle ind i huset, inden de første sten ramte hans ejendom.
Gruppen af bosættere bestod af unge mænd mellem 18 og 25 år gamle. Flere af dem havde maskingeværer, pistoler og knive. Én af dem bar på en benzindunk og styrede direkte mod familien Jabers bil, en gammel Peugeot.
Mens stenene regnede ned over huset og smadrede vinduerne, blev bilen overhældt med benzin og sat i brand. Gruppen fortrak sig hurtigt igen, og på mindre end et kvarter var Jaber-familiens livsvilkår endnu en gang blevet drastisk forværret af naboerne fra bosættelsen.
»De vidste, at vi er afhængige af bilen,« siger Jawdi Jaber, der bor sammen med sin mor, kone, søster og børn i huset. I alt 17 mennesker på ca. 80 kvadratmeter. Jawdi har boet i Wadi al Baqa’a nær Hebron på Vestbredden siden han blev født i 1960. Han er blandt de 76.000 palæstinensere, som FN betegner som særligt udsatte for bosættervold. Men selv i »højrisikogruppen« er Jawdi Jaber og hans families situation speciel. Da Jawdi Jaber var otte år gammel, ankom de første jødiske bosættere til området. De slog sig ned på hans families jord og etablerede den berømte bosættelse Kiryat Arba. Siden da er mange bosættere kommet til, og bosættelsens yderste pigtrådshegn står nu bare fem meter fra familiens hus.
Målrettet angreb
Mens bosættelsen Kiryat Arba ofte udvider med nye, moderne huse, kan Jaber-familien ikke få tilladelse af de israelske myndigheder til at udbygge deres hus. Derfor sover flere af børnene i en grotte, som Jawdi Jabers far huggede ud i klippevæggen, da han byggede huset i 1950’erne.
»Min mor er meget syg og skal ofte på hospitalet med kort varsel. Hvis vi ringer efter en ambulance, tager det dem 45 minutter at komme herud på grund af bosættelserne, som spærrer den direkte vej,« siger Jawdi Jaber og kaster et kort blik på denafbrændte bil.
Vi sidder på hans terrasse, som har direkte udsigt til bosættelsens busstoppested bare 50 meter væk. Her står flere unge bosættere i militærtøj med maskingeværer og venter på bussen til Jerusalem.
Den gamle Peugeot blev også brugt til at køre Jawdi Jabers børn i skole, når det regnede, fortæller han. Skolen ligger fire kilometer væk, og når det ikke regner, går børnene selv over de stenede bakker, hvor de ofte bliver angrebet af bosættere. Nogle gange med køller. Bilen var også livsnødvendig, når familien skulle sælge de få grøntsager, den producerede. Tidligere på året ødelagde de israelske myndigheder hans kunstvandingssystem, så størstedelen af hans tomater, agurker og vindruer tørrede ud.
Endnu et overgreb
Afbrændingen af Jaber-familiens bil er en lille historie. Kun et enkelt palæstinensisk nyhedsbureau beskrev den, og fortællingen om det etnisk motiverede overgreb nåede aldrig israelske eller internationale læsere. Jødiske bosætteres overgreb på palæstinensere på Vestbredden er blevet hverdag, og medmindre folk dør, når historierne aldrig det internationale publikum.
Systematisk vold
Jaber-familiens situation er langt fra unik. I området omkring Hebron, hvor de tre, store monoteistiske religioners stamfader Abraham efter sigende ligger begravet, er antallet af overgreb steget de senere år. Blandt andet på grund af ekstremistiske bosætteres såkaldte ’prisskilts-strategi’, der sørger for, at konfrontationer mellem dem og det israelske militær går ud over palæstinenserne.
FN’s organisation for koordinering af humanitæreindsatser, OCHA, udgiver ugentlige rapporter om overgreb mod civile.
Eksempelvis skriver organisationen om perioden 4.-11. januar, at »israelske bosættere sårede fem palæstinensere, hvoraf to var børn, i Hebrons gamle bydel. Palæstinensiske beboere i området bliver fortsat udsat for systematisk vold fra bosættere.«
Palæstinenserne presses
Angrebet på Jaber-familien tæller ikke med her, da ingen blev såret. Men i en rapport om bosættervold på Vestbredden fra november 2011 skriver FN-organisationen, at den ugentlige frekvens af bosættervold på Vestbredden er steget med 165 procent fra 2009 til 2011.
»Vold begået af israelske bosættere bringer den fysiske sikkerhed og levebrøddet for palæstinensere, der lever under Israels forlængede, militære besættelse, i fare,« skriver OCHA.
»Denne vold inkluderer fysiske overgreb, chikane, tyveri af eller hærværk mod privat ejendom, obstruktion af adgang til græsningsarealer eller marker og angreb på husdyr og landbrug.«
Bare fem minutter fra Jawdi Jaber bor hans bror, Atta Jaber, med sin familie. Atta Jabers hus er blevet revet ned tre gange, men hver gang har familien genopbygget det.
I januar 2000 invaderede en stor gruppe bosættere huset om fredagen og smed familien ud. Politiet nægtede at smide bosætterne ud, da sabbatten, der varer fra solnedgang fredag til solnedgang lørdag, i mellemtiden var begyndt.
Atta Jaber og hans familie skulle altså finde et andet sted at sove, fordi israelsk politi ikke ville støde bosætternes religiøse følelser. Under sabbatten næste dag kom og gik en masse bosættere i huset for at bede, og da Atta Jaber og hans familie endelig fik deres hjem igen, opdagede de, at bosætterne havde lavet bål indenfor og brændt alt deres tøj af. Væggene var overmalet, og alt var smadret. Blandt andet et Koran-citat, der hang over døren. På trods af at politiet havde overværet det hele og kendte gerningsmændene, blev ingen arresteret.
»Jawdi og Atta Jaber er specielt udsat, fordi de bor så tæt på en bosættelse,« siger Jeff Halper, der leder organisationen ICAHD, Den Israelske Komité mod Husnedrivelser. Jeff Halper er amerikansk jøde, men har boet i Israel i mere end 30 år. Han forklarer, at israelerne opdeler Vestbredden i områderne A, B og C. Israels politik er, at samle alle palæstinensere i områderne A og B, der tilsammen udgør 38 procent af Vestbredden. Det betyder, at samtlige palæstinensere, der ligesom familien Jaber bor i område C er udsatte for overgreb.
Holdes i små enklaver
»De er udsat for et angreb fra to sider, hvor regeringen og myndighederne ødelægger deres vandforsyninger, eksproprierer deres jord og river deres huse ned. Samtidig tillader myndigheder bosætternes voldelige overgreb. Ligesom i Atta Jabers tilfælde, hvor de stod og så det hele ske uden at gribe ind. Den israelske regering bruger ekstremistiske bosættere som en slags terrorenhed,« siger Jeff Halper, der har fulgt Jaber-familiens situation i 15 år.
»Desværre ender det nok med Jawdi og Atta, som det gør for alle andre. De lever på lånt tid, og før eller siden bliver de tvunget til at flytte til område A eller B eller helt ud af landet,« siger Jeff Halper og forklarer, at område A og B består af 70 små ’øer’ af land, der mere eller mindre er forbundet med hinanden.
»Det minder om apartheid, men det er næsten værre. Bantustans (betegnelse for de områder i Sydafrika, som apartheidstyret betragtede som selvstændige lande, red.) var en slags kunstige stater, men Israels strategi er at holde palæstinenserne statsløse i små enklaver, som let kan kontrolleres. Det er der, Israels er på vej hen,« siger Jeff Halper.

