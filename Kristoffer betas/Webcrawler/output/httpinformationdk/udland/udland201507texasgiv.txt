Texas vil ikke give dåbsattest til indvandrerbørn
Tusindvis af indvandrere kan ikke længere legalisere børn født i USA, selv om de er statsborgere


 Hendes barn er født i USA og er ifølge forfatningen derfor automatisk statsborger. Men da Juana, en papirløs immigrant fra Mexico, for nylig søgte om at få udstedt en dåbsattest, blev hun afvist af myndighederne i det sydlige Texas.
En talsmand for de lokale sundhedsmyndigheder, Chris van Deusen, har over for medier i Texas anerkendt, at Juanas to år gamle datter er amerikansk statsborger.
»Forældrenes identitetspapirer skal bare være i orden,« forklarer han.
»Det går ikke, at vi udsteder dåbsattester til personer, der ikke bør have det, altså personer, der ikke er beslægtet med barnet, eller folk, der ikke har grund til at have en dåbsattest.«
Talsmanden begrunder dog ikke praksisændringen med eksempler på bedrageri.
Juana kom til Texas, da hun var 17 år og har i de sidste 16 år været landarbejder i den frugtbare Rio Grande Valley nær grænsen til Mexico.
Hun havde ikke noget problem med at få dåbsattester udstedt til sin førstefødte datter (13) og søn (8). Dengang var det nok at bringe papirer fra hospitalet, et mexicansk pas og/eller et id-kort udstedt af et mexicansk konsulat.
Men da hun tog sin to-årige datter til myndighederne i Starr sogn tidligere i år og fremviste sit pas og id-kort, blev hun afvist. Reglerne var blevet strammet. Juana skulle nu have et amerikansk visum i sit pas eller et mexicansk valgkort.
Et valgkort har Juana ikke, fordi hun kom til USA som mindreårig. Ej heller et visum, fordi hun blev smuglet ind i Texas. Hendes eneste udvej er derfor at rejse til Mexico og hente dokumenterne. Men det er udelukket, fordi hun ikke kan vende tilbage til USA.
Tusindvis af papirløse immigranter fra Mexico, Honduras og Guatemala formodes at være stødt ind i samme mur siden slutningen af 2014. Forældrene er fortvivlede.
»Uden dåbsattest kan vi ikke indskrive hende i børnehave og grundskole eller få tilskud fra Head Start og Medicaid. Det er racisme. Hvorfor skal mit barn ikke have samme muligheder som andre børn,« siger Juana til Los Angeles Times.
Head Start er et forbundsprogram, der dækker lavindkomstfamiliers udgifter til børns ernæring, sundhed og uddannelse, inden de går i skole. Medicaid betaler sygesikring for hele familien.
Politiske motiver
Sagen får et retsligt efterspil. To organisationer, der yder papirløse indvandrere advokatbistand i Rio Grande Valley, lagde for nylig sag an mod delstaten ved en forbundsdomstol i det vestlige Texas på vegne af 17 mødre.
Sagsøgerne hævder, at Texas krænker børnenes forfatningsrettigheder ved at lægge uoverstigelige hindringer i vejen for udstedelse af dåbsattester.
I den 14. tilføjelse til USA’s forfatning hedder det f.eks.:
»Alle personer født … i USA er statsborgere i USA og den enkeltstat, de lever i. Ingen enkeltstat må vedtage eller håndhæve love, der krænker amerikanske statsborgeres rettigheder.«
Texas’ justitsminister Ken Paxton afviser sagsanlægget med den begrundelse, at staten har myndighed til at fastsætte krav til dokumentation ved udstedelse af dåbsattester.
Indvandrernes advokater mener, at ændringen af praksis er politisk motiveret. I løbet af sommeren strømmede titusindvis af familier fra Mellemamerika over grænsen til USA efter forlydender om en snarlig amnesti til mindreårige børn.
I november udstedte præsident Barack Obama en forordning, der giver ulovlige immigranter med børn født i USA mulighed for at søge om midlertidig opholds- og arbejdstilladelse. I december udfordrede Texas og 16 andre delstater forordningen i et sagsanlæg med argumentet, at præsidenten overskrider sin myndighed ved at lave om på Kongressens indvandrerlovgivning.
»Selv i den værste periode i Texas’ mangeårige diskriminering af indvandrere er det aldrig sket, at børn er blevet nægtet dåbsattester,« siger advokat Jennifer Harbury hos Texas RioGrande Legal Aid til National Public Radio.

