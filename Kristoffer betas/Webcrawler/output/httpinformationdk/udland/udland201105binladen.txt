Bin Laden forsøgte at skabe en ny koalition
Al-Qaedas leder bestræbte sig i sine sidste uger på at styrke forbindelserne mellem afghanske og pakistanske oprørsgrupper  det viser konfiskerede data fra hans hus
Analyserede data fra Osama bin Ladens hus har vist, at han hele tiden var i kontakt med et lille antal ledende al-Qaeda-figurer, bl.a. Ayman al-Zawahiri (t.h.).


 KABUL  Osama bin Laden brugte en stor del af sine sidste uger på at forberede nye initiativer, der skulle føre de forskellige fraktioner blandt oprørere og militante, som kæmper i Pakistan og Afghanistan, sammen under al-Qaedas fælles paraply.
Terroristlederen overvejede sågar at forlade sit 'sikre hus' i den nordlige pakistanske garnisonsby Abbottabad, i sine bestræbelser på at opbygge en ny alliance gennem personlige møder. Det oplyser kilder i Pakistan, Af- ghanistan og USA til The  Guardian.
Vestlige efterretnings- tjenester og Richard Barrett, leder af FN's al-Qaeda- og Taleban-Sanktionskomité, vurderer over for The Guardian, at meldingerne om, at bin Laden planlagde at skabe en storkoalition, er troværdige.
»Bin Laden fandt det ret vanskeligt at blive marginaliseret og gjorde en stor indsats for at fastholde sin relevans. Der er visse tegn på, at han havde tænkt sig at revitalisere forbindelserne med andre lokale militante grupper for at give sig selv en central rolle,« siger Barrett.
At få alliancer i stand og koordinere indsatsen fra forskellige grupper var en yndet strategi for bin Laden siden sidst i 1980'erne. Mange eksperter siger, at med den tiltagende sofistikering hos lokale grupper som afghansk og pakistansk Taleban fik de internationale militante i regionen en mindre rolle at spille.
»I de seneste år er al-Qaeda blevet stadig mere marginaliseret i regionen, især i Afghanistan,« siger Thomas Ruttig, en analytiker i Kabul. »Taleban har desuden folk, som har kæmpet i 30 år og føler, at de ikke har meget at lære af udefrakommende.«
Vestlige efterretningskilder i Kabul anslår over for The Guardian, at der næppe er mere end 100 ekstremister tilknyttet al-Qaedas kampgrupper i Afghanistan, og at forbindelserne med de andre oprørsgrupper i både dette land og Pakistan er »skiftende og ustabile«.
»De fleste af dem, som kæmper i denne region, har et meget lokalt fokus. Dette fører til gnidninger med de internationale,« pointerer en efterretningsmand.
Bin Laden kendte i årtier centrale oprørsfigurer såsom den gejstlige leder Jalaluddin Haqqani eller den islamistiske tidligere premierminister Gulbuddin Hekmatyar.
Omfattende materiale
Amerikanske efterforskere håber på, at den guldgrube af oplysninger, som blev konfiskeret under kommandoaktionen imod Osama bin Ladens villa i Abbottabad i forrige måned  og hvorunder bin Laden og hans 22-årige søn, Khaled, blev dræbt  vil kunne kaste lys over al-Qaedas relationer til andre militante grupper i og uden for regionen.
Specialstyrker beslaglagde i det 'sikre hus' snesevis af computere, 10 harddiske og over 100 mindre lagringsenheder, såsom diske, dvd'er og flash-drev. Data omfatter e-mails sendt så sent som i april måned på vegne af al-Qaeda-lederen. Alene at få overblik over den blotte konfiskerede datamængde har dog indtil videre bremset strømmen af informationer herfra.
»Så vidt jeg kan se, taler vi om noget på størrelse med et mindre fakultetsbibliotek,« siger Bruce Riedel, der er tidligere højtstående CIA-analytiker og ekspert i sydasiatiske islamistiske militante.
»Det er en enorm mængde, der skal bearbejdes.«
Næsten alle data er på arabisk og skal oversættes til engelsk. Et yderligere problem er ifølge de amerikanske embedsmænd, at det er uklart, om mange af de beskeder, instruktioner og noter, som bin Laden skrev, nogensinde blev sendt eller nåede deres bestemmelsessted.
»Noget af det kan udmærket have været henkastede skriverier,« siger Riedel.
Amerikanske tidligere efterretningsofficerer siger til The Guardian, at den umiddelbare førsteprioritet for de eksperthold, som skal gennempløje de mange data, skal være at lede efter praktiske oplysninger, der kan afværge terrorkomplotter, som måtte være under udvikling, snarere end at fokusere på de mere strategiske spørgsmål.
Hidtil har efterforskerne blot fundet indikationer, der bekræfter, at visse almene typer af mål  såsom tog og fly   stadig var af interesse for bin Laden.
Ifølge embedsmænd og et amerikansk polititidsskrift, som udkom for to uger siden, var bin Laden imidlertid også interesseret i at kapre og sprænge olie- og gasskibe i luften.
Blandt det materiale, der blev beslaglagt i villaen, der menes at have været bin Ladens hovedkvarter i mindst fem år, er hans notater om, hvor mange amerikanere han anså det for nødvendigt at dræbe ved et terrorangreb for at fremtvinge et kursskifte i Washingtons Mellemøsten-politik, og om, hvilke højtstående politiske embedsmænd i USA der ville udgøre de mest oplagt mål.
Pagt med Pakistan
Der er også tegn på, at bin Laden overvejede at gøre forsøg på at forhandle en slags pagt i stand med den pakistanske regering.
Endvidere er efterforskere på udkig efter oplysninger om finansieringen af al-Qaeda. En stor del af pengene til terrorgruppen kom fra bin Ladens personlige kontakter og fra, hvad der menes at være et forholdsvis lille antal donorer i Mellemøsten.
Af særlig interesse vil være alle kommunikationer med al-Qaedas Sheikh Sa'id al-Masri, der menes at have været gruppens finansielle leder, indtil han blev dræbt sidste år. Et afgørende fokus bliver også at vurdere karakteren af bin Ladens rolle inden for al-Qaedas organisation i de senere år.
Siden hans død har amerikanske embedsmænd beskrevet den 54-årige saudiskfødte militante leder som »central« for gruppen, og at han »på detailstyrings- niveau« var involveret i »ethvert komplot« i USA og Europa.
Andre tvivler dog på, at bin Laden kunne have involveret sig særligt dybt i den daglige ledelse, da hans tilholdssted var uden internet- adgang og telefonforbindelser. Kommunikationen kan være forløbet efter en møjsommelig proces, hvor meddelelser og instrukser blev nedskrevet offline, gemt på USB-nøgle og derefter ført af en kurér til fjerne internet- cafeer eller lignende for at blive sendt videre.
De to mænd, der boede sammen med bin Laden, hans tre koner og op til 15 børn og børnebørn, satte af sikkerhedsgrunde angiveligt først batterier i deres mobiltelefoner, når de var mindst 100 km fra Abbottabad. Dette måtte begrænse bin Ladens muligheder for lede gruppen, vurderer embedsmænd over for Guardian.
Analyserede data har allerede vist, at bin Laden var i kontakt med et lille antal ledende al-Qaeda-figurer, herunder Ayman al-Zawahiri, den egyptiske al-Qaeda-veteran, der nu forventes at tage over som leder af gruppen.
I en erklæring offentliggjort i februar i år bad Zawahiri sine tilhængere om at undgå »civile tab« under deres angreb og hævdede, at han var blevet bedt om at udstede dette direktiv af bin Laden selv.
Ifølge nyhedsrapporter skal bin Laden i sine notes- bøger have givet udtryk for sin utilfredshed med et forslag i det ekstremistiske islamistiske internetmagasin Inspire, der udgives fra Yemen af en al-Qaeda-undergruppe. Forslaget gik ud på at omdanne en traktor til en »dræbermaskine« ved at fastgøre skæreblade til dens hjul, men den slags var »ikke repræsentativt« for al-Qaeda«, beklagede han sig.
Afgørende ord
Der er også tegn på, at bin Laden fik det sidste ord, når der skulle udnævnes ledere, og påpegede mangler hos potentielle kandidater over for sine nærmeste ledende medarbejdere såsom Zawahiri.
Men nogle embedsmænd, som forsøger at give et bud på den fremtidige retning for militant islamistisk aktivisme, henviser også til konklusionerne i den marokkanske efterforskning af bombeattentatet på en café i Marrakesh, der fandt sted få dage før al-Qaeda-lederens død.
En regeringserklæring fastslog:
»Disse individer var dybt optaget af jihad-ideologi, følte sig loyale over for al-Qaeda og havde allerede gjort flere forsøg på at melde sig til kamp i nogle af de internationale konfliktzoner, især Tjetjenien og Irak, før de besluttede sig for at udføre terror i hjemlandet.«
Der var ifølge efterforskerne ingen tegn på en direkte forbindelse til al-Qaeda-lederskabet.
»De mistænkte lærte sig på internettet, hvordan de skulle lave de to fjern-detonerede sprængstof-anordninger,« hed det i erklæringen.
Kort efter bin Ladens død udsendte al-Qaedas al-Fajr Media Center over internettet en erklæring, der indskærpede over for enhver »mujahid-muslim«, at man »ikke måtte forpasse nogen chance, der måtte opstå.«
»I skal ikke rådføre jer med nogen om at dræbe amerikanere eller om at ødelægge deres økonomi,« fortsatte budskabet. »Vi vil også anspore jer til at gennemføre individuelle terrorhandlinger, der kan give markante resultater, men kun kræver elementære forberedelser.«


© The Guardian og Information Oversat af Niels Ivar Larsen

