Borgfred mellem Obama og Netanyahu er ovre
Indtil for nylig har den amerikanske og den israelske leder ikke ladet en personlig modvilje overskygge forholdet mellem deres lande. Men uenighed om en atomaftale med Iran har ført til en åbenlys strid, der kulminerer i dag


 Gennem de seneste seks år er det stort set lykkedes for præsident Barack Obama og premierminister Benjamin Netanyahu at undgå, at deres indbyrdes personlige modvilje undergravede den strategisk vigtige alliance mellem USA og Israel.
»Vi har aldrig haft et så vanskeligt forhold mellem en amerikansk og en israelsk leder. At have det i seks år er virkelig foruroligende,« siger Aaron David Miller, mellemøstforhandler for skiftende amerikanske regeringer, til The Washington Post.
Nu synes borgfreden imidlertid at være ovre.
I den seneste måneds tid har de to ledere ladet en fundamental uenighed om en aftale, der vil lade Iran fortsætte driften af et civilt atomforskningsprojekt uden at bygge en atombombe, overskygge et historisk nært forhold mellem de to lande.
USA og dets partnere i P5+1-gruppen siger, at en aftale med Iran er nær. Netanyahu har bebudet, at han vil gøre alt i sin magt for at hindre aftalen – herunder at rage uklar med USA – fordi den skulle udgøre »en trussel mod staten Israels eksistens«.
Søndag ankom den israelske premierminister til USA på en ekstraordinær mission, som intet andet lands leder nogensinde har vovet. Netanyahu vil søge at overbevise Kongressen om at udvide de eksisterende økonomiske sanktioner mod Iran, inden en rammeaftale mellem Iran og P5+1-gruppen muligvis falder på plads i de næste par uger.
Men at indføre nye sanktioner ville være ensbetydende med at sabotere to års diplomatiske bestræbelser på at indgå en aftale med Iran, der gennem bl.a. FN-inspektioner skal sikre, at landet i de næste 10 år begrænser sit atomprogram til civile formål som forskning og udvinding af energi.
Uden en aftale forøges risikoen for, at Iran accelererer sine temmelig åbenlyse bestræbelser på at bygge et atomvåben med enten beriget uran eller plutonium. Inden da anses det for sikkert, at Israels flyvevåben vil skride til handling og bombe iranske atomfaciliteter. Det kan heller ikke udelukkes, at USA’s militær vil medvirke.
»Netanyahu har naturligvis ret til at give udtryk for sin mening om forhandlingerne med Iran,« sagde Robert Einhorn, våbenkontrolekspert ved tænketanken Brookings Institution i Washington, D.C. i går i en debat på National Public Radio.
»Problemet er måden, han gør det på. Det er usømmeligt og fører unødvendigt til gnidninger i det amerikansk-israelske forhold at gå direkte til Kongressen med sit budskab. Det er også svært at forstå, at en israelsk leder skulle afvise en diplomatisk aftale med Iran og derved foretrække alternativet: en mulig krig.«
Personlig indbydelse
Netanyahu er personligt inviteret af den republikanske partileder og formand for Repræsentanternes Hus, John Boehner, til at tale i Kongressen. Mod kutyme blev Obama-regeringen ikke orienteret, ej heller blev den demokratiske partigruppe. I alt 30 demokrater, heraf seks af jødisk oprindelse, har erklæret, de ikke vil møde op.
Under normale omstændigheder ville vicepræsidenten – der er formand for Senatet – deltage i ritualet. Men Joe Biden er tilfældigvis ude at rejse. Udenrigsminister John Kerry er i Montreux, Schweiz for at sætte de sidste fingeraftryk på en rammeaftale med sin iranske modpart Mohammad Javad Zarif og diplomater fra de fire andre faste medlemmer af FN’s Sikkerhedsråd samt Tyskland (P5+1-gruppen).
Obama og demokratiske lovgivere ser formand Boehners invitation som et åbenlyst forsøg på at ydmyge præsidenten og shanghaje jødiske vælgere fra partiet.
De finder desuden, at Netanyahus accept af indbydelsen viser respektløshed over for en regering og et demokratisk parti, der trofast har bakket op om Israel.
I de sidste seks år har USA bevilget 20 mia. dollar i støtte til Israels forsvar, hvilket er mere end nogen anden tidligere amerikansk regering. Uden leverancer af det amerikanske missilforsvarssystem, Patriot, og Kongressens finansiering af Israels eget raketforsvar, Dome, ville raketter affyret af Hamas fra Gaza-striben under krigen i juni sidste år have dræbt langt flere israelske civile, end tilfældet blev.
Trods det anses Obama for at være den mest upopulære amerikanske præsident i Israel nogensinde. Iagttagere, som den jødisk-amerikanske intellektuelle Peter Beinart, har anført en mulig årsag: at Obamas syn på staten Israel adskiller sig radikalt fra Netanyahus parti, Likud, og andre konservative partiers.
»En af Obamas nærmeste venner, rådgiveren og jøden David Axelrod, har altid set Israels eksistens i en moralsk optik. For ham er zionismen et projekt, der primært handler om social retfærdighed,« skrev Beinart i en bog i 2012.
Konservative partier i Israel skulle afsky denne udlægning og i stedet prioritere spørgsmålet om at skabe et hjemland for jøder verden over, der har til formål at forsvare dem. De sætter med andre ord spørgsmålet om statens sikkerhed i højsædet.
Vand på bålet
I går søgte den israelske premierminister at kaste vand på bålet i en tale til den årlige kongres, som den stærkt proisraelske lobbyorganisation AIPAC afholder i disse dage i Washington.
»Min tale i Kongressen i morgen har på ingen måde til hensigt at udtrykke en manglende respekt for præsident Obama. Det allersidste jeg ønsker, er, at Israel skulle blive genstand for en partipolitisk strid i USA, og jeg er oprigtig bedrøvet over, at nogle mennesker har tolket mit besøg på den måde,« sagde Netanyahu.
Israeleren beskyldte Iran for at være en terrorstat, hvis formål er at udviske den jødiske stat fra landkortet.
»Lige nu bruger Iran terror. Tænk på, hvad de vil gøre med en atombombe,« advarede han.
Netanyahus forsøg på at sabotere en atomaftale med Iran har ikke alene skabt vrede i Det Hvide Hus og i det demokratiske parti. Det har også splittet jødiske grupper i USA. Generelt har konservative grupper støttet premierministeren, mens de liberale og venstreorienterede lægger afstand til hans kampagne.
Indtil for nylig forholdt lobbyorganisationen AIPAC sig neutral. I de sidste par dage valgte den at stå på Netanyahus side fremfor med den amerikanske præsident.
I går bebudede Bradley Gordon, en ledende skikkelse i AIPAC, i en tweet, at gruppen anser status quo for at være bedre end en 10 år lang atomaftale med Iran.
En mulig konsekvens af bevarelsen af status quo kunne blive en amerikansk-israelsk krig mod Iran inden for nogle år – muligvis på den anden side af Obamas embedsperiode.
Lige nu søger Netanyahu at blive genvalgt til en periode på fire år.

