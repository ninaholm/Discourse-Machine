Den russiske bjørn får et knus af pandaen
Xi Jinpings første udlandstur som Kinas præsident går til Rusland. Det udlægges som et signal til USA om, at de to store nabolande vil styrke samarbejdet for at dæmme op for amerikansk dominans
Kina og Ruslands udenrigs-ministre under et møde for nylig: De to lande har i højere og højere grad sammenfaldende interesser.


 Jeg er ikke kun kommet hertil for at spise og skide,« råbte Mao Zedong.
Det var i 1949. Formanden var ankommet til Moskva med tog fra Beijing som en sejrherre. Han havde netop vundet den kinesiske borgerkrig og etableret folkerepublikken, men i Rusland satte Josef Stalin ham på plads. Mao skulle indse, at han blot var en politisk opkomling, der ikke kunne måle sig med selveste Stalin, og hans land var en ganske ubetydelig del af den kommunistiske stjernehimmel domineret af mægtige Sovjetunionen.
Efter sin ankomst blev Mao holdt isoleret i en datja uden for Moskva i så lang tid, at der begyndte at gå rygter om, at han faktisk var sat i husarrest. Stalin nægtede i adskillige dage at møde gæsten, og da han endelig lod Mao komme i audiens, talte han ned til ham og belærte ham om, hvordan han skulle lede sit land.
Det var en ydmygelse, Mao aldrig glemte. »Jeg slog i bordet af arrigskab,« fortalte han år senere.
Men når Den Store Rorgængers seneste politiske arvtager, præsident Xi Jinping, i dag ankommer til Moskva, vil der vente ham en ganske anden og varm modtagelse. Kina er ikke længere lillebror til Rusland. Det er snarere omvendt, efter Kina klart har overhalet Rusland økonomisk.
Alligevel ser Beijing den store nabo som en særdeles brugbar partner. Både som leverandør af militærteknologi og mulig leverandør af hårdt tiltrængt energi – og ikke mindst som geopolitisk makker. At det netop er Rusland og præsident Vladimir Putin, som Xi Jinping har valgt at besøge på sin første udlandsrejse, efter han sidste uge blev kronet til Kinas præsident, ses som et symbolsk signal rettet specielt mod USA.
Strategisk alliance
Præsident Barack Obama har øget det amerikanske fokus på Asien, bl.a. med stærkere strategiske alliancer med nogle af Kinas naboer. Et træk, som i Beijing ses som et forsøg på at inddæmme Kina. For Beijing er det derfor vigtigt at styrke relationerne til Moskva, og dermed sende et signal om, at Kina ikke kan inddæmmes.
»Kina ser Rusland som sin strategiske bagtrop i landets eskalerende rivalisering med USA,« skriver den russiske politolog Sergei Karaganov fra The Council for Foreign and Defense Policy. »Ruslands ledere byder den kinesisk-amerikanske konkurrence velkommen, som en tilføjelse til deres lands egen strategiske magt, der i modsætning til Kinas ikke forstørres af en robust økonomisk vækst.«
Analytikeren Li Mingjiang fra Singapores Nanyang Universitet mener, at besøget til Moskva viser, at Kina vil styrke de strategiske bånd til Rusland, og at Beijing »betragter Moskva som en meget nyttefuld partner inden for global magtpolitik«.
Den kinesiske regering har selv sagt, at besøget skal bruges til, at de to lande sammen »kan promovere en fair international orden«, og forud for sin tur sagde Xi Jinping, at »Kina og Rusland er hinandens store og vigtigste strategiske partner.«
Fælles fodslag
Meget tyder derfor på, at fælles interesser gør, at de to dødsfjender fra Den Kolde Krigs dage vil gå langt for at se bort fra den udbredte mistillid, der stadig eksisterer mellem de to nationer, og hvor specielt Rusland skal vænne sig til den nye magtdynamik mellem de to lande, efter Kina nu er blevet den økonomiske storebror.
Jin Canrong, en professor i internationale relationer fra Folkets Universitet i Beijing, siger, at Kina og Rusland »i høj grad har et identisk syn på den internationale politiske scene«.
Det pseudodemokratiske Rusland og det kinesiske etpartistyre modsætter sig begge den nuværende, amerikansk-inspirerede internationale orden, og de er fortørnede over Vestens belærende demokratiagenda og vestlig kritik af den politiske udvikling i begge lande.
Beijing og Moskva har også kørt tandem inden for en række globale stridspunkter, som har Vestens og især USA’s store opmærksomhed, såsom borgerkrigen i Syrien og Irans og Nordkoreas nukleare ambitioner, hvor både Rusland og Kina i stor grad modsætter sig vestlige landes hårdere linje.
Desuden meddelte den kinesiske regering i denne uge, at Kina og Rusland vil koordinere deres reaktion på amerikanske planer om at styrke missilforsvaret i den asiatiske del af Stillehavet, som Washington siger har som mål at beskytte mod eventuelle nordkoreanske angreb. Men specielt Beijing er nervøs for, at USA i stedet har som mål at stække Kinas militære muligheder.
Håb om gas
Forud for statsbesøget har de statslige kinesiske medier dog fokuseret på de potentielle økonomiske gevinster – og de lægger afstand til analysen om, at valget af Rusland som destination er et signal til USA. Handlen mellem Kina og Rusland vokser hastigt, med omkring 11 procent om året, og lå sidste år på ca. 88 mia. dollar, og siden 2008 har Kina været Ruslands største handelspartner – Kinas handel med USA er dog omtrent seks gange større end handlen med Rusland. Men allerøverst på den kinesiske dagsorden er formentlig endelig at få en aftale på plads om store olie og gasleverancer fra Rusland til Kina. De to lande har i årevis forhandlet om en gasrørledning, men russerne har blokeret for en aftale. Det til kinesernes store fortrydelse, da de ser russisk olie og gas som et middel til at mindske Kinas afhængighed af energi fra politisk ustabile egne af Afrika og Mellemøsten.
Beijing melder dog om »betydelige fremskridt« i forhandlingerne og håber på et gennembrud i forbindelse med Xi Jinpings besøg. Efter turen til Moskva tager Xi Jinping til Tanzania, DR Congo og Sydafrika, hvor han vil deltage i et topmøde blandt BRIKS-landenes ledere.

