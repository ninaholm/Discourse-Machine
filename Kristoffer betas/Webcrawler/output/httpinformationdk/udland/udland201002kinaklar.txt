Kina er ikke klar til at være supermagt
Landet råber højere for at beskytte egne interesser, men når Kinas regering slår sig på brystet udadtil - som når de fordømmer præsident Obamas møde med Dalai Lama - gør den det for det hjemlige publikum, siger to kinesiske professorer
Kinas økonomi blæser derudad og alle taler om landet som en kommende eller allerede værende stormagt. Men verden har endnu ikke set en stormagt, som andre ikke kopierer eller ser op til. Det er ikke tilfældet, hvad angår Kina. Her går folk forbi en plakat, der annoncerer auktionshuset Sotheby's salg af moderne kunst.


 BEIJING - »Kina har hele 1,3 milliarder indbyggere, så hvis Kina en dag bliver en supermagt, så er der jo nok ikke nogen, der vil blive overrasket. Men det ligger langt ude i fremtiden,« siger Shi Yinhong, professor i internationale relationer fra Folkets Universitet i Beijing.
Uden for Kinas grænser debatteres Kinas voksende magt og ankomst som supermagt stadig mere intenst.
Ikke mindst klimatopmødet COP15 i København, hvor kineserne spillede en obstruerende rolle, og kontroversen om behandlingen af Dalai Lama, har skærpet den vestlige offentligheds forestillinger om Kina som supermagt.
I sidste uge kritiserede Dansk Folkeparti endog den danske regering for i panik over klimatopmødet at have kommet kineserne for langt i møde i Tibet-spørgsmålet med erklæringen sidste år om, at Danmark er imod  Tibets selvstændighed.
I Kina anses det dog for at være for tidligt at tillægge landet en status som supermagt.
»Men Kinas indflydelse vil stige betydeligt, og gør det allerede. Hvis man fokuserer på BNP og udlandshandel, så er Kina i dag nummer to i verden, dog langt bagefter USA,« siger Shi.
Det billede, han maler af Kina, er et land, der modstræbende påtager sig at spille den større internationale rolle som kræves af en stormagt:
»Vi er ved at bygge et nyt hus for Kina, og vi er blevet klar over, at det hus bliver mere komfortabelt for os, hvis vi selv indretter det - specielt efter den globale økonomiske krise. Her blev det for alvor tydeligt for Kina, at det var nødvendigt at blive mere aktiv internationalt for at påvirke udviklingen, da vi ikke kunne stole på andre,« forklarer Shi.
»Kina ønsker fortsat at holde en lav profil, men vores økonomi og situationen i verden tillader det ikke. Når vi f.eks. skal kæmpe om adgangen til olie og gas i Afrika eller Mellemøsten, så kan vi ikke holde lav profil. Når vi for at forsvare vores egen økonomi er nød til at bede amerikanerne om at få bedre styr på deres finanser, så kan vi heller ikke holde lav profil,« siger han.
Folkets sårede følelser
»Det samme er tilfældet, når udlandet blander sig i Kinas Tibet-politik, så kan vi ikke være tavst, da det handler om vores kerneinteresser,« mener han.
Og Kina forholdt sig netop ikke tavs, da regeringen i går bittert fordømte USA's præsident, Barack Obamas møde i Washington torsdag med tibetanernes åndelige leder Dalai Lama, som kineserne anklager for at ville »splitte« Kina.
»USA's handling har på alvorligste vis blandet sig i Kinas interne anliggender, alvorligt såret det kinesiske folks følelser, og har alvorligt skadet relationerne mellem Kina og USA,« sagde Kinas udenrigsministeriums talsmand, Ma Zhaoxu, i går.
He Weifang, en juraprofessor, der er medlem af kommunistpartiet, men har udviklet sig til en af dets største kritikere, finder, at det er for det hjemlige publikum, at regeringen spiller stadig mere med musklerne internationalt.
»Regeringen opfører sig anderledes end i tiden under Deng Xiaoping, hvor vi følte, vi skulle holde en lav profil. Men nu opfører regeringen sig som om, at verden ikke kan undvære Kina. Den er mere villig til at vise, at vi er magtfulde og har penge. OL i Beijing, militærparaden i oktober og den kommende verdensudstilling i Shanghai bruges til at vise, at vi nu er magtfulde,« siger He.
»Men det er et budskab, som kommunistpartiet først og fremmest retter mod Kinas egen befolkning, for at styrke dens eget legitimitetsgrundlag ved at opbygge folkets stolthed. For er vi i virkeligheden så stærke? Vores hjemlige krise er dyb, og der er megen ustabilitet. Hvis man bor i Beijing, er det måske som at bo i København, men man skal bare 60 km ud af Beijing, før man kan se det virkelige Kina, hvor befolkningen er fattig. Når man ser det, hvordan kan man så tro, vi er en supermagt?«
Ikke attraktiv
Shi Yinhong erkender, at Kinas hjemlige problemer blokerer vejen mod supermagtsstatus.
»Den største begrænsning er os selv, da vi kæmper med store problemer. Den kinesiske model har været delvis succesfuld ved at gøre  Kina til en gigant målt i BNP. Men det er en model, der skaber stadig flere alvorlige sociale skel, store miljøproblemer og en udvikling ude af balance. En supermagt skal være attraktiv for andre lande, og det er Kina i vid udstrækning ikke,« siger Shi.
»Kina har måske penge og værdier, og Kina er i gang med en massiv militær opbygning, men for at blive en ægte supermagt skal man også kunne fremstå dragende for andre lande, man skal have et sundt samfund. Når vores 'hus' ikke er indrettet ordentligt, hvordan kan vi så gøre vores model attraktiv?« spørger professoren.
Det er den kinesiske regering netop begyndt at eksperimentere med gennem massive investeringer i PR - bl.a. ved at oprette tv-kanaler på adskillige sprog, der skal udbrede kommunistpartiets eget positive syn på Kina for at forbedre systemets image.
»Men det vil ikke have nogen stor effekt,« mener Shi.
»Folk i udlandet er ikke dumme. Når Kina har så store problemer, at selv kineserne har svært ved at være stolte af deres land, hvordan kan vi så få overtalt andre og forbedre Kinas image med ren PR? Kun reelle resultater vil overbevise omverdenen om, at Kina er en stormagt, som repræsenterer en model, der er værd at følge. Måske skulle regeringen hellere have investeret alle PR-pengene på at opbygge et sundere samfund - det ville have været mere effektivt til at overbevise udlandet.«



