'Gay Girl' anklages for nyt bedrag
Tom MacMaster har angiveligt udgivet sig for endnu fiktiv lesbisk arabisk blogger og sat denne til at forsvare sig selv
I endnu en blog med en falsk identitet forsøger Tom MacMaster — bedre kendt som 'Gay Girl in Damascus' — at forsvare sin anden fiktive identitet.


 Tom MacMaster, den amerikanske ph.d.-studerende, der var den virkelige skribent bag den meget omtalte blogger 'Gay Girl in Damaskus', beskyldes nu for at have iscenesat et nyt bedrag ved igen at skabe en fiktiv arabisk kvindelige onlineidentitet denne gang alene med henblik på at forsvare sit tidligere stunt.
I en kommentar på hjemmesiden Mondoweiss signeret 'Miriam Umm Ibni' udfoldes et energisk forsvar for MacMasters månedlange poseren som 'Amina'. Kommentaren er nu blevet sporet til den samme IP-adresse 188.74.64.53 i Edinburgh, som MacMaster erkender at have brugt til sit Amina-stunt. Journalister, bloggere og web-brugere har tidligere afsløret MacMaster som den sandsynlige bedrager bag Amina-bloggen, bl.a. fordi nogle af Aminas indlæg kunne spores til netop denne adresse.
På sin hjemmeside erkender MacMaster nu, at 'Miriam Umm Ibni' ganske rigtigt også er en falsk identitet. Dog nægter han at stå bag. I stedet, siger han, er indlægget til støtte for ham, formuleret af »veninde af mig, som vil foretrække at forblive anonym«. At det kom fra samme IP-adresse, skyldtes, at veninden tilfældigvis sendte det fra hans hjem, da hun var på besøg, påstår MacMasters.
»På samme måde som mange af mine andre venner, der er engagerede i palæstinensernes frihedskamp og ser sig selv som anti-kolonialistiske aktivister og modstandere af krig, blev hun oprørt over nogle af de løgne, som er blevet fremsat mod mig online. Og ligesom mange af mine venner, handlede hun derefter. Sådan et menneske er hun.«
MacMaster fortæller, at han har modtaget dødstrusler efter at være afsløret som den sande pennefører for Amina, der vakte international opmærksomhed, da han skrev et indlæg og udgav det for at være fra bloggerens kusine, hvori denne oplyste, at Amina var blevet bortført af syriske sikkerhedsstyrker.
»Jeg vil tro, at nogle mennesker er vrede, fordi det unikke i deres erfaringer bliver draget i tvivl, når andre med succes kan udgive sig for at være deres stemme. Andre er forargede over, at en ikkearaber vover at udtale sig om disse spørgsmål. Atter andre har svært ved at forstå begrebet fiktion.«
MacMasters tilføjer, at han nu har underskrevet en erklæring, hvori han lover at afstå at udgive sig for nogen som helst anden i al fremtid.
Hjemmesiden Mondoweiss betegner sig selv som »en nyhedshjemmeside, som er helliger sig dækning af amerikansk udenrigspolitik i Mellemøsten, især set fra et progressivt jødisk perspektiv«.
I indlægget, som er forfattet af 'Miriam Umm Ibni' hedder det bl.a. : »MacMaster, var måske på vildspor i det han gjorde, men han fremhævede de reelle problemer ... Det var forkert af ham at udgive sig for en arabisk kvinde, men han gjorde det af sand medfølelse.«
»Han er (eller var) en sand forbundsfælle (selv om det ikke ville undre mig, når jeg ser hvordan de såkaldte progressive nu kræver hans hoved på et fad, hvis han er ved at blive højreorienteret.)«, slutter indlægget.

© The Guardian og Information
Oversat af Niels Ivar Larsen

