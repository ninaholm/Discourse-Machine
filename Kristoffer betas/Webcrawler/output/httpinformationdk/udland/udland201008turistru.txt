Turist i Ruslands røghelvede
Hede, røg og damp i Moskva. Informations Per Dalgård ankommer til Ruslands hovedstad midt i brandkatastrofen, som har fordoblet dødeligheden for de svageste


 MOSKVA - Det gode skib Gribojedov glider langsomt ind ad Moskva-kanalen på vej mod den røg- og varmeplagede russiske hovedstad. Bagude ligger 1.300 kilometers sejlads ad smukke og fredelige naturområder, maleriske provinsbyer og små landsbyer.
Jo nærmere vi kommer til Moskva, desto tydeligere bliver katastrofen. Det, der først ligner en almindelig varmedis i de 40 graders varme, forvandler sig efterhånden til en stinkende og stikkende røg, som tager kvælertag på alle, der færdes udendørs.
Om natten har skibet faktisk i al ubemærkethed for de sovende passagerer holdt stille en tid, fordi sigtbarheden var for lav. Det er den nu igen, men Gribojedov lægger forsigtigt til ved Flodbanegården.
Vi aner med nød og næppe konturerne af den anden bred et par hundrede meter borte, og havnens administrationsbygning, som er et forfaldent sovjetisk palads fra Stalin-tiden, står hen som en spøgelsesbygning pakket i røg og damp.
Uhørte temperaturer
Besætningen på skibet er tydeligt rådløs af bekymringer på vegne af de mange turister på skibet. De råder til at blive indenfor i airconditioningen, hvor røgen endnu ikke er sivet ind i mærkbar grad.
Aldrig har Moskva været så varm, og aldrig har byen været dækket af så megen røg. Kreml og den Røde Plads er ikke meget mere synlige end under en af vintrenes voldsomme snestorme, men heden kan tage pusten fra enhver. Det er i disse dage en god forretning at sælge mineralvand, is og masker i Moskva.
Som ved et mirakel er røgen blæst væk dag to i Moskva. Tilbage af plager er kun de fortsatte 40 graders varme og det evige trafikkaos. Moskovitterne ligger i al den form for vand, de kan finde. Alle springvande, søer og damme er proppet med russere, der kun tænker på én ting: at nedkøle deres overophedede kroppe i hvad som helst.
Byens utallige seværdigheder dukker frem i al deres glans, som om intet var hændt. Men lykke varer kun kort. Ved aftentide har vindretningen ændret sig, og den giftige røgtåge tager igen kvælergreb.
700 dør hver dag
Den kommer fra sydøst for Moskva, hvor de værste ildebrande er opstået. 250.000 mand er sat ind for at bekæmpe dem, men skovbrandene breder sig og er mange steder forvandlet til mosebrande, som er næsten umulige at slukke.
Der meldes officielt om 56 omkomne, men det er kun en lille del, for dødstallet på hos-pitalerne er meget større. Der dør normalt omkring 350 om dagen i Moskva. Nu indrømmer myndighederne, at der dør 700 om dagen.
Ældre og folk med luftvejssygdomme er i farezonen. Hele landsbyer er udslettet. Bekymrede russere sender deres børn og ældre ud af byen, hvis de har mulighed for det, men i mange af de tilstødende regioner er situationen ikke meget bedre. Ulidelig hede, kvælende røg og angst har bredt sig over det meste af det centrale Rusland. Flere og flere går med masker i et forsøg på at filtrere den forurenede luft. Folk hoster. Det svier i øjnene.
Kastrups kølige luft
Tredje og sidste dag i Moskva er den værste. Nu er det faktisk umuligt at bevæge sig udenfor det gode skib, som stadig giver en vis beskyttelse mod både hede og røg. Usikkerheden breder sig. Vil SAS-flyet fra Sjeremetjevo-lufthavnen kunne lette i denne ekstreme situation?
Det viser sig efter busturen ud til lufthavnen, at Sjeremetjevo er den eneste lufthavn blandt de mange i den 15 millioner store by, der ikke har aflysninger og forsinkelser.
Den har udstyret til at lade fly lande og starte i selv den værste tåge. Det samme gjaldt i vinters, hvor Rusland oplevede nogle af de værste kuldegrader i mands minde.
SAS-flyet letter nogenlunde til tiden, og vi hæver os hurtigt op over tågen, varmen og kaoset, som heroppe fra 5, 6, 7, 8, 9, 10 kilometers højde synes enorm, men fjern.
Udenfor flyet er der minus 30 grader.
Kursen er mod Kastrups rene og kølige luft.


