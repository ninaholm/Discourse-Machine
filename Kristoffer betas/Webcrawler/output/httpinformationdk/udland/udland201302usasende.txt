USA vil sende droner ind over Sahara
Efter fordrivelsen af al-Qaeda og islamistiske tuareg-militser fra byer i det nordlige Mali vil amerikanerne anvende droner til overvågning og eliminering af islamistiske ledere. Men i USA tvivler nogle eksperter på, hvor virkningsfulde drone-angreb egentlig er
Mens Frankrig sendte tropper til Mali, holdt USA lav profil og nøjedes med at stille transportfly til rådighed. Men nu vil amerikanerne benytte droner fra en lufthavn i Niger til at overvåge bl.a. gruppen al-Qaeda i Islamisk Maghreb.


 USA planlægger i den nære fremtid at benytte droner fra en øde flyvestation midt i Niger til at indsamle efterretninger og – hvis omstændighederne påkræver det – nedskyde terrorister tilhørende gruppen al-Qaeda i Islamisk Maghreb (AQIM).
Det rapporterede nyhedsbureauerne AP og Reuters tidligere i denne uge fra Nigers hovedstad Niamey, og nyheden blev indirekte bekræftet tirsdag af det amerikanske forsvarsministeriums talsmand, George Little.
Nyheden falder samtidig med offentliggørelsen af en analyse fra Council of Foreign Relations i New York, der stiller sig skeptisk over for drone-angreb som et effektivt middel til at bekæmpe al-Qaeda i Pakistan, Yemen og Somalia.
I rapporten taler seniorforsker Micah Zenko om drone-angrebs boomerangeffekt.
»Noget tyder på, at droner er et incitament for terrorgrupper til at rekruttere flere medlemmer,« siger han til Information.
Zenko peger også på en massiv og udbredt modstand i Pakistan og Yemen og i hele den vestlige verden mod anvendelse af væbnede droner. Det gælder både for den offentlige mening såvel som de enkelte regeringer.
Militær optrapning
Oprettelsen af dronebaser i Nordafrika optrapper USA’s militære engagement i regionen betydeligt. Siden 2006 har Pentagon haft en afrikansk kommando, baseret i Stuttgart i Tyskland, der overvejende har lagt kræfter i at træne nationale hære i at bekæmpe islamistiske oprørsstyrker i lande som Burkina Faso, Mali, Niger og Mauretanien.
USA har kun anvendt væbnede droner mod den islamistiske militsgruppe al-Shabaab i Somalia og mod al-Qaeda i Yemen. Det er sket fra den amerikansk-franske base i Djibouti, hvor 2.000 amerikanske specialstyrker holder til, og fra en mindre base i Etiopien.
I mandags indgik USA og Niger en militær samarbejdsaftale, som vil lade Pentagon udstationere styrker og militært materiel midt i det nordlige Afrikas Sahara-region.
Niger ligger yderst centralt placeret på kontinentet, hvor det deler en lang grænse med Mali, Algeriet, Libyen, Tchad og Nigeria. AQIM opererer i det nordlige Mali, i det sydlige Algeriet og muligvis i det sydlige Libyen. Og i det nordlige Nigeria er den islamistiske terrorgruppe Boko Haram aktiv.
Bygningen af en amerikansk dronebase midt i Niger – formentlig i en lufthavn i ørkenbyen Agadez – vil således give USA og nationale regeringer i den kolossalt store region værktøjet til at gå efter både al-Qaeda i Islamisk Maghreb og Boko Haram.
»Vi anser den militære samarbejdsaftale med Niger for at være ekstremt vigtig. Nu gælder det om at definere vores fremtidige militære tilstedeværelse præcist,« sagde talsmand George Little tirsdag.
»Forsvarsminister Panetta har siden sin tid som chef for CIA understreget, at vi ikke har i sinde at lade al-Qaeda undslippe, uanset hvor de befinder sig i verden, om det er i Sydasien, i Afrika, herunder i nordlige Afrika, eller i Yemen. AQIM udgør en trussel i Nordafrika, og det kan ikke udelukkes, at gruppen er en trussel mod USA’s sikkerhed.«
Truslen består
I forbindelse med Frankrigs militære intervention i Mali i januar afstod USA fra at indsætte soldater. I stedet har Pentagon stillet C-17 transportfly til rådighed og tre gange tanket franske jagerfly op i luften.
Obama-regeringen har officielt begrundet sin lave profil i konflikten med et fravær af en national sikkerhedstrussel mod USA udgående fra AQIM-gruppen. Men en mere presserende årsag er generel krigstræthed i den amerikanske befolkning.
Men efter at de franske specialstyrker og Malis hær i det seneste par uger har drevet AQIM og en islamistisk tuareg-milits ud af flere byer i det nordlige Mali, er det blevet klart, at truslen fra grupperne stadig findes.
»Det er temmelig indlysende, at de er sluppet væk, og at de franske specialstyrker ikke vil forfølge dem,« siger Peter Pham, leder af Afrika-kontoret i tænketanken Atlantic Council, til den amerikanske hærs avis, Stars & Stripes.
»Opgaven skal løses af en 5.000 mand stor styrke organiseret af Den Afrikanske Union, men det har lange udsigter. Så den mindre appetitlige løsning – at anvende væbnede droner til at eliminere lederskabet i AQIM – er nu blevet aktuel.«
Præsident Barack Obamas tidligere efterretningskoordinator, Dennis C. Blair, forklarede i sidste uge i en telekonference med journalister, hvor nyttige droner kan være i kampen mod islamistiske terrorgrupper.
»De er fortrinlige til at overvåge, hvad der sker i fjendtligt territorium; de kan blive brugt til at spore fjendtlige styrker direkte. Hvis en konvoj af tuareg-islamister f.eks. ses køre direkte mod franske styrker, ville vi erklære dem fjendtlige, og så bliver de tilintetgjort af droner, ligesom man ville gøre med artilleriet eller med bombefly,« sagde Blair.
Boomerangeffekt
Men Blair, der forlod Obama-regeringen i 2010, er samtidig af den overbevisning, at droner er mindre effektive til at bekæmpe al-Qaeda og andre terrorgrupper, end det hævdes af USA.
»I begyndelsen kappede de hovedet af hierarkiet, men i dag er spørgsmålet, om droner alene kan løse opgaven. Det tror jeg ikke. De er et kæmpe problem for al-Qaeda, fordi det er svært at rykke rundt og finde skjulesteder, men gruppen har vist, at de kan modstå angrebene og fortsætte med at fungere,« siger tidligere admiral Blair.
Hertil skal lægges en voksende modvilje i f.eks. Pakistan og Yemen mod droner, som beskyldes for at dræbe uskyldige civile under nålestiksangreb mod ledere eller menige i terrorgrupper i de to lande samt i Somalia. I det amerikanske udenrigsministerium frygter man samme negative reaktion fra muslimske befolkninger i nordafrikanske lande, hvis Pentagon begynder at bruge væbnede droner i regionen.
Ifølge Micah Zenko er man i amerikanske regeringskredse begyndt at tale om droners ’boomerangeffekt’.
»Det er svært at drage en endegyldig konklusion om, hvorvidt drone-angreb faktisk hjælper al-Qaeda med at rekruttere nye medlemmer, men tal fra Yemen antyder det,« siger Zenko, der netop har offentliggjort rapporten Reforming U.S. Drone Strike Policies.
Ikke et magisk våben
Ifølge Obama-regeringens egne opgørelser havde al-Qaeda på Den Arabiske Halvø kun et par hundrede medlemmer i 2010. Efter de seneste to års intense angreb med væbnede droner er gruppens medlemstal vokset til flere tusinde.
Zenko citerer en senior-militærofficer med dybt kendskab til drone-angreb for at sige, at »de er udtryk for arrogance. De vil have en boomerangeffekt mod USA«.
Den tidligere amerikanske ambassadør i Pakistan Cameron Munter frygter de negative politiske konsekvenser af drone-angreb.
»Vi vinder nogle få slag, men taber krigen,« hedder det fra Munter.
I det hele taget synes droner langtfra at være det magiske våben, som tilhængere i Obama-regeringen hævder.
»Det er ekstremt kompliceret og svært for USA at få andre lande til at samarbejde om drone-angreb,« siger Micah Zenko.
»Normalt vil den lokale regering have adgang til alle de indsamlede efterretninger og være med til at beslutte, hvem der skal elimineres. Blot at opnå tilladelse til en overflyvning på vej til et naboland kan være en udfordring.«
De fleste værtslande stiller desuden krav til USA om at holde drone-angreb eller overflyvninger hemmelige, fordi den offentlige opinion er tilbøjelig til at forbinde det pilotløse fly med beskydninger af uskyldige civile i Pakistan og Yemen.
Rekognoscering med civilfly
Hvor ømfindtligt emnet er, viser USA’s hidtidige erfaringer med brugen af militære rekognosceringsfly i Nordafrika. Ifølge en artikel i The Washington Post i juni sidste år har amerikanerne bygget eller anvendt et dusin flyvestationer i regionen til at udspionere AQIM og andre grupper med civile P-12 fly.
I avisen hed det, at cirka 75 amerikanske soldater konstant befinder sig i Burkina Faso, men kort efter offentliggørelsen stoppede regeringen programmet. USA har desuden haft specialstyrker i Mali og en base i Mauretanien, men da militæret i begge lande overtog magten ved kup, måtte USA afbryde samarbejdet, fordi Kongressen kræver, at civil og militær bistand kun ydes til demokratisk valgte regeringer.
Det har endog været en udfordring at sende langtrækkende rekognosceringsfly fra amerikanske NATO-baser i det sydlige Europa ind over Sahara-ørkenen. Algeriet udsteder f.eks. kun én tilladelse ad gangen til overflyvning af dets territorium og kræver som belønning efterretninger om væbnede grupper, der opererer på dets territorium. Det krav afviser amerikanerne at honorere.
Ifølge en meningsmåling foretaget af Pew Global Attitudes Project i juni 2012 er USA det eneste land, hvor et flertal af befolkningen støtter benyttelsen af væbnede droner til at dræbe terrorister i Pakistan, Yemen og Somalia. Men tilslutningen blandt amerikanerne er faldet drastisk fra 83 pct. i januar 2012 til 62 pct. i juni.
I vesteuropæiske lande er mellem 55 og 70 pct. af befolkningen modstandere af drone-angreb mod terrorister. I Storbritannien er befolkningen næsten lige delt med 47 pct.modstandere og 44 pct. tilhængere.
»Jeg har endnu ikke talt med repræsentanter for en regering i Europa, der støtter USA’s drone-politik,« siger Micah Zenko fra Council of Foreign Relations.
 

