EU-kommissær roser ny serbisk regering
EU's udvidelses-kommissær Rehn glæder sig over, at det serbiske socialistparti nu er klar til at gå i regering med den provestlige præsident Tadics parti


 EU hilser det velkomment, at der nu er "en reel chance" for, at Serbien får en proeuropæisk regering.
Det sagde EU's udvidelseskommissær, Olli Rehn, tirsdag, efter at den afdøde serbiske leder Slobodan Milosevics Socialistparti mandag aften stemte for at danne en regering med sine tidligere ærkefjender fra den EU-venlige lejr i Balkanlandet.
"Vi har længe ventet på at se en demokratisk, reformorienteret regering i Serbien, og det kommer til at få meget stor betydning for Serbiens europæiske perspektiver, som vi fuldt og helt står bag, sagde Rehn på en Balkan-konference i Bruxelles.
Strid om EU
"Vi vurderer altid vores partnere på baggrund af deres handlinger og bedrifter. Jeg tror, at der nu er en reel chance for, at Serbien får en ægte pro-europæisk regering, og jeg glæder mig meget til at samarbejde med den nye regering," tilføjede den finske EU-kommissær.
Den pro-vestlige præsident Boris Tadics Demokratiske Parti fik flest stemmer, men ikke noget regeringsdueligt flertal ved det serbiske parlamentsvalg i pinsen. 
Efter over seks ugers politisk dødvande vil socialisternes leder, Ivica Dacic, nu gå sammen med Tadic og dennes allierede, efter at det ikke lykkedes ham at blive enig med den fungerende nationalistiske regeringschef Vojislav Kostunicas parti og det ultranationalistiske Radikale Parti på grund af en strid om Serbiens fremtidige forhold til EU.
Håb om udleveringer
Knap otte år efter at pro-vestlige demonstranter tvang Milosevic fra magten som serbisk præsident, har hans socialister skiftet kurs, da de mener, at der i længden ikke er noget alternativ til serbisk medlemskab af EU. Vesten håber, at en pro-europæisk regering i Beograd vil hjælpe med at få udleveret mistænkte krigsforbrydere som den tidligere bosnisk-serbiske general Ratko Mladic til retsforfølgelse ved FN's krigsforbrydertribunal i Haag.
Og selv om både Tadic og Dacic nægter at anerkende Kosovos selvstændighed, håber EU-diplomater, at den nye regering vil hjælpe med at få en aftale på plads om EU's politi- og retsmission i den tidligere serbiske provins. 


