Kina advarer nobelkomite mod fredspriskandidat
Dette års vinder af Nobels fredspris vil blive meddelt 10. oktober. Blandt de absolutte favoritter er – til Beijings store mishag –Kinas bedst kendte systemkritiker, Hu Jia 
Fængslingen af den kinesiske systemkritiker Hu Jia, som er i spil til Nobels fredspris, har fået adskillige af hans sympatisører på gaden i protest.


 BEIJING - Kinas regering forsøger nu at gribe ind i udvælgelsen af dette års vinder af Nobels fredspris med en advarsel til nobelkomiteen om ikke at tildele dens pris til den fængslede kinesiske systemkritiker Hu Jia, der sammen med sin hustru, Zeng Jinyan og parrets spæde datter må leve i husarrest i Beijing. Hu, der angiveligt er blandt favoritterne på årets kandidatliste, er Kinas bedst kendte menneskerettighedsforkæmper og har taget til orde om spørgsmål som aids, autonomi for Tibet og ytringsfrihed.
I april blev Hu blev fængslet i tre og et halvt år for at have "opfordret til at undergrave statens magt" ved at skrive artikler om frihedsrettigheder og udtale sig til udenlandske journalister. 
Muligheden for at en kinesisk aktivist kunne få prisen, har været i spil siden 2001, da professor Geir Lundestad, den indflydelsesrige sekretær for den fem norske nobel-komité, sagde: "Før eller senere må vi forholde os til det kinesiske spørgsmål." 
Timingen for den kinesiske advarsel er bemærkelsesværdig, fordi den fremsættes umiddelbart efter De Olympiske Lege, som de kinesiske myndigheder ellers søgte at udnytte som en international åbning og charmeoffensiv. Men menneskeretsaktivister siger nu, at OL intet har udrettet for at forbedre menneskerettighedssituationen i Kina, og at Beijing har svigtet mange af sine løfter om at udvide frihedsrettighederne for sine borgere. 
Den rette person
I alt 197 mennesker og organisationer skal være nomineret til Nobels fredspris, men listen hemmeligholdes. Hvem der vinder dette års pris, som har en værdi af næsten otte millioner kr., vil blive meddelt i den norske hovedstad den 10. oktober. Prisen siges at have en særlig betydning i år, som er 60-årsdagen for Verdenserklæringen om Menneskerettigheder. 
Men Kina insisterer på, at tildelingen skal gå til den "rette person". Liu Jianchao, en talsmand for Kinas udenrigsministerium, siger, at tildelingen af fredsprisen til en person som Hu Jia ikke vil blive hilst velkommen af Beijing. 
"Vi mener, at Nobels fredspris, hvis den skal skænkes til en person, der i sandhed beskytter verdensfreden, så også bør gives til den rette person," siger han. "Så vi håber derfor, at de relevante parter vil træffe det korrekte valg i dette spørgsmål og ikke foretage sig noget, der kan såre det kinesiske folks følelser." 
To fremtrædende nordmænd har allerede har støttet tanken om at tildele en kinesisk systemkritiker prisen. Den ene har ligefrem peget på Hu som det mest oplagte bud. 
Stein Tønnesson, der er formand for Det Internationale Fredsforskningsinstitut i Oslo, siger således, at hans foretrukne kandidat er Hu, fordi denne "er blevet den bedst kendte kinesiske dissident". Han tilføjer, at Kina efter De Olympiske Lege må være i stand til at leve med en eventuel tildeling af Nobels fredspris til Hu uden at tage anstød eller afbryde forbindelserne den norske regering, som udnævner nobelpris-komiteen. 
Hr. Tønnessons synspunkter vurderes at afspejle holdningen i komiteen til, hvem der kan vinde, og i fraværet af reelle oplysninger om de kriterier, efter hvilke beslutninger om tildelingen bliver truffet, bliver hans udtalelser tillagt stor vægt. Han har endvidere fremhævet to andre mulige kandidater, nemlig Zimbabwes tidligere oppositionsleder, Morgan Tsvangirai og Ingrid Betancourt, den fransk-colombianske politiker og anti-korruptions-aktivist, der blev befriet i juli efter at være blevet holdt som gidsler af marxistiske FARC-oprørere i seks år. Sidste år fik Tønnesson ret i sin forudsigelse om, at prisen ville knytte an til problematikken om klimaændringer, og at den tidligere amerikanske vicepræsident Al Gore ville dele den med FN's klima-panel.
Undertrykkelse
Janne Haaland Matlary, der er professor i international politik ved Oslo Universitet, støtter den holdning, at tiden må være inde til at hædre en kinesisk menneskerettighedsforkæmper.
"Under OL så vi, at der foregår en betydelig undertrykkelse i Kina. Vi så en meget umoden form for håndtering af menneskerettigheder og demokrati, og forsøg på at censurere journalister," siger hun. "Nobels fredspris er selvfølgelig en oplagt lejlighed til at understrege, at den slags ikke er acceptabelt." 
Hun tilføjer, at andre mulige kandidater er den vietnamesiske buddhistmunk Thich Quang Do og den russiske menneskerettighedsadvokat, Lidia Yusupova. Dette års nominerede vides endvidere at omfatte en anden kendt kinesisk systemkritiker, Wei Jingsheng, den tidligere finske præsident Martti Ahtisaari, den irske rockstjerne og aktivist Bob Geldof, den tidligere israelske atomtekniker Mordechai Vanunu, Ruslands premierminister, Vladimir Putin - for sin indsats for alternative brændstoffer - og miljøgruppen Greenpeace. 
Da Dalai Lama vandt fredsprisen for 19 år siden, reagerede Kina med voldsom vrede og forargelse, eftersom man i Beijing opfatter eksillederen som en farlig separatist, der kun søger at så splid og uro i Tibet. 
© The Independent og Information
Oversat af Niels Ivar Larsen

