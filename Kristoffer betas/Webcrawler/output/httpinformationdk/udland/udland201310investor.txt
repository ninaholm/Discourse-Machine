Investorer sætter tommelskruer på den fossile industri
Hvor stor er risikoen for at lide tab, hvis politikere griber ind over for udvinding og afbrænding af fossil energi som olie, gas og kul? Det spørgsmål afkræver en gruppe investorer nu den fossile industri svar på. Olieindustriens lobbyorganisation affejer bekymringen
Jordens kendte fossile energireserver kan medføre en udledning på 2.795 milliarder ton CO2. Men der er kun plads til udledning af 565 milliarder ton CO2, hvis målet om en global temperaturstigning på højst to grader inden år 2050 skal realiseres.


 
	En gruppe på 70 globale investeringsselskaber kræver nu klar besked fra den fossile industri: Hvor stor er den finansielle risiko, man løber ved fortsat at investere f.eks. pensionsmidler i kul-, olie- og gasselskaber? Investorerne frygter fejlinvesteringer og tab af penge som konsekvens af mulige politiske indgreb over for energiselskabernes fortsatte udvinding og afbrænding af fossil energi.

	De 70 investorer med base i USA, Europa og Australien har samlede værdier på 3.000 milliarder dollar og har på initiativ af investorkoalitionen Ceres sendt breve til 45 af verdens største olie-, kul- og gasselskaber. Heri anmoder investeringsselskaberne de fossile virksomheder om at udarbejde analyser af risikoen ved aktieinvesteringer i fossil energi i en situation, hvor de accelererende klimaændringer fordrer den hurtigst mulige nedtrapning af brugen af olie, kul og gas. Investorerne ønsker »detaljerede svar før deres årlige aktionærmøder i starten af 2014«, hedder det i brevet.

	Investorerne, der forvalter værdier for bl.a. millioner af pensionskunder og f.eks. tæller Californiens to største offentlige pensionsselskaber, staten New Yorks almene pensionsfond (CRF), den store britiske investeringsforvalter F&C Asset Management samt Australian Ethical Investment, skal sikre langsigtede investeringsstrategier, der ikke bringer kundernes penge i fare.

	»Vi er klar over, at mere end 80 pct. af verdens voksende energibehov i dag dækkes af fossile brændsler, men også at drivhusgasudledningerne fra fossile brændsler må reduceres med omkring 80 pct. i 2050 for at overholde to graders målet,« skriver investorerne.

	Skal forblive i undergrunden

	De henviser til Det Internationale Energiagentur, IEA, der har fastslået, at »ikke mere end en tredjedel af de beviste reserver af fossile brændsler kan forbruges inden 2050, hvis verden skal kunne holde to graders målet, medmindre CCS-teknologien med indfangning og deponering af CO2 bliver vidt udbredt.«

	To tredjedele af de kendte reserver skal altså forblive i undergrunden og kan dermed ende som stranded assets, værdier der ikke kan realiseres. Forskere ved det såkaldte Carbon Tracker Initiative vurderer, at 60-80 pct. af de kendte reserver ikke vil kunne afbrændes på grund af den uacceptable klimabelastning.

	Investorernes brev henviser også til en analyse fra den globale investeringsbank HSBC, der har »estimeret, at 40-60 pct. af (et antal olie- og gasselskabers, red.) markedsværdi kan blive tabt, fordi en del af deres beviste reserver vil blive ’strandede værdier’«. Og man henviser til en analyse fra kreditvurderingsbureauet Standard & Poor’s, der i foråret konkluderede, at en begyndende nedtrapning af olieefterspørgslen på grund af klimabelastningen kan medføre et prisfald på olie, »som kan sætte olie- og gasselskabers kreditværdighed under pres, især for dem der har et stort engagement i omkostningskrævende produktion af ukonventionel olie og gas såsom tjæresand«.

	Investorerne hæver i den sammenhæng øjenbrynene over, at »verdens 200 største fossile energiselskaber sammenlagt stadig brugte 674 milliarder dollar i 2012 på at finde og udvikle nye reserver.«

	»Det nærer en bekymring for den mulighed, at denne kapital aldrig kommer til at give noget udbytte,« hedder det i brevet.

	Endelig gør investorerne opmærksom på, at den fossile energiindustris anlæg og infrastruktur også selv er sårbare over for de ekstreme vejrfænomener, som i 2011 gav globale skader og tab for næsten 1.000 milliarder kr.

	Udtryk for vildfarelse

	Alt lagt sammen ser investorerne et stort behov for at få afdækket, hvor store økonomiske risici man som langsigtet investor løber, hvis man som hidtil anbringer sine penge i kul-, olie- og gasselskaber med udsigten til indgreb mod det fossile energiforbrug.

	»Vi anmoder om, at man gennemfører en risikovurdering for mindst to hovedscenarier: (1) et business as usual-scenarie svarende til det i øjeblikket anvendte samt (2) et scenarie med lav CO2-udledning i overensstemmelse med 80 pct. reduktion af drivhusgasudledningerne i 2050 for at sikre to graders målet.«

	Investor-koalitionen Ceres skriver i en pressemeddelelse, at »initiativet sætter fokus på muligheden for at omdirigere denne kapital, snarere end at lade den blive spildt på CO2-tunge værdipapirer, der kan ende med at strande«. I sidste uge havde 30 af de 45 fossile energiselskaber kvitteret for investor-henvendelsen.

	»Mange af de svar, investorerne indtil nu har modtaget fra selskaberne, erkender, at der er en reel risiko knyttet til de fossile reserver,« siger Mark Fulton, rådgiver for Ceres.

	Det gælder dog ikke John Felmy, cheføkonom i olieindustriens lobbyorganisation American Petroleum Institute.

	»Dette er enten udtryk for vildfarelse eller ønsketænkning hos nogle mennesker, der bare ikke kan lide fossile brændsler. Der er intet grundlag for denne påstand – forestillingen om, at (olien) på en eller anden måde ikke vil kunne brændes. Når perspektivet er at holde folk varme, holde økonomierne i gang osv., er realiteterne ganske klare,« siger han til netmediet Inside Climate News.

	 

