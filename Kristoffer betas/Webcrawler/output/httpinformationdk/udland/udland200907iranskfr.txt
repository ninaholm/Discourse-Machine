Iransk fredagsbøn præget af masseprotester
Titusinder samledes i Teheran for at høre tidligere præsident Akbar Hashemi Rafsanjanis fredagsbøn. Han siger, at Iran er i krise efter omstridt præsidentvalg


 Den tidligere præsident og magtfulde præst Akbar Hashemi Rafsanjani, siger, at Iran er i krise efter præsidentvalget i juni, hvor hans kontroversielle efterfølger Mahmoud Ahmadinejad blev erklæret som vinder over oppositionens kandidat Mirhossein Musavi.
Titusinder af medlemmer og sympatisører af oppositionen mødte op i Teheran i går. Først ved universitetet, hvor Rafsanjani holdt fredagsbøn for første gang siden valget og senere i byens centrum. Demonstrationen er den største i flere uger og endnu et tegn på den utilfredshed, der ulmer i store dele af befolkningen efter valget.
Rafsanjanis fredagsbøn foregik roligt med en enkelt afbrydelse til støtte for Musavi. Men uden for Teheran Universitet var der flere sammenstød mellem studenter og politi både før og efter bønnen.
Politiet anvendte blandt andet knipler og tåregas for at holde demonstranter i skak og væk fra universitetet. Det er uklart, hvor mange demonstranter, der mødte frem. Nogle siger flere end hundredtusinde, mens andre siger titusinder. Under sin bøn, der var en kombination af religiøs bøn og politiske erklæringer, sagde Rafsanjani, at mange iranere tvivler på det officielle valgresultat.
»Jeg håber, denne ceremoni kan hjælpe til med at komme gennem denne krise,« sagde Rafsanjani, som opfordrede styret til at løslade de oppositionstilhængere, der blev anholdt ved protesterne i kølvandet på valget.
Musavi deltog
Han er den første af landets religiøse ledere, der har omtalt den politiske tumult efter valget som en krise. Og hans udtalelser opfattes som en besked til Irans åndelige leder, ayatollah Ali Khamenei, som har afvist enhver tale om valgfusk.
Khamenei og præsident Ahmadinejad hævder, at det er udenlandske magter, som står bag uroen efter valget.
Mirhossein Mosavi deltog i fredagsbønnen sammen med en række andre reformvenlige præster og politikere. Rafsanjani, der leder det magtfulde Ekspertråd, kritiserede især den måde, som myndighederne har håndteret selve valget og de efterfølgende protester på.
»Når folk ikke kan komme frem, og deres stemme ikke er med, ja, så er regeringen ikke islamisk,« sagde han med henvisning til oppositionens anklager om, at mange vælgere ikke kunne afgive deres stemmer, og at mange stemmer ikke blev talt med.
Nu gælder det om at genetablere tilliden til landets valgsystem. »Vi er alle blevet ramt,« sagde Rafsanjani, der var en nær medarbejder til den iranske revolutions fader, afdøde ayatollah Ruhollah Khomeini.
I sin omtale af myndighedernes anvendelse af vold mod demonstranterne anvendte Rafsanjani et uset kritisk ordvalg.
»Jeg taler som en person, der har været med i revolutionen på daglig basis. Vi ved, hvad Khomeini ønskede. Og han ønskede ikke anvendelse af våben, terror og kampe for revolutionen,« fastslog Rafsanjani.

