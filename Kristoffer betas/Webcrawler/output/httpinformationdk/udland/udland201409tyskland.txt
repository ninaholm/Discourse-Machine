Tyskland vil blokere EU-handelsaftale
I går afsluttede EU-Kommissionen og Canadas regering forhandlingerne om frihandelsaftalen CETA. Men en del af aftalen er helt uacceptabel, siger den tyske økonomiminister
Frihandelsaftalerne med Canada og USA har ført til talrige demonstrationer. I forhandlingernes 11. time sætter Tyskland nu hælene i.


 Dagen i dag markerer et i sandhed historisk øjeblik i udviklingen af det canadisk-europæiske forhold, idet vi fejrer afslutningen på forhandlingerne om handelsaftalen mellem Canada og EU.« Sådan lyder det i en fælleserklæring udsendt i går fra et topmøde i Ottawa mellem EU-kommissionspræsident José Manuel Barroso og Canadas premierminister, Stephen Harper. Erklæringen henviser til den såkaldte CETA-aftale på 1.500 sider, som har været forhandlet gennem fem år, og som i går blev offentliggjort i den canadiske hovedstad.
»Aftalen leverer varen i forhold til løftet fra 2009 om en meget omfattende liberalisering af handlen med varer og serviceydelser, markante nye muligheder for offentlige indkøb, bestemmelser til fremme og stimulering af investeringer samt forbedrede og moderniserede regler på andre handelsrelaterede områder,« siger Barroso og Harper i den fælles tekst. EU-Kommissionens beregninger viser, at aftalen vil øge EU’s BNP med op til 11,6 mia. euro om året.
Men midt i den højstemte lancering af CETA-teksten stod det klart, at modstand i EU truer med at vælte aftalen og dermed også bringe den påtænkte frihandelsaftale mellem EU og USA, kaldet TTIP, i fare. Det er den tyske regering, som dagen før topmødet i Ottawa satte hælene i.
Tysklands økonomiminister og formand for SPD, Sigmar Gabriel, sagde torsdag i den tyske forbundsdag, at CETA-aftalen, som skal godkendes af EU’s Ministerråd og Europa-Parlamentet, grundlæggende er en god aftale. Men på ét punkt er den imidlertid uspiselig: »Afsnittet om investeringsbeskyttelse kan ikke godtages,« sagde Sigmar Gabriel.
Det handler om ISDS, det såkaldte investor-stat-tvistbilæggelsessystem, der åbner for, at canadiske virksomheder skal kunne rejse erstatningskrav mod EU og EU-lande, hvis man mener, ny lovgivning eller nye regler fratager virksomheden en forventet indtjening. Og det vil de kunne gøre ved et særligt voldgiftstribunal, der rangerer over og uden om de nationale domstole. »Det er fuldstændig klart, at vi afviser disse regler,« sagde Gabriel til den tyske forbundsdag.
Hans budskab blev i går gentaget af partifællen i Europa-Parlamentet, formand for parlamentets handelsudvalg Bernd Lange.
»Udenomsretslige tvistbilæggelsesregler som de i aftaleteksten forudsete er for mig og mine SPD-kolleger ikke acceptable. En sådan investorbeskyttelse bringer demokratiet i fare og kan væsentligt forringe EU-landenes suverænitet, når det gælder regulering på vigtige områder som miljø og forbrugerbeskyttelse,« sagde Bernd Lange i går i en pressemeddelelse.
Kæden hoppet af
Den danske forsker i international politik og økonomi Lauge Skovgaard Poulsen, der på University of Oxford følger frihandelsforhandlingerne tæt, kan godt se logikken i de tyske argumenter: »Adgangen til en sådan investeringsvoldgift er typisk noget, man har inkluderet i aftaler med tredjeverdenslande, hvor man har haft betænkelighed ved uafhængigheden af deres domstole og juridiske systemer. Med ganske få undtagelser har man ikke indgået sådanne aftaler om voldgiftstribunaler udviklede lande imellem,« siger forskeren, der i går talte ved en høring om TTIP i København arrangeret af Corporate Europe Observatory, NOAH, m.fl.
»Hvis man har en grundlæggende tillid til hinandens retssystemer, er der ingen væsentlige argumenter for at tilsidesætte uafhængige domstole til fordel for et ISDS-tribunal, oftest bestående af private advokater. I diskussionen om CETA- og TTIP-aftalerne går kritikken derfor bl.a. på, at hvis ikke man kan identificere nogle grundlæggende og systematiske problemer for f.eks. europæiske investorer ved canadiske og amerikanske domstole – eller omvendt – hvorfor er det så lige, at ISDS skal inkluderes i disse aftaler?« siger Lauge Skovgaard Poulsen til Information.
Han gør opmærksom på, at EU-Kommissionen har identificeret en række af de grundlæggende problemer, der gælder ISDS-systemer i eksisterende bilaterale handelsaftaler mellem i- og u-lande. Derfor er ISDS-mekanismen i CETA-aftalen med Canada ændret på en række punkter, ligesom Kommissionen har haft sit forslag til ISDS i en kommende TTIP-aftale til høring i den europæiske offentlighed.
»Kommissionen har identificeret en række helt grundlæggende problemer i det kendte ISDS-system, men kæden hopper af, når man så ikke gentænker selve modellen, men blot sætter plastre på hist og her. Det opfattes af flere medlemsstater, civilsamfundsorganisationer og akademikere ikke som en tilfredsstillende måde at gå frem på.«
»CETA og TTIP vil i givet fald blive de største frihandelsaftaler, EU nogensinde har indgået, og de vil binde EU de næste mange årtier. Derfor skal man tænke sig rigtig grundigt om,« siger Lauge Skovgaard Poulsen.
Den europæisk-canadiske frihandelsaftale skal nu underkastes en juridisk verificeringsproces, før den går til ratificering i Europa-Parlamentet og Ministerrådet. Ifølge Kommissionen starter ratificeringsprocessen først i 2015, og en mulig ikrafttrædelse af CETA-aftalen kan derfor ikke ske før 2016.
Formanden for parlamentets handelsudvalg, Berndt Lange, erklærede i går, at han er optimistisk om udsigten til at få et flertal i parlamentet til at forlange ISDS-afsnittet pillet ud af såvel CETA-aftale som en kommende TTIP-aftale.
EU’s afgående handelskommissær, Karel de Gucht, afviser, at aftalens ordlyd kan ændres.
»Dette er en populistisk, følelsesladet debat, opildnet af internettet. Hvis forhandlingerne genåbnes, er aftalen død,« siger kommissæren til Frankfurter Allgemeine Zeitung.

