Nordamerika: CIA-direktørs mail hacket
WikiLeaks offentliggør dokumenter fra CIA-direktør John Brennans private konto. Ophavsmand vil hjælpe Gaza


 En opskrift på, hvordan CIA kan omgå Kongressens forbud mod anvendelse af tortur. En kritisk evaluering af CIA-direktør John Brennans eget sikkerhedsfirma TAC, direktørens e-mail-kontakter, en plan for, hvordan USA skal tackle Iran, og en analyse af, hvorfor krigen i Afghanistan slår fejl.
Alle disse interessante dokumenter har whistleblower-organisationen WikiLeaks de seneste dage offentliggjort på sit website.
Julian Assange og hans ukendte kolleger har nemlig fået tilsendt en større mængde e-mail fra CIA-direktør Brennans private e-mail-konto på aol.com. En konto, som Brennan uforsigtigt nok har brugt til at sende og modtage følsomme dokumenter.
Bagmanden bag den seneste lækage af fortrolige amerikanske dokumenter er angiveligt en amerikansk teenager, som gemmer sig bag twitternavnet cracka på adressen @phphax. I et interview med avisen The New York Post fortæller han, at han har hacket CIA-direktørens e-mail i protest mod amerikansk udenrigspolitik og for at støtte den palæstinensiske sag.
Ifølge hans twitterprofil er han en del af en gruppe, der støtter Palæstina.
CIA har meddelt, at sagen er overladt til de relevante myndigheder, men har i øvrigt ikke kommenteret lækagen.
Følsomme sager
WikiLeaks har bebudet at de dokumenter, der har været sendt frem og tilbage til Brennans konto, vil blive offentliggjort et efter et. Foreløbig er seks dokumenter lagt op. Det mest opsigtsvækkende er et brev til medlemmer af Kongressens efterretningsudvalg i 2008. Her forklarer næstformand Christopher Bond, hvordan det er muligt at fremsætte et forbud mod tortur, som reelt gør det muligt for CIA at fortsætte sine torturlignende afhøringsmetoder. Opskriften går ud på at forbyde en række navngivne teknikker, f.eks. waterboarding, men implicit tillade alle metoder, som ikke er nævnt specifikt i loven.
Kort efter blev forslaget fremsat til vedtagelse i Kongressen.
Et andet interessant dokument er en meget åbenhjertig, 13 sider lang analyse fra samme udvalg om, hvorfor krigen i Afghanistan slår fejl. Også dette dokument er fra 2008 og viser, at USA’s regering allerede da var klar over, at krigen ikke kunne vindes. I analysen hedder det bl.a., at »koalitionsstyrkerne har vundet hver eneste større kamp mod de afghanske oprørere, men de taktiske succeser har ikke ført til en strategisk sejr, hovedsagelig fordi oprørene frit kan trække sig tilbage og omgruppere i Pakistan«.
Uden en sammenhængende regional strategi, hvor alle parter er enige om målet, kan krigen ikke vindes, lyder konklusionen.
Derudover vil en del mediefolk formentlig finde det interessant at se, hvem Brennan har mailet med. De fleste af de e-mailadresser, som WikiLeaks har offentliggjort, ser ud til at være amerikanske.

