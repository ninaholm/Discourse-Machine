Støvlelandet går med en sko og en tøffel
De engang så blomstrende små og mellemstore italienske industrivirksomheder 'har ikke længere til et helt par sko'. Selv om de er rygraden i italiensk økonomi, lider de under bureuakrati, skattetryk, manglende evne til omstilling og udenlandsk konkurrence
Italiens rygrad. Skatter og afgifter klemmer Italiens små og mellemstore virksomheder og hæmmer de nødvendige investeringer i nytænkning. Og situtionen er kun blevet værre under de seneste par regeringer, mener Gianfranco Scirocchi, der for 35 år siden opbyggede metalvirksomheden Safas, som ses på billedet. -Der en holdning blandt politikerne uanset parti, om at det er os, de små entreprenører, der er nogle tyveknægte, og så malker de os der, hvor de kan, så de selv kan hæve nogle store lønninger og køre rundt i deres blå limousiner med chauffør. Hvem er tyveknægtene?- spørger han.


 BLERA - Ved en krumning af landevejen lige uden for landsbyen ligger industrigrundene i bakkerne med olivenlunde, hasselnøddeplantager og blomstrende frugttræer. Det lille område blev udlagt til småindustri for et par år siden. Der blev kloakeret, ført strøm, bredbånd og vand ud, støbt fundamenter til fremtidens små virksomheder, anlagt tilkørselsveje og sået optimistisk græs på skråningerne ved parkeringspladserne.
Nu er naturen ved at kræve området tilbage. Ukrudtet skyder op gennem fliser og asfalt, ingen værksteder eller kontorer har rejst sig på byggetomterne, og der er ringe udsigt til, at det vil ske. Der ligger kun én virksomhed med en opsigtsvækkende facade i blå og orange metalkvadrater og glas, og den har ligget der de sidste 35 år. Safas hedder den og producerer alt i metalprofiler fra vinduer og døre til facader og tagkonstruktioner i stål og glas på bygninger tegnet af ambitiøse arkitekter. Safas har 42 ansatte og er den eneste industrivirksomhed i Blera, som har små 4.000 indbyggere. Ejeren og grundlæggeren hedder Gianfranco Scirocchi. Han er 70 år og kom hertil som ung, fordi hans mor stammer herfra, forelskede sig i en pige, der arbejdede på vaskeriet nede ved broen, og lejede en gammel lastbil. 
"Jeg kom med en sko og en tøffel, som vi siger, når man ikke har råd til et par sko, og så kørte jeg rundt med varer, indtil jeg kunne købe lastbilen, og med tiden blev det så til det her."
Han slår ud med armen i de tre værkstedshaller, der er bygget på forskellige tidspunkter og i voksende størrelse som udtryk for firmaets ekspansion. Det er også Scirocchi, ikke kommunen, der ejer og har byggemodnet industrigrundene ved siden af, men her standsede ekspansionen. De kalder ham 'ingeniøren', men han viser sine hænder og peger på sin tinding, og siger, at "det har jeg lært det med". Han er selfmade og stolt af det uden at prale af det. En nydelig og venlig gråhåret ældre herre med galgenhumor i beigefarvet striktrøje og en pakke Marlboro inden for rækkevidde. Han er beskeden, men stolt af sin datter, der er universitetsuddannet i økonomi og arbejder i virksomheden, og af sin søn, der er uddannet ingeniør "med 32 eksamener", som han siger, og børnene er ved at overtage efter faderen.
Jeg skal have luft
Men Gianfranco Scirocchi er også en vred mand. En meget vred mand. "Du kan komme igen klokken fire," siger han om formiddagen, da jeg har præsenteret mig selv og mit ærinde, "men du må være forberedt på, at det ikke bliver et interview om de små industrivirksomheders situation, som du spørger om at blive, men et raserianfald. Jeg skal have luft!". Og så forsvinder han i regntykningen hjem til frokost i sin langt fra pralende bil. En sølvgrå Fiat Punto.
Det er blevet sagt i årevis, at de små og mellemstore virksomheder er rygraden i italiensk økonomi, og det har været tema i de seneste valgkampe, også i denne, at de skal hjælpes på alle tænkelige måder fra skattelettelser til offentlig investering i medarbejderuddannelse, innovation, omstillingsparathed, alle de fine ord. Det var i 1970'erne og 80'erne de små og mellemstore virksomheder, der boomede især i det nordøstlige hjørne af Italien med stor virkelyst og opfindsomhed, selv om det altid har været parmesanost, Armani og Fiat, der har trukket de store overskrifter. Gianfranco Sciorocchis virksomhed er på alle måder typisk. Familieejet og et næsten familiært forhold mellem arbejdsgiver og ansatte med en nicheproduktion af høj kvalitet. Men den er også typisk for den krise, som disse virksomheder længe har befundet sig i uden udsigt til bedring.
Gianfranco Scirocchi har forberedt sig til klokken fire. Computeren er tændt, og foran ham ligger de seneste 10 års regnskaber i lyseblåt papbind med mørkeblå ryg. Ved askebægret ligger pakken med Marlboro, som han ikke rører, fordi han tror, at jeg ikke vil bryde mig om det. Han giver mig regnskabet for 2002.
Omsætningen var fire millioner euro. Resultatet før skat 133.831 euro. Skatter 107.469 euro. Resultat efter skat 26.362 euro. Små 200.000 danske kroner.
"Det er jo ikke min personlige skat, det er skatten på min virksomhed, der er på over 80 procent, og hvordan kan nogen tro, at man så kan have luft til nytænkning, omstilling, udvikling," siger han og trækker senere regnskaber frem fra bedre år, men med tilsvarende skattetræk. Af en budgetteret omsætning på 16 millioner euro for 2008 vil skattetrækket være det samme.
"Der en holdning blandt politikerne, uanset parti, at det er os, de små entreprenører, der er nogle tyveknægte, og så malker de os der, hvor de kan, så de selv kan hæve nogle store lønninger og køre rundt i deres blå limousiner med chauffør. Hvem er tyveknægtene? Og det er ikke bare skattens størrelse, det er også antallet af forskellige skatter og afgifter på alt muligt. Vi er viklet ind i et bureaukrati. De ikke kan forestille Dem, Hans. Vi har fire ansatte, som ikke har med firmaets økonomi eller udvikling at gøre, men som udelukkende skal hitte rede i forordninger, rette forespørgsler, orientere sig om nye stempelafgifter, og ingen politiker har nogensinde gjort noget som helst for at rydde op i den jungle. Det er jo deres sikreste vælgere, der sidder og svinger stemplerne."
Oprydning uden oprydning
Da Prodi-regeringen kom til i 1996 skulle der ryddes op og selskabsskatterne sænkes, men så blev der indført skat til regioner og kommuner, så også de kunne køre i store blå biler, og resultatet blev værre.
- Men de regnskaber, De viser mig, er fra efter 2001, Berlusconis regeringstid?
"Ja, og der blev det ikke bedre. Man kan sige, at han der havde 11. september og en usikker verdenskonjunktur imod sig, men nej, det blev ikke bedre. Der er ikke den store forskel mellem venstre og højre, hvad angår praktisk handling, men selv om jeg ikke har den store sympati for Berlusconi som person, er jeg nødt til at følge den logiske tænkning, at hvis min virksomhed skal betale 500 mindre i skat, har jeg 500 mere at udvikle den for. I dette område er der mangel på arbejdskraft, men ikke hvis vi må lukke. Så vil der være 42 uden arbejde og uden penge til at købe sko, gå til frisøren og spise på Torretta for, og det vil gå ud over hele byen. De penge, der er i omløb, er bedre brugt end dem, vi skal betale for meget i skat. Det er Berlusconis filosofi, og på trods af, at jeg er skeptisk, kan jeg ikke vælge anderledes."
- Hans modstander Walter Veltroni gør det til et stort tema i sin valgkamp, at problemerne i netop Deres type af virksomhed skal løses.
"Veltroni er et snakkehoved. De er ikke kommunister mere, men de er stadig firkantede i hovedet, og jeg tror ikke, der kan komme så meget nyt fra den kant. Fra et pæretræ får man pærer, man får jo ikke pludselig appelsiner."
Berlusconis comeback
Det undrer verden, at Silvio Berlusconi kan få sit politiske comeback uanset korruptions- og mafiaanklager og uanset, at resultaterne i hans femårige regeringstid fra 2001 ikke var prangende. Hvis man ser bort fra hans mediers mulige indflydelse på et stort segment af uuddannede, fortrinsvis kvindelige tv-seere, har historikeren Paolo Borioni to forklaringer. Han er forsker med speciale i arbejdsmarked på Gramsci-instituttet i Rom og har for nylig modtaget en dansk-italiensk erhvervsforenings pris.
"Berlusconi appellerer til mange af dem, der har skabt de små og mellemstore virksomheder - og der er seks millioner af dem," siger han og peger på, at de har en baggrund som lønmodtagere. Og der er større solidaritet mellem arbejdsgiver og ansatte, end der er mellem arbejdsgiveren og arbejdsgiverforeningen og mellem de ansatte og fagforeningen. 
"De fleste af disse virksomheder er familieejede, og det skaber et andet problem - ligesom i en kongerække - at prinserne måske ikke er lige så dygtige som deres fædre. Oftest er det også sådan, at disse virksomheder er skabt på én god idé, men hvis markedet ændrer sig, er man ikke i stand til at flytte virksomheden efter det, fordi hverken ejeren eller de ansatte er uddannede nok til det," siger han. Forskellen på dansk og italiensk på dette område er, at i Danmark er der investeret mange penge i denne fleksibilitet. I forskning og i uddannelse af både ledere og ansatte. 
"I Danmark investeres i innovation. Det gør der ikke i Italien. Der er ikke penge til det. Man afsætter dem ikke. Italiens statsunderskud udgør halvdelen af Euro-landenes. Et helt års bruttonationalprodukt i Italien vil ikke kunne betale statsgælden. Så simpelt er det."
Men når ejerne af disse virksomheder gerne stemmer på Berlusconi, skyldes det, at han ofte indirekte har signaleret, at dem skal man ikke plage for meget med skat, og så betaler mange af dem ikke. Det anslås, at 15-20 procent af bruttonationalproduktet er sort. Ikke den kriminelle økonomi, men bare penge uden om skattevæsnet. Skattesnyderne stemmer på ham, mener Paolo Borionito.
"Når nogen ikke betaler skat, må nogle andre betale mere og for meget, og det er de utilfredse med, så de stemmer også på Berlusconi for at komme til at betale mindre. De er også hans vælgergrundlag," siger han.
Den anden grund er historisk: 
"Italien er det eneste land i Europa, hvor Den Kolde Krig blev udkæmpet indenlands. Siden Murens fald - og det i forvejen reformistiske kommunistparti blev socialdemokratisk, og det Kristeligt Demokratiske parti blev opløst efter korruptionsskandalerne i begyndelsen af 1990'erne - har borgerlige vælgere ikke haft et skjold. Bogstaveligt talt. (Kristdemokraternes symbol var et hvidt skjold med rødt kors, red.) Berlusconi er det hidtil eneste skjold af den art, der har været, og som er i syne."
Appelsiner og pærer
Den historisk betingede anti-kommunisme har været et våben i Berlusconis hidtidige valgkampe. Ikke så meget i denne, hvor en stor del af Veltronis bagland af tidligere kristdemokrater og liberale som Romano Prodi er svære at rette det anti-kommunistiske skyts mod. Men det er taget i brug her i de seneste dage, og det stikker dybt, at man ikke får appelsiner fra et pæretræ. Det regner voldsomt. Min cykel står i værkstedshallen hos Gianfranco Scirocchi, og han får en af arbejderne til at køre mig hjem. Næste formiddag henter jeg cyklen. Han kalder mig stadig Hans, fordi jeg hedder Hansen, og han har læst Andersen. Han viser mig sine biler. En Fiat 600 fra 1955 og en 500 stationcar fra året før. 
"Fra dengang, hvor industrien i Italien var fuld af fantasi," siger han. De kan begge to starte, men han glæder sig til at forny dem, når han ikke længere skal vågne om natten eller stå op og være på værkstedet klokken 5.30, fordi der nok er noget, han skal ordne. Der er ingen kinesere, der står parate til at restaurere de fem meter høje, 70 år gamle messingdøre, hvis han har fået i ordre til restauration af Roms kommune til Mussolinis bydel Eur, eller den dristige stålkonstruktion, han skal lave på havnen i Porto San Giorgio på den anden side af Italien. Men han ved, at der i Italien ikke er nye industrier baseret på nye teknologier. Internettet er kommet til hans fabrik, fordi han ville det, men ikke til skolen eller rådhuset i Blera, og han ved, at rygraden i Italiens økonomi, han selv, er ved at blive rendt over ende af udenlandske producenter, der kan producere dimser og dippedutter billigere og nok lige så godt. Og der er ingen hjælp at hente, uanset hvad regeringen måtte hedde. Samme dag som vi tager afsked, offentliggjordes OECD's rapport om tilstanden i den industrialiserede verden, og Italien får dumpekarakter på alle parametre. Støvlelandet går med en sko og en tøffel.


