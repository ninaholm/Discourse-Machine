Guantánamo-fange for civil domstol
Første fange fra Guantánamo sendes til USA, hvor en retssag mod det formodede medlem af al-Qaeda indledes til august


 Den første fange fra USA's Guantánamobase på Cuba blev i går overført til retsforfølgelse i New York, hvor han i en civil strafferetssag kommer til at stå anklaget for terrorisme. Der er ifølge det amerikanske justitsministerium tale om Ahmed Khalfan Ghailani fra Tanzania. 
Det mistænkte medlem af al-Qaeda, der har været tilbageholdt på Guantánamo siden 2006, ankom til fængslet Metropolitan Correctional Center i New York, hvor han blev konfronteret med anklager om sin påståede medvirken i to bombeangreb på amerikanske ambassader i Afrika den 7. august 1998.
Efter planen skulle han senere i går for første gang stilles for den føderale ret på Manhattan, oplyser justitsminister Eric Holder.
"I dagens retsmøde bliver Ahmed Ghailani stillet til ansvar for sin påståede rolle i bombeangrebene på USA's ambassader i Tanzania og Kenya og drabet på 224 mennesker," hed det i en udtalelse fra Holder.
Ghailani er tiltalt for 286 drab, sammensværgelse til drab, bomber og lemlæstelse og brug af masseødelæggelsesvåben mod amerikanske statsborgere. Anklagerne kan i tilfælde af dom betyde dødsstraf.
 Ifølge anklageskriftet fra marts 2001 er Ghailani også tiltalt for i ledtog med al-Qaedas leder, Osama bin Laden, og andre medlemmer af bevægelsen at have planlagt at dræbe amerikanere rundt om på kloden.
I de seneste uger er forventningerne steget til, at Ghailani skulle blive den første guantánamofange, der blev bragt til USA og stillet for en civil domstol.
Skal lukkes
USA's præsident Barack Obama har erklæret, at han i løbet af januar 2010 vil lukke fangelejren i Guantánamo, hvor der endnu befinder sig 244 fanger fra 'krigen mod terror'. De fleste af dem har været tilbageholdt siden terrorangrebene på USA den 11. september 2001.
Obama håber, at andre lande vil tage imod de omkring 50 fanger, som er parate til at blive løsladt. En algerier er kommet til Frankrig, mens en etiopisk født brite er vendt tilbage til Storbritannien, men ellers har det vist sig at være vanskeligt at finde nye hjem til resten.
Den amerikanske præsident er også under et stærkt pres for at træffe beslutning om hvilken skæbne, der skal blive fangerne fra 30 lande til del. Mange af dem er aldrig blevet formelt anklaget. Nogle af dem vil aldrig kunne stilles for en civil domstol, fordi beviserne mod dem er fremkommet som følge af afhøringsmetoder, der af kritikere betegnes som tortur. Andre kan tænkes at være for farlige at sætte på fri fod.
Mange ledere fra de lande, der har krævet fangelejren lukket, har afvist at huse dens tidligere fanger, ligesom Kongressen har modsat sig, at de skulle kunne blive i USA. ritzau/AFP


