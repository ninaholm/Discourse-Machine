Politikere blev aflyttet til G20-møder
Den britiske regering stod angiveligt bag aflytninger af telefonsamtaler og opsatte falske internetcafeer for at indsamle oplysninger fra politikere under G20-møderne i London i 2009


 
	Ifølge dokumenter, som The Guardian har haft adgang til, fik udenlandske politikere og embedsmænd, som deltog i G20-møderne i London i 2009, deres computere overvåget og deres telefonsamtaler optaget på ordrer fra deres britiske regeringsværter. Nogle delegerede blev narret til at bruge internetcafeer, som den britiske efterretningstjeneste havde sat op for at kunne følge e-mailtrafikken. Denne afsløring kom netop, mens Storbritannien var i gang med forberede værtskabet til G8-mødet, der startede i går. Afsløringen rejser nye spørgsmål omkring grænserne for den overvågning, som den britiske Government Communications Headquarters (GCHQ) og dens amerikanske søsterorganisation, NSA, udfører. Begge har forsvaret nødvendigheden af den omfattende overvågning med kampen mod terrorisme og alvorlig kriminalitet. G20-overvågningerne lader imidlertid til at have været motiveret af mere egoistiske ønsker om at sikre forhandlingsmæssige fordele.

	Der har ofte været rygter om spionage ved internationale konferencer, men detaljeret bevismateriale er højst usædvanligt. De – fortrolighedsstemplede – dokumenter, der nu er kommet for dagen, blev offentliggjort af whistlebloweren Edward Snowden.

	GCHQ’s overvågning til G20-møderne i april og september 2009 omfattede bl.a. dataindbrud i de delegeredes BlackBerry-telefoner, mens 45 analytikere arbejdede i døgndrift med at udarbejde resumeer af al aktivitet. Derudover var den tyrkiske finansminister og den russiske leder, Dimitrij Medvedev, særlige mål for overvågningen. Dokumenterne indikerer desuden, at aktiviteterne var godkendt på højt politisk niveau, og to steder refereres der eksplicit til, at efterretningerne skal videregives til »ministre«.

	De falske internetcafeer op, opsat af GCHQ, MI6 og andre, giver desuden redskaber til »vedvarende efterretningsmuligheder selv efter konferencens afslutning«, hvilket tilsyneladende henviser til indsamling af de delegeredes login-oplysninger.

	Operationen varede tilsyneladende i mindst seks måneder. Der er ingen tegn på, at nogen af målene for G20-spionagen var involveret i ulovlige aktiviteter. Dokumenterne henviser da også eksplicit til politiske formål med overvågningen, f.eks. »at fastslå hvilken position Tyrkiet ville indtage i forhold til aftalerne fra aprilmødet i London«.

	Fra finansministrenes septembermøde blev der optaget live rapporter over de delegeres telefonopkald, og al aktivitet blev vist grafisk på en 15 m videovæg i GCHQ’s hovedkvarter. Analytikernes fund blev derfra øjeblikkeligt videreformidlet til britiske repræsentanter på G20-møderne. I dokumentet fremhæves denne teknik som særligt effektiv: »Efterretninger kan bruges til at påvirke de begivenheder, som finder sted blot minutter eller timer senere. Det betyder, at det ikke er tilstrækkeligt at videregive oplysninger efterfølgende – realtids-tip er afgørende.«

© The Guardian og Information

Oversat af Nina Trige Andersen

