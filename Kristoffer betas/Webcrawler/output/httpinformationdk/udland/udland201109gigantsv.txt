Gigantsvindel truer schweizisk storbank
Banken UBS står til et dundrende underskud på grund af en enkelt ansats spekulationstab på  11 mia. kroner. Kriminelt eller 'business as usual'?


 Endnu en sag om enkeltpersoners uansvarlige jongleren med eksorbitante beløb har ramt finansverdenen. Den 31-årige dealer Kweku Adoboli blev natten til tirsdag anholdt af politiet i London for uautoriserede handler og spekulationsforretninger, der menes at have påført banken et tab på omkring 11 milliarder kroner. 'Mistanke om bedrageri' lød anklagen.
»UBS har opdaget et tab som følge af uautoriseret handel foretaget af en dealer i investeringsbanken. Sagen bliver fortsat efterforsket, men UBS' nuværende estimat lyder på et tab på handlerne på omkring 2 mia. dollar,« skrev banken i en meddelelse, der understreger, at det er bankens egne penge, der er tabt, ikke kundernes.
Kundernes penge eller bankens penge? I sidste ende kan det bliver skatteborgernes. Sagen har nemlig rystet storbanken, og i en tid, hvor den slags ikke får lov at sejle sin egen sø, øges risikoen for, at der må en politisk håndsrækning til. Tilbage står spørgsmålet om, hvorvidt der er tale om et enkelt råddent æble, eller om vi igen, igen har set et grelt eksempel på finansverdenens uansvarlighed og manglende evne til at ændre en destruktiv kultur. UBS burde nemlig vide bedre, mener mange, da banken under finanskrisen indkasserede et samlet tab på ca. 345 mia. kr.
Ikke alene
For den 31-årige eventyrer er langtfra det eneste eksempel, vi har set siden sammenbruddet i 2008.
Særligt 2009 var et stort år for svindlerne. I juli blev den London-baserede børsmægler Steve Perkins smidt på porten efter at have leget så meget med futures på olie, at han kostede sit firma omkring 50 millioner kroner og menes at have været medvirkende til en pludselig stigning i de globale oliepriser.
Måneden efter var det en tidligere ansat i Morgan Stanley, David Redmond, der efter en våd frokost gik efter olien og forsøgte at skjule handlen, da han blev ædru.
Men det var småting i forhold til Alexis Stenfors, en garvet handler i Merrill Lynch, der blev forvist i fem år, efter at han med overlæg havde overvurderet værdien af nogle kontrakter med 540 mio. kroner.
Barnemad, tænkte tidligere Société Générale-mægler Jerome Kerviel, der fik tre år i fængsel for at snolde 36 milliarder kroner væk.
Ratingfirmaet Moody's placerede i går UBS på sin såkaldte oberservationsliste, mens bureauet undersøger banken.
Undersøgelsen vil koncentrere sig om svagheder i bankens risikokontrol.
»Tabene sætter fokus på bankens evne til succesfuldt at genopbygge sin investeringsdivision,« skriver Moody's i en meddelelse.

