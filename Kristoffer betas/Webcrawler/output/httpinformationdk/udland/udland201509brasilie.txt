I Brasilien tror kun hver femte på bedre tider
I opgangsårene blev 40 millioner brasilianere løftet ud af fattigdom. Men nu er Brasiliens imponerende vækst vendt til nedgang, og dele af den nye middelklasse er endt på gaden. Krisen er kun lige begyndt, advarer eksperter
Brasilianske ngo’er melder om akutte problemer med antallet af hjemløse, som er steget med 30 procent siden 2014 og nu udgør 116.000 mennesker.


 Roberto da Silva og hans kone og tre døtre kravler ud af familiens lejr, som de har lavet af papkasser, presenninger og tæpper. Solen er på vej op. Roberto da Silva tænder et bål og finder en stegepande frem. Den ældste af pigerne på 13 år spørger, om de snart skal hjem. Roberto da Silva sukker dybt og rister brød på panden.
For knap en måned siden blev familien smidt på gaden. 38-årige Roberto da Silva blev fyret for et år siden efter at have arbejdet som elektriker i 17 år. Han har ikke været i stand til at finde nyt arbejde og kunne ikke længere betale afdragene på huset, som familien købte under Brasiliens optur i 2008. Banken overtog huset, og på grund af de styrtdykkende boligpriser og gæld fik familien ingen penge for det. De bor nu i en offentlig park i det centrale São Paulo. Situationen er ved at være desperat for familien.
»Vi har ikke noget sted at tage hen. Og myndighederne vil ikke hjælpe os. Jeg havde aldrig drømt om, at vi kunne ende i sådan en situation. Hvad er der sket med vores land?« siger Roberto da Silva og slår ud med armene.
Historisk krise
Brasilien er på vej ind i den værste krise i nyere tid. Valutaen og statsindtægterne er i frit fald, mens underskuddet på betalingsbalancen og inflationen skyder i vejret. Brasiliens største virksomhed, energiselskabet Petrobras, er lammet af en historisk stor korruptionsskandale, hvor præsident Dilma Rousseff og en lang række fremtrædende politikere og erhvervsledere er under anklage for at have stukket 13 milliarder kroner i egne lommer. I en leder i Financial Times bliver Brasilien sammenlignet med en døende patient, hvis medicin er ved at slippe op. Pengene fosser nemlig ud af statskassen, alt imens der estimeres med negativ vækst i både 2015, 2016 og 2017. For første gang siden 1997 er den brasilianske stat ikke i stand til at betale de udenlandske kreditorer. Og i en ny meningsmåling ser kun 21 procent positivt på fremtiden, hvilket er den laveste andel i to årtier.
For bare få år siden var omverdenens fokus rettet mod Brasilien, der med en vækst på 7,5 pct. i 2010 var et af klodens mest attraktive steder at investere i. Brasilien lod til omsider at have styrket demokratiet og fået kontrol over de strukturelle problemer, der har fastholdt Sydamerikas største land i fattigdom i det meste af dets levetid. Fra 2003 til 2010 voksede Brasiliens økonomi i gennemsnit med fem procent, og pengene blev bl.a. investeret i sociale programmer til den svageste del af befolkningen, som var med til at løfte 40 millioner brasilianere ud af fattigdom. Men siden 2011 er det meste gået skævt, fortæller Jorge Aldair, sociolog ved universitetet i São Paulo.
»Brasilien er på vej tilbage mod 1990’ernes kaos med politiske skandaler, korruption og et ineffektivt demokrati, som ikke kan håndtere de stigende sociale problemer med fattigdom, arbejdsløshed og kriminalitet. Økonomien er ved at falde sammen som et korthus, og ofrene er befolkningen, som går en yderst vanskelig tid i møde.«
De nye hjemløse
Konsekvenserne er markante over hele landet og rammer alle befolkningsgrupper. Det går dog værst ud over landets svageste. Ngo’erne melder om akutte problemer med tilvæksten af hjemløse, som er steget med 30 procent siden 2014 og nu udgør 116.000 personer. De nye hjemløse har ofte særlige udfordringer og er ekstra udsatte. Det fortæller Diego Santana, der er medarbejder i organisationen MNPR, som arbejder for at forbedre hjemløses vilkår:
»De nye hjemløse er psykisk hårdt ramt, og en del er traumatiseret over pludselig at være endt på gaden. De ved ikke, hvordan man klarer sig, og risikerer at blive overfaldet og berøvet af andre hjemløse. Det er en hård og brutal virkelighed, som møder dem.«
Ydmygelserne står i kø
I São Paulo går Roberto da Silva sin daglige runde til virksomheder for at søge arbejde. De fleste steder bliver han afvist allerede i receptionen. Siden slutningen af 2014 er arbejdsløsheden i Brasilien næsten fordoblet fra 4,3 til 7,5 pct. Mange er havnet i samme situation som Roberto da Silva.
Om eftermiddagen går turen så fra restaurant til restaurant for at høre, om de har rester, han må få. Et af stederne er han heldig, og en opvasker rækker ham en pose pomfritter, som han tager med tilbage til familien. Men turene tager hårdt på Roberto da Silva.
»Det er frygteligt ydmygende at skulle tigge sig frem og ikke kunne sørge for sin familie. Det har jeg aldrig prøvet før. Vi kan ikke blive ved med at leve på den her måde. Mine piger lider, og jeg lyver hver dag over for dem og siger, at det alt sammen snart bliver bedre, for at de ikke skal miste håbet.«
Men ifølge flere iagttagere er krisen kun lige begyndt, og vilkårene for samfundets svageste vil blive yderligere forværret. Indtil nu har regeringen sparet andre steder for at undgå at skulle skære i de sociale hjælpeprogrammer, som har hjulpet så mange til en bedre tilværelse. Men de faldende statsindtægter betyder, at Dilma Rousseff i løbet af de kommende måneder vil sløjfe forskellige bistandsordninger. Det vil lægge et massivt pres på de svageste og få desperationen til at stige,« mener Jorge Aldair.
»Mange brasilianere kan kun lige akkurat opretholde en tålelig hverdag på grund af de hjælpeprogrammer, som blev indført under opturen. Men når de bliver sparet væk, vil millioner miste fodfæstet og ryge tilbage i fattigdom, og en del vil ende på gaden.«
Der er stadig håb
Sidst på eftermiddagen vender Roberto da Silva tilbage til familien. Konen og pigerne har brugt dagen på at sælge slik til forbipasserende ved metroen. Det er gået godt, og de har tjent 25 reais, hvilket svarer til 50 kroner, men de er triste og slukørede. Politiet har været forbi for at fortælle, at de skal være ude af parken om senest tre dage. Det er fjerde gang, familien bliver smidt væk og må finde et nyt sted at være.
Mange af byens hjemløse er klumpet sammen i de samme kvarterer, hvor myndighederne lader dem være i fred. Men Roberto da Silva vil helst undgå de områder, da de er præget af vold og stofmisbrug, hvilket han vil skåne sine døtre for.
Da solen er gået ned og pigerne lagt i seng, drøfter Roberto da Silva og hans kone, hvad de skal gøre. De overvejer at tomle den lange vej tilbage til deres hjemby, Recife, der ligger 2.000 kilometer mod nord. Men her er det endnu sværere at finde arbejde, og Roberto da Silva vil ikke ligge forældrene til last, da de er fattige.
»Recife er vores allersidste udvej. Vi har boet i São Paulo i 15 år, og det er her, vores fremtid ligger. I morgen finder jeg et job. Det er jeg nødt til at tro på. Så længe vi har håb, kan vi klare den, og snart opstår der en mulighed, så vi igen kan få et hjem og en normal tilværelse.«
Der er varslet landsdækkende demonstrationer og generalstrejker i den kommende måned vendt mod Dilma Rousseff og regeringens håndtering af krisen.

