Politiet dropper sager om Ungdomshuset
21 personer sad varetægtsfængslet i 10-11 dage efter Ungdomshus-uroligheder. Nu har politiet opgivet samtlige sager
Nørrebro var hærget af voldsomme demonstrationer i kølvandet på rydningen af Ungdomshuset den 1. marts sidste år. Politiet har nu lidt to store nederlag i det retslige efterspil efter urolighederne.


 Anklagemyndigheden har opgivet at anke sagen, hvor 13 blev frifundet for uro efter rydningen af Ungdomshuset 1. marts sidste år. Samtidig slipper otte svenskere for en retssag. Det oplyser politiassessor Klaus Pedersen, der var anklager i sagen mod de 13.
"Vi må jo nok vurdere, at sagen ikke bevismæssigt bliver anderledes. Så der er ikke grundlag for at tro, at landsretten vil dømme anderledes," siger Klaus Pedersen.
De 13 var tiltalt for at have brændt dæk af i et vejkryds på Nørrebro natten til lørdag den 3. marts sidste år. Men byretten mente ikke, at der var ført bevis for, at de tiltalte havde lagt dæk ud på kørebanen eller tilsluttet sig ballademagerne på nogen måde.
Otte svenskere er sigtet for det samme, men de sigtelser bliver frafaldet, oplyser Klaus Pedersen. Alle 21 sad varetægtsfængslet i 10-11 dage og er nu berettiget til erstatning.
Sagen er det andet store nederlag ud af to mulige for Københavns Politi i det retslige efterspil efter rydningen af Ungdomshuset. Den 14. marts blev 26 personer frifundet i den såkaldte knibtangssag for at have deltaget i urolighederne på Nørrebro efter rydningen af Ungdomshuset. Den sag valgte anklagemyndigheden imidlertid at anke på stedet, idet vicestatsadvokat Birgit Foltmar Gammelgaard personligt mødte op i byretten for at meddele anken. Det var så usædvanligt, at dommer Anne Grethe Stokholm udbrød, at hun aldrig havde oplevet, at statsadvokaten mødte personligt op for at anke en sag.
Forkerte oplysninger
I begge sager har der været rejst kritik af de anholdende politifolk. I sagen mod de 13 skete der frifindelse trods skråsikre forklaringer fra især én politimand. I knibtangssagen undersøger Statsadvokaten for København, om der er grundlag for at udtale kritik af eller endda føre sag mod en eller flere i Københavns Politi. Under knibtangssagen kom det nemlig frem, at en politirapport, der indgik som bevis i sagen, indeholdt forkerte oplysninger. Rapporten slog fast, at alle 26 havde deltaget aktivt i urolighederne. Men i retten kaldte den ansvarlige politimand den formulering for "lidt for bombastisk".
Blandt forsvarsadvokater går spekulationerne på, om politiet har strammet rapporterne mere end godt er på grund af urolighederne 16. december 2006. Her anholdt politiet cirka 260 personer, men beviserne rakte i første omgang ikke til varetægtsfængslinger. I den forbindelse meldte ledelsen i Københavns Politi ud, at man fremover ville sørge for at skaffe bedre beviser mod anholdte i lignende sager. 


