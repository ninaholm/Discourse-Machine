I Syrien samles gidsler i puljer
Den internationale al-Qaeda-milits, ISIL, der siges at have bortført en dansk hjælpearbejder i Aleppo, er trængt af både rivaliserende oprørsgrupper og regimetropper. De er sandsynligvis ved at opbygge en ’gidselpulje’, som de kan handle med
 
	Kidnapningen af fem hjælpearbejdere fra Læger Uden Grænser, deriblandt en dansker, betegnes som en ’standardkidnapning’. At nødhjælpsarbejdere, journalister og sekulære aktivister bliver kidnappet i Syrien er en følge af den interne kamp mellem oprørsgrupperne. De ønsker noget at ’handle med’. Foto: AFP Photo


 
	»En standardkidnapning«.

	Så kortfattet beskriver en kilde med indgående kendskab til karakteren af den syriske konflikt bortførelsen 2. januar af fem hjælpearbejdere fra organisationen Læger Uden Grænser i – eller tæt på – Aleppo i det nordlige Syrien.

	En af hjælpearbejderne er dansk, og udenrigsministeriet på Asiatisk Plads og organisationens danske afdeling arbejder på at opklare, hvem der står bag bortførelsen, og hvor danskeren tilbageholdes sammen med en svensk, en belgisk, en schweizisk og en peruviansk kollega.

	Ifølge en talsmand for organisationen, Michael Goldfarb, blev hjælpearbejderne »hentet til afhøring«, hvilket ifølge Informations kilde i Beirut er ildevarslende, især fordi hjælpearbejderne med ret stor sikkerhed menes at være bortført af al-Qaeda-gruppen Islamisk Stat i Irak og Levanten (ISIL), der fortrinsvis består af ikke-syriske militante.

	I går var der et forlydende i Beirut om, at den ISIL-gruppe, der angiveligt tog de fem nødhjælpsarbejdere, også havde danske deltagere. Det har ikke kunnet bekræftes, men det er evident, at nogle af de ca. 60 danske jihadister, der kæmper i Syrien, er og har været knyttet til organisationen.

	»Bortførelser er ofte begrundet med en formel sigtelse for spionage, som friholder gidseltagerne for mistanken om økonomiske motiver,« siger kilden, »men sandheden er snarere, at ISIL er ved at opbygge en ’gidsel-pulje’, der kan tjene som beskyttelse mod angreb eller som ’handelsvare’, hvis de bliver trængt op i en krog. I de situationer er det nyttigt at have ’noget i banken’, der kan forhandles om – og bortførelserne skal nok ses i sammenhæng med, at ISIL for tiden er under et voldsomt pres, for de er under angreb ikke kun fra det syriske regime, men også fra rivaliserende både sekulære og islamistiske oprørsgrupper.«

	Århundrede gammel tradition

	Gidseltagning er en traditionel praksis i Levanten – dvs. det sydlige Tyrkiet, Irak, Syrien, Jordan og Libanon – der går århundreder tilbage i tiden med divergerende motiver fra simpelt tyveri af brude til pekuniære formål for at få en løsesum eller som hævntogter i stamme- og klan-opgør.

	I den syriske borgerkrig har gidseltagning, som anført ovenfor, længe været standard. Typisk har oprørerne og regimets tropper taget fanger under væbnede sammenstød, der derefter udveksles med fanger fra den anden side eller ligene af folk, der er faldet under træfninger.

	Også familiemedlemmer til militante eller officerer fra regimet bortføres og ’handles’ med enten løsladelser, våben eller penge. Så sent som for en måned siden forlangte en oprørsgruppe, der kalder sig ’Frit Qalamoun’ (Qalamoun er et område tæt på Libanon, red.), 1000 kvinder løsladt fra det syriske regimes fængsler til gengæld for frigivelsen af 12 nonner, bortført i efteråret fra et kloster i Maaloula, en kristen syrisk by, der har skiftet oprørs- og regimehænder flere gange. I et andet typisk tilfælde, skildret af den amerikanske mellemøst-reporter Charlie Glass, udvekslede en regimeofficer i Tadamon nær Damaskus otte eller ni fanger med liget af en ung soldat, der befandt sig hos en oprørskommandant fra FSA (Fri Syrisk Armé), der holdt en stilling kun 200 meter fra officerens kontrolpost.

	Da regimeofficeren derefter hørte, at FSA-kommandantens hustru var i hans område, lod han hende ’afhente’, og ringede derefter til FSA-kommandanten med budskabet: »Hallo, jeg har din kone, hun har det godt, men jeg har brug for noget fra dig.«

	Hustruen blev udvekslet med fem kvindelige gidsler, og regimeofficeren sendte hustruen og noget medicin »som en gave. Og han sendte mig en pistol. Det indledte et nyt venskab.« Siden har de to fjender ringet sammen. Når FSA-kommandantens hustru tager telefonen, udveksles der artigheder, ligesom officeren har fremsendt cigaretter og brød.

	Nye standarder

	I dette historiske håndværk har ISIL sat nye standarder, der har forbløffet selv garvede iagttagere. Det blev illustreret så sent som i går, da tv-stationen Al Arabia citerede det britisk-baserede ’Syrisk Observatorium for Menneskerettigheder’ for nyheden om, at 50 ISIL-gidsler var blevet frigivet, da rivaliserende oprørsstyrker søndag fordrev ISIL-enheder fra provinshovedstaden Raqqa, som de har kontrolleret i måneder.

	Den interne krig mellem de rivaliserende oprørsmilitser, der har kostet snesevis af dræbte på begge sider, er iværksat efter Saudi-Arabiens beslutning om at etablere en loyal islamistisk styrke på 75.000-100.000 mand, som med central kommandostruktur fremover skal indsættes mod Bashar al-Assads tropper, forstærket med Hizbollah- og irakiske shia-militante og ledet af ’rådgivere’ fra Irans revolutionsgarde. Også i Aleppo, hvor de fem hjælpearbejdere blev bortført, var der i weekenden hårde kampe mellem saudi-loyale styrker og ISIL-militante, ligesom der blev kæmpet i landsbyer nær den tyrkiske grænse – de handler om kontrol med smuglerruterne til Tyrkiet – og nær Idlib, ligeledes i de såkaldt ’befriede områder’.

	Men befriet for hvem? I Aleppo gik folk på gaden denne weekend i en støttedemonstration for FSA og med slagord mod ISIL og Al-Assad-regimet. ISIL har indført en hårdhændet sharia-praksis i de områder, de kontrollerer, hvor det hører til dagens uorden at videofilme halshugning af ’vantro’ – oftest tilhængere af regimet og regimets soldater, der stilles for minutkorte sharia-domstole. I et tilfælde dette efterår huggede en ISIL-bøddel hovedet af en såret kammerat, der – i den tro, at han var taget til fange af shia-militante – havde mumlet shia-muslimske bønner i sygesengen. Hvilket dog blev ’beklaget’ af ISIL’s talsmand. At ISIL siden efteråret har kidnappet nødhjælpsarbejdere, journalister og sekulære aktivister er en følge af den interne borgerkrig i borgerkrigen. I oktober blev adskillige medarbejdere fra Røde Kors bortført, men hurtigt sat på fri fod. Nogle har været tilbageholdt i uger og måneder medens andre – fortrinsvis syriske gidsler – er dræbt.

	Sideløbende med gidseltagningen i Aleppo stormede ISIL-militante ifølge Syrisk Observatorium for menneskerettigheder et hospital i Latakia-provinsen og tog hele personalet som gidsler.

	Så længe de interne fjendtligheder fortsætter, vil risikoen for bortførelser af nødhjælpsarbejdere være overhængende.

Dette er en opdateret version af artiklen, som blev bragt i Dagbladet Information 7. januar 2014.

