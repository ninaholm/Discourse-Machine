Grønlandsk oliejagt: Endnu er det bare gas
Øgede forventninger i Grønland, forstærket bekymring hos Greenpeace og skuffede reaktioner på børsen efter første tegn på kulbrinter i havet ud for Vestgrønland


 Det »tyder på jackpot« skrev den grønlandske avis Sermitsiaq i går på sin hjemmeside ved meddelelsen fra det skotske olieselskab Cairn om, at der er fundet 'kulbrinter' ved boringerne vest for øen Disko ved Grønlands vestkyst. På børsen i London faldt til gengæld kursen på Cairns aktier, fordi kulbrintefundet foreløbig kun består af naturgas, ikke den olie, som selskabet, dets aktionærer og Grønlands Hjemmestyre drømmer om.
Til havs, i nogle hundrede meters afstand fra Cairns boreskib, ligger Greenpeace-fartøjet Esperanza med gummibåde og aktivister om bord og afventer udviklingen. Det samme gør flere politifartøjer og flådens inspektionsskib Vædderen, mens der på land i Grønland er delte meninger om nyheden fra olieselskabet og om Greenpeace-aktionen på havet.
Cairn, der har fået efterforskningstilladelse af Hjemmestyret, har to borerigge i området ved Disko og vil gennemføre tre, måske fire boringer, inden sommeren er slut. Det foreløbige resultat af den første boring blev afsløret i går i forbindelse med fremlæggelsen af olieselskabets halvårsregnskab.
»Jeg er opmuntret af, at vi har tidlige indikationer på et aktivt kulbrintesystem fra vores første boring i Grønland. Det bekræfter vor tro på et udvindingspotentiale,« sagde selskabets chef Bill Gammell.
'Indikationerne' består af naturgas i et tyndt sandlag ca. 2.000 meter nede i den arktiske havbund.
»Det sandlag, vi taler om, er ikke tykt nok til at kunne blive kommercielt, men det kan være forbundet med olie,« tilføjede vicedirektør Mike Watts.
Cairn understreger, at man kun er »lige i begyndelsen af efterforskningen« og endnu ikke kan vide, om det leder til fund af olie i mængder, der er kommercielt interessante.
»Vi borer i et bassin på størrelse med Nordsøen og i en blok så stor som Niger-deltaet. Dette er et marathon-løb, ikke en spurt,« påpegede Bill Gammell.
På Danmarks Tekniske Universitet siger professor Erling Stenby, Institut for kemi, til DR, at »man kan ikke konkludere, at der er fundet olie eller sikre tegn på olie ved den her boring.
Professor Stensby tilføjer, at fundet af gas i et tyndt sandlag dog »viser, at det er værd at lede videre.«
Delte meninger
I Grønland blev forventningerne til et olieeventyr skruet yderligere op i går.
»Grønland står formentlig over for et gennembrud som kommende olieproducerende land med udsigt til nye milliardindtægter. Siden 1970'erne har en række forskellige olieselskaber forgæves ledt efter det sorte guld. Men nu tegner det britiske olieselskab til at have ramt plet,« skriver avisen Sermitsiaq.
Den grønlandske miljøorganisation Avataq og den internationale inuit-organisation ICC har udtalt stor skepsis over for boringerne i de arktiske farvande, men i det meste af det grønlandske samfund ventes der med forventning på de store, potentielle indtægter, et olieeventyr kan bringe landets pressede økonomi. Derfor har det ikke udløst større sympati, at Greenpeace har ankret op tæt på Cairns boreskib og nu overvejer direkte aktioner i protest mod olieplanerne.
»Cairns nye information om gasfund er tegn på, at der kan være olie, og vi er her for at forhindre, at man begynder at udvinde olie,« siger klimamedarbejder Jon Burgwald i telefonen fra miljøskibet Esperanza.
Greenpeace er dels bekymret for det arktiske miljøs store sårbarhed, hvis en olieplatform havarerer som det f.eks. skete i Den Mexicanske Golf, dels modstander af at indlede nye olieproduktioner i en situation, hvor kloden ifølge klimaforskere ikke kan tåle afbrænding af mere end en fjerdedel af de allerede kendte globale reserver af fossil energi.
Jon Burgwald vil ikke afsløre, hvordan Greenpeace vil agere, mens resten af Cairns boreprogram forløber. Miljøskibet har fået påbud om ikke at komme nærmere end 500 meter fra Cairns boreskib og borerig - sker det, vil Esperanza blive opbragt og dets kaptajn arresteret, har politiet meddelt.
»Det er et påbud, vi i øjeblikket overholder,« siger Greenpeace-talsmanden.
Aktiefald
Det grønlandske Hjemmestyre har angiveligt opstillet meget strenge miljø- og sikkerhedskrav til olieselskabet og påpeger i en pressemeddelelse, at »alle myndighedskrav bliver efterlevet samvittighedsfuldt.«
Hjemmestyret tilføjer, at der hidtil har været rolige vejrforhold under boringerne, og at kun få isbjerge har været i nærheden af boreskibet.
US Geological Survey skønnede forrige år, at der i farvandet mellem Vestgrønland og Canada kan være olie- og gasreserver svarende til 18 mia. tønder olie. Greenpeace frygter, at et muligt oliefund hos Cairn vil få andre olieselskaber til at øge deres investeringer i de sårbare områder. Bl.a. Exxon, Chevron og danske DONG Energy har efterforskningstilladelser i de grønlandske farvande.
Fraværet af olie ved Cairns første melding i går blev dog modtaget med skuffelse af markedets aktører. Cairns aktier fald fra morgenstunden med fire pct. på børsen i London.
Det skotske selskab, der bruger 400 mio. dollar (godt 2,4 mia. kr.) på de grønlandske boringer, kom ud af årets første seks måneder med et underskud på 12,6 mio. dollar, i kølvandet på et underskud året før på 61,6 mio. dollar.


