Republikanere i offensiv mod sundhedsreform
Højesteretspræsident John Roberts redder Obamas lov fra 2010 ved at stemme med de liberale mindretal. Men hans argumentation kan blive brugt mod Demokraterne


 I 2015, 50 år efter at den demokratiske præsident Lyndon B. Johnson fik Kongressen til at vedtage gratis sundhedspleje for den fattige og ældre befolkning, vil i princippet alle amerikanere være dækket ind under en sygesikring.
Det er det historiske resultat af Højesterets afgørelse i går, at sundhedsreformen fra 2010 er forenelig med den amerikanske forfatning.
Kendelsen var set frem til med åndeløs spænding i det amerikanske samfund.
Der var ikke én person, som ville forblive uberørt, uagtet hvilken vej beslutningen gik. Det strækker sig fra den indlagte syge bygningsarbejder, som Information omtalte i går, til folk, der har råd til at tegne en forsikring, men som bliver afvist, fordi de har en allerede påvist sygdom.
Kendelsen blev også positivt modtaget af forsikringsselskaber og af sygesektoren – kommunale såvel som private hospitaler – som allerede i deres planlægning havde taget højde for lovens ikrafttræden 1. januar 2015.
Fra den dato vil antallet af uforsikrede patienter, der dukker op hos læger og på hospitaler, falde drastisk. Det vil medføre store besparelser. Forsikringsselskaber kan endvidere se frem til millioner af nye kunder, hvoraf en betydelig del vil være unge og sunde og derfor ikke dyre at forsikre.
Modstand fortsætter
Trods det er modstanden mod præsident Barack Obamas sundhedsreform stadig udbredt i det amerikanske samfund. Især hersker der stor bekymring blandt unge og familier med mellemindkomster, som frygter, at de ikke vil have råd til at betale en månedlig præmie, også selv om forbundsstaten vil give dem et tilskud. Meningsmålinger har vist, at folk i disse befolkningsgrupper opfatter påbuddet om at købe sygesikring som en krænkelse af deres personlige frihed. Det er en holdning, som endog deles af nogle familier og individer, der i henhold til loven vil modtage gratis sundhedspleje. Noget af modstanden kan dels tilskrives mangelfulde oplysninger, dels konservative modstanderes fordrejning af lovens bestemmelser i en to år lang reklamekampagne. I går sagde den tidligere demokratiske flertalsleder i Senatet, Tom Daschle, at Obama og hans parti har gjort for lidt til at udbrede kendskabet til lovens mange positive aspekter.
Samtidig bekendtgjorde flere konservative kampagneorganisationer, at de ville starte en ny reklamekampagne rettet mod sundhedsreformen i håb om at få valgt Mitt Romney til præsident og indsætte et republikansk flertal i Kongressens to kamre. Som guvernør i Massachusetts (2002-06) var Romney selv ophavsmand til et påbud om, at alle borgere skulle have sygesikring, og at staten kan pålægge dem, der afviser, et strafgebyr. Men som præsidentkandidat har Romney skiftet standpunkt og lover nu at ville ophæve den statslige sundhedsreform.
Skatteargumentet
Selve højesteretskendelsen giver Romney og Republikanerne en god platform til at føre kampagne for ophævelse af loven. Den af præsident George W. Bush udvalgte højesteretspræsident, John Roberts, fremførte nemlig, at et strafgebyr svarer til en afgift eller en skat, hvilket ligger inden for forbundsstatens domæne.
Denne omstændighed, sagde Roberts, vejede tungere end hans overbevisning om, at et påbud om sygesikring for alle borgere er i strid med en paragraf i forfatningen (commerce clause), som skænker forbundsstaten myndighed til at regulere samhandel mellem delstaterne.
Humlen er, at konservative medlemmer af højesteret anser køb og salg sygesikring for et produkt.
»Hvis forbundsstaten påbød borgerne at købe og spise broccoli, ville det være forfatningsstridigt,« sagde dommer Antonin Scalia under en høring i marts. Tilhængere definerer imidlertid påbuddet som en ret, der ikke hører under omtalte paragraf.
Roberts’ flertalskendelse blev støttet af fire liberale medlemmer af domstolen, skønt de var uenige i hans vurdering om, at påbuddet er forfatningsstridigt. For de fire var det okay, så længe sundhedsreformen overlevede.
Men Roberts’ definition af et straffegebyr som en skat giver ammunition til Romneys republikanske valgkampagner på nationalt og lokalt plan. Allerede i går beskyldte flere republikanske kongreskandidater deres demokratiske rivaler for at støtte og gå ind for skattestigninger.
Det er midlertidigt usandsynligt, at sundhedsreformen bliver et altdominerende emne i valgkampen.
Hverken Romney eller republikanske landspolitikere i usikre valgkredse vil høste mange stemmer på det emne. Vælgerne er nemlig langt mere optaget af den høje ledighed og den skrantende økonomi.

