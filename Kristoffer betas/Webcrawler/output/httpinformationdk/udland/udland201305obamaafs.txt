Obama vil afslutte krigen mod terror
I en tale i går forberedte præsident Obama amerikanerne på en afslutning af krigen mod islamistiske terrorgrupper og en tilbagevenden til det trusselbillede, der eksisterede før 11. september 2001. Han lovede åbenhed om droneangreb – og lukning af Guantánamo
 Som led i en omdefinering af terrortruslen og USA’s strategi vil præsident Obama optrappe sine bestræbelser på at få Guantánamo-lejren lukket. Foto: Scanpix


 
	Præsident Barack Obama erklærede i går i en tale på National Defense University i Washington, D.C., at USA’s 12 år lange krig mod islamistisk terrorisme lakker mod enden.

	Ifølge en seniormedarbejder i Det Hvide Hus vil Obama-regeringen søge at revidere en lov vedtaget af Kongressen efter terrorangrebet 11. september 2001, der bemyndiger USA til at anvende militærmagt i selvforsvar mod al-Qaeda og allierede terrorgrupper.

	Loven – Authorization to Use Military Force – har ydet både præsident George W. Bush og Obama juridisk dække til at føre krig i Afghanistan og Irak og til at anvende tortur mod terrormistænkte i hemmelige CIA-lejre i Europa såvel som i Mellemøsten.

	Loven er ligeledes blevet nævnt som begrundelse for at anvende væbnede droner til at dræbe personer mistænkt for at tilhøre al-Qaeda, andre islamistiske terrornetværk og Taleban i Afghanistan, Pakistan, Yemen og Somalia.

	Selv oprettelsen af en udenretlig fangelejr på Guantánamo-basen på Cuba er en følge af Kongressens beslutning om at give USA’s præsident bemyndigelse til at føre krig mod terrorister.

	Nyt kapitel

	Men nu er det ifølge præsident Obama på tide, at USA lægger dette kapitel bag sig og omdefinerer kampen mod terrorismen.

	»Vi har degraderet al-Qaedas kerne og deres allierede så meget, at vi nu er tilbage i den trussels-situation, som vi befandt os i før 2001,« forklarede Obamas seniorrådgiver i en briefing i går.

	Han fortsatte: »Militærmagt alene kan ikke besejre terrorismen, og en tidsubestemt magtanvendelse mod terrorisme ville ændre vort lands demokratiske karakter. Derfor skal USA i fremtiden engagere sig mere i at hjælpe andre lande med at opbygge demokratiske institutioner, hjælpe dem med økonomisk udvikling og satse på at løse konflikter.«

	Det er primært i denne brede sammenhæng, man skal forstå præsidentens ønske – udtrykt i talen i går – om at skabe åbenhed og gennemsigtighed om det juridiske belæg, regeringen har for at bruge droner til at henrette borgere i andre lande, herunder amerikanere. I denne uge underskrev Obama en forordning, som fastlægger de retningslinjer, regeringen skal følge ved anvendelse af droner til angreb mod terrormistænkte.

	Dødslister

	Retninglinjerne vil opstille kriterier for, hvem der opføres på en dødsliste, hvilke kriterier de skal opfylde for at kvalificere sig, og hvilken trussel de udgør mod USA’s nationale sikkerhed på angrebstidpunktet – og til sidst: Hvor stor en risiko uskyldige civile udsættes for.

	»Vi skal være næsten 100 proccent sikre på, at ingen civile rammes,« siger rådgiveren.

	Præsident Obama foreslår endvidere, at disse beslutninger skal forelægges en særlig domstol, der vil have bemyndigelse til at vurdere, om de er i overenstemmelse med national lovgivning og folkeretten.

	Det er i det lys, man skal se præsidentens beslutning om gradvist at overføre bemyndigelsen til at operere droner fra CIA til forsvaret. I hans første embedsperiode forvandledes CIA til en efterretningstjeneste direkte involveret i væbnede angreb mod terrormistænkte uden demokratisk opsyn.

	USA’s væbnede styrker er derimod under direkte opsyn af Kongressen og skal derfor rapportere hvert eneste droneangreb til de to kamres forsvarsudvalg. Pentagon skal endvidere efterleve den humanitære folkeret, altså krigens love. CIA er ikke underlagt samme strenge krav.

	USA vil gradvist nedtrappe anvendelsen af droner mod Taleban i Afghanistan i forbindelse med tilbagetrækningen af dets styrker i 2014. Obama nævnte ikke, hvorvidt droneangreb i Pakistan vil ophøre. Den nyvalgte regering i Islamabad forventes at ville anmode USA om at sætte en stopper for denne type krigsførelse.

	I Yemen og Somalia arbejder CIA og Pentagon i forvejen sammen om at gennemføre droneangreb mod henholdsvis al-Qaeda på den Arabiske Halvø og den islamistiske milits al-Shabbab. I sin tale antydede Obama, at droneangrebene vil fortsætte i disse lande.

	Lukning af Guantánamo

	Som led i en omdefinering af terrortruslen og USA’s strategi vil præsident Obama optrappe sine bestræbelser på at få Guantánamo-lejren lukket, og størsteparten af de fortsat 166 tilbageholdte mænd overført til deres hjemland, tredje lande eller til det amerikanske fastland.

	Præsidentens seniormedarbejder stillede i udsigt, at en indstilling af overførslen af 56 yemenitiske fanger – der er blevet clearet af Pentagon – vil blive ophævet. USA planlægger at overføre to-tre fanger ad gangen til styret i Sana’a og sikre sig, at de ikke slutter sig til al-Qaedas styrker i landet, inden man overfører flere.

	Udover de 56 yemenitter befinder der sig 30 andre fanger af anden nationalitet, der er rede til at blive sendt hjem. Et dusin af de resterende 74 fanger vil blive stillet for en militær domstol på det amerikanske fastland, sagde seniorrådgiveren.

	Andre fanger, der anses for at være for farlige til at løslade, vil blive interneret i et særligt fængsel, Pentagon vil opføre i USA.

	Men Obamas plan vil blive mødt med stor modstand fra Kongressen, som ved lov har nedlagt forbud mod overførsel af terrormistænkte fra Guantánamo til USA. Kun hvis præsidenten beslutter, at hans embede giver ham bemyndigelse til overførsel til et fængsel bygget af Pentagon, vil lejren blive lukket.

	Menneskeretsgrupper vil også gøre indsigelser mod at overføre de særlige militære domstole fra Guantánamo til USA og at internere ’farlige’ fanger. Obama lagde dog op til, at nogle fanger vil blive retsforfulgt af forbundsdomstole.

	»Det er ikke stedet, der er afgørende. Obama bør eliminere de militære domstole og lade kriminelle domstole retsforfølge de terrormistænkte. At placere fangerne på ubestemt tid i et Pentagon-fængsel ville fratage dem deres ret til at blive stillet for en domstol,« siger Gabor Rona, leder af folkeretsafdelingen i Human Rights First i New York.

	 

