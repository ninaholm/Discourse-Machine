Olmert: Israel bør opgive besat område



 Israel bør trække sig tilbage fra næsten alt territorium, som landet besatte i krigen i 1967. Det blev premierminister Ehud Olmert i går citeret i avisen Yedioth Ahronoth for at sige. Olmert, som har været fungerende regeringschef siden 21. september, foreslår, at Israel rømmer Vestbredden og Golanhøjderne. Hertil kommer Østjerusalem, som palæstinenserne ønsker som hovedstad. Ehud Olmerts udtalelser er omkostningsfri i den forstand, at han ikke selv skal være med til at virkeliggøre dem. Han afgiver posten som premierminister til partifællen Tzipi Livni fra Kadima på grund af korruptionsbeskyldninger. 
ritzau/Reuter

