Kosovo er uafhængigt
'Uafhængighed, uafhængighed!' jublede Kosovo-albanere i Pristinas gader. I går eftermiddag lidt i fire besluttede det kosovariske parlament at løsrive provinsen fra Serbien. Dermed har Europa fået en ny stat. Både Serbien og Rusland er kraftigt imod løsrivelsen, EU står parat til at tage over med en civil styrke på 2.000 mand
Kosovo-albanere jublede over deres enstemmige beslutning om uafhængighed fra Serbien.


 BRUXELLES - "Fra i dag og fremover er Kosovo stolt, uafhængig og fri," sagde Kosovos ministerpræsident, Hashim Thaci i går eftermiddag. 
"Vi mistede aldrig troen på, at vi en dag ville befinde os blandt verdens frie lande, og det gør vi i dag."
Den 17. februar vil fremover være uafhængighedsdagen for Kosovo-albanerne. I månedsvis har det kun været et spørgsmål om, hvornår det ville ske, ikke længere om det ville ske. I går eksploderede jublen. Folk var kommet rejsende til hovedstaden Pristina fra hele Kosovo og fra udlandet, og den længe ventede uafhængighed skulle fejres - røde flag med den albanske ørn var over det hele. 
Det nye land vil dog ikke overtage det albanske flag, i stedet er der valgt et blåt flag med et gult omrids af Kosovo under hvide stjerner. 
Men ikke alle i Kosovo jubler. Ud af de to millioner indbyggere er omkring 120.000 serbere, resten er andre mindretal. Især i det nordlige Kosovo er store områder rent serbisk. 
"De vil fastholde forbindelserne med Serbien, og vi vil se en reel deling i det nordlige Kosovo," siger sikkerhedsanalytiker Ilir Dugolli til Ritzau. Andre serbere lever i enklaver spredt i landet, og mange af dem siger, at de er parate til at flygte, hvis der bliver optræk til overgreb. Siden NATO-krigen i 1999 har de 40.000 serbere i Nordkosovo været nært forbundet med den serbiske regering i Beograd. 
"Kosovo er allerede delt. Delingen mellem nord og syd har eksisteret i otte-ni år," siger den moderate kosovo-serbiske leder Oliver Ivanovic: "Jeg forventer, at de nordlige serbere vil nægte at anerkende en uafhængighedserklæring fra Pristina, de vil ikke anerkende den ny regering, og de vil stadig betragte sig selv som en del af Serbien,"siger han.
Og optøjerne begyndte allerede i aftes, idet EU's og FN's bygninger i byen Mitrovica blev ramt af håndgranater, efter at Kosovo erklærede sig selvstændig med moralsk støtte fra EU. Det er i denne delte by, der opfattes som et af de mest følsomme områder i Kosovo, at knap 300 danske soldater er udstationeret.
EU evakuerede sine embedsmænd fra den bygning, hvor europæerne er ved at forberede den nye EU-mission, som skal afløse FN-administrationen i Kosovo.
EU: Vi ønsker stabilitet
Serbien og dets allierede Rusland er på det kraftigste imod løsrivelsen. Den nyvalgte serbiske præsident, Boris Tadic, der betragtes som pro-vestlig, sagde, at Serbien aldrig vil anerkende et selvstændigt Kosovo, og at erklæringen er ulovlig. Serbiens premierminister, Vojslav Kostunica, talte om Kosovo som en "falsk stat".
Kosovo var/er Serbiens sydligste provins og den serbiske kulturs vugge. I Kosovo ligger mange af de ældste ortodokse klostre, og her stod det måske mest berømte slag mod tyrkerne i 1389. Serbernes nærmeste allierede Rusland ventes at modsætte sig Kosovos selvstændighed i FN's Sikkerhedsråd. Sikkerhedsrådet skulle på russisk foranledning holde et hastemøde senere i går om Kosovo-krisen, oplyste Ritzau. 
Ifølge den kosovo-albanske avis Koha Ditore har Rusland forberedt en erklæring til Sikkerhedsrådet imod løsrivelsen. Et flertal er ifølge Koha Ditore usandsynligt, da USA, Storbritannien og Frankrig ventes at støtte Kosovos selvstændighed. 
NATO har en styrke på 17.000 mand i Kosovo, og NATOs generalsekretær, Jaap de Hoop Schaffer, sagde i går, at NATO vil fortsætte med at opfylde sine opgaver for ro og sikkerhed i Kosovo - for både mindretal og flertal, medmindre FN træffer en anden beslutning. 
NATO's Råd vil mødes i dag for at drøfte situationen. NATO-soldaterne skærpede bevogtningen i områder, hvor etniske albanere og etniske serbere grænser op til hinanden som i den delte by Mitrovica, hvor hadet mellem de to grupper er stort - og som nævnt allerede er ramt af uro.
Udenrigsminister Per Stig Møller vil afstemme Danmarks reaktion med de øvrige EU-lande, der mødes i Bruxelles om emnet i dag.
"Der er en vis uenighed i EU, men den uenighed er vel ikke større end, at der ikke er nogen, der taler om at banke kosovarerne tilbage. Spørgsmålet er i EU, hvad der kan ske af følgevirkninger," siger Per Stig Møller til Ritzau. 
EU's ansvarlige for udenrigsnaliggender, Javier Solana, sagde i går, at han var i tæt kontakt med regeringerne i regionen. 
"Jeg vil fremhæve, at stabilitet i Kosovo som i hele Balkan er afgørende. Derfor opfordrer jeg alle til at handle roligt og ansvarligt. Jeg er overbevist, at Kosovos ledere vil leve op til deres ansvar i dette afgørende øjeblik."
EU-styrke parat
EU offentliggjorde lørdag sin beslutning om at sende en politi- og justits-styrke på 2.000 mand til Kosovo, udenrigsministrene skal i dag afgøre, hvornår politifolk, dommere, fængselsbetjente og andre medarbejder i den civile forvaltning skal sendes afsted. EULEX Kosovo, som den nye styrke hedder, skal overtage efter FN's UNMIK-styrke, der har forvaltet Kosovo siden krigen i 1999. 
Forberedelserne til at få EU-styrken på plads har været i gang et godt stykke tid, selve overgangsfasen mellem UNMIK og EULEX er sat til 120 dage, siger kilder i Bruxelles. Under deres møde i dag skal EU's udenrigsministre ikke mindst blive enige om, hvornår styrken skal sendes afsted. Det hænger tæt sammen med spørgsmålet om datoen for en anerkendelse.
Flere lande i EU-kredsen vil dog ikke umiddelbart anerkende Kosovo, fordi de frygter for separatistbevægelser i deres egne lande, det gælder for eksempel Cypern, der er delt mellem grækere og tyrkere og Spanien - der består af fire etniske befolkningsgrupper: spaniere, galicere, baskere og katalanere. Sidstnævnte to har talt og baskerne endda kæmpet en blodig væbnet kamp for løsrivelse, og Rumænien - der har den ungarsktalende provins Transsylvanien. 


