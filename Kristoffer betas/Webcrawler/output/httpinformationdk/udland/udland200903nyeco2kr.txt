Nye CO2-krav kan bremse kulkraft i USA
Miljøgrupper jubler over forestående udspil fra den amerikanske miljøstyrelse. Erhvervslobbyister raser


 "Dette er ødelæggende for økonomien," siger Bill Kovacs, magtfuld amerikansk lobbyist og næstformand i US Chamber of Commerce.
"Dette er en meget stor, meget historisk og meget spændende nyhed," siger Bruce Nilles, kampagneleder hos den store amerikanske miljøorganisation Sierra Club.
Ophidselsen hos begge herrer skyldes lækagen forleden af et dokument fra den amerikanske miljøstyrelse, EPA, der varsler et radikalt opgør med Bush-æraens klimapolitik og syn på CO2 som miljøbelaster.
Om ca. to uger ventes EPA at offentliggøre en kendelse om, at CO2 fremover skal betragtes som en sundhedsskadelig forureningskilde og derfor være underlagt bestemmelserne i den amerikanske lov om luftmiljøet, Clean Air Act.
Optimistiske miljøfolk siger, at det kan bremse opførelsen af nye kulkraftværker i USA og hurtigt føre til nye grænser for amerikanske bilers CO2-udledning. Andre mener, at reguleringsmuligheden først og fremmest bliver et politisk brækjern for præsident Obama til at få Kongressen til at godkende en overordnet klimastrategi. Atter andre stritter imod det forventede udspil, som de mener vil få "vidtrækkende, uønskede konsekvenser" for amerikansk energi- og bilindustri såvel som for Obamas økonomiske stimulus-pakke.
Det er to år siden, USA's Højesteret pålagde EPA at inkludere CO2 i listen over luftforurenende stoffer henhørende under Clean Air Act. EPA's egne eksperter var enige, men Bush-regeringen ignorerede domstolen og fik i juli 2008 EPA's daværende chef til at bestille yderligere undersøgelser - reelt en forhaling af sagen på ubestemt tid. Bl.a. Californien indledte af samme grund retssager mod EPA for at få lov at bruge luftmiljøloven til at begrænse nye bilers CO2-udledning.
Nu har den ny, Obama-udpegede chef for miljøstyrelsen, Lisa P. Jackson, imidlertid lagt kursen radikalt om og meddelt Det Hvide Hus, at hun den 16. april underskriver et forslag om at gøre CO2 til et luftforurenende stof. Herefter følger to måneders offentlig høring, og dernæst kan udspillet forventes officielt godkendt. 
Og med det begynder virkningerne at ramme USA's elselskaber og bilproducenter.
Aflyst
"Denne lovgivning betyder problemer for kulfyrede kraftværker, som i dag udleder mere end 30 pct. af nationens klimabelastende forurening. Det baner også vejen for, at Californien og mere end et dusind andre stater kan indføre skelsættende klima-udledningsgrænser for køretøjer," siger Sierra Clubs Bruce Nilles.
Med CO2 under luftmiljøloven kan statslige eller lokale miljømyndigheder forlange installation af 'bedst tilgængelig teknologi' som vilkår for godkendelse af nye kulkraftprojekter. Det kan indebære både øgede omkostninger for selskaberne, længere godkendelsesprocedurer og antagelig et stigende antal afvisninger af kulværker i venten på den endnu ikke kommercielt tilgængelige CCS-teknologi til indfangning og deponering af CO2 i røgen.
Det store elselskab AES Corporation meddelte for nylig, at det trækker en ansøgning om et 600 megawatt kulkraftværk i Oklahoma tilbage, og sammen med flere andre annullerede eller udskudte projekter får det Sierra Club til at tro på, at kulkraften nu bremses.
"EPA's revurdering fører til et effektivt moratorium for alle nye kulkraft-projekter," mener David Bookbinder, organisationens klimarådgiver.
Tilsvarende kan den føre til en række staters indførelse af skrappe grænser for nye bilers CO2-udledning og dermed øge presset på de konkurstruede amerikanske bilproducenter.
Modstanden
Det er grunden til, at erhvervslobbyister nu advarer.
"Ved at gå videre med kendelsen udløser EPA en stribe beslutninger af vidtrækkende, utilsigtede konsekvenser," siger Bill Kovacs fra det amerikanske handelskammer.
Han henviser til, at miljøgrupper givetvis vil bruge den ny bestemmelse til at teste alverdens projekter med CO2-udledning ved domstolene.
"Det vil betyde, at alle infrastrukturprojekter, inklusive dem under præsidentens stimulus-initiativ, vil blive genstand for miljøvurderinger hvad angår drivhusgasser. Eftersom ingen af projekterne har været igennem en sådan vurdering, er det tænkeligt, at projekterne under stimulus-pakken vil fortone sig. Det vil være ødelæggende for økonomien," siger Kovacs til Washington Post.
Det menes, at præsident Obama foretrækker at få styr på CO2-udledningerne via en national CO2-kvoteordning, cap & trade, snarere end ved prøvning af alverdens projekter efter Clean Air Act. Men udspillet fra EPA kan dermed blive et vigtigt redskab for præsidenten til at overbevise Kongressen om det hensigtsmæssige i at vedtage det nationale kvotesystem.


