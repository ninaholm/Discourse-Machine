Guvernøren jagtede korrupte politikere – nu er han selv mistænkt
Republikanernes præsidenthåb Chris Christie plejede at retsforfølge de mange korrupte politikere i New Jersey. Nu er han selv involveret i en mini-Watergate. Korruptionen i staten går tilbage til en borgmester, der styrede Jersey City i 30 år
Guvernør Chris Christie er under mistanke for at have brugt skatteborgernes penge som afpresningsmiddel til at opnå støtte fra demokratiske partiledere. Formålet skulle være at styrke hans image som tværpartisk politiker forud for præsidentvalget i 2016.


 
	På rådhuset i Jersey City skulle stå et ganske interessant skrivebord, som blev brugt af tidligere borgmester og partiboss Frank Hague i den betragtelige periode, denne regerede over denne delstats næststørste by, nemlig fra 1917 til 1947.

	Men for en besøgende er det ikke let at finde. Faktisk synes det sporløst forsvundet. Eller også er historien om dets hemmelige skuffer, hvori der blev stoppet penge, en skrøne.

	Hagues skrivebord er symbolsk set et interessant klenodie i en periode, hvor New Jerseys republikanske guvernør Chris Christie – der gerne vil være USA’s næste præsident – af medierne beskyldes for at være en politisk hooligan, som tyer til at intimidere og tage hævn mod kritikere og politiske rivaler.

	New Jersey er berygtet som den mest korrupte delstat i USA. Den ypperste historiske repræsentant for denne tradition var uden tvivl Frank Hague, der i sine 30 år som borgmester skrabede en formue til sig.

	Borgmesteren – der ikke kunne skrive ordentligt engelsk og kæftede op som en gadedreng – ejede en villa i Florida, et penthouse på Manhattan og et luksuspalæ i New Jersey.

	»Han kom næsten aldrig på kontoret. De fleste forretninger blev ordnet pr. telefon,« fortæller John Hallanan, juridisk rådgiver for byens demokratiske borgmester Steve Fulop og tidligere direktør for Jersey Citys historiske fredningskommission.

	Ikke desto mindre skal borgmester Hagues skrivebord have haft et par hemmelige skuffer, som hans gæster diskret kunne trække ud og lægge et bundt dollarsedler ned i som tak for denne eller hin tjeneste. I mange år var det en udbredt opfattelse, at et relativt lavt skrivebord med skuffer foran og bagved havde tilhørt Hague.

	»Grebene på skufferne på den ene side af bordet var trukket ud og hullerne dækket. Det ledte til historien om, at det var her, de besøgende efterlod bestikkelsespenge,« siger Hallanan.

	Skrivebordet stod indtil for nylig fremme i en hal til almen beskuelse. Men i dag er det gemt på et lager. Selv ikke Hallanan, en yngre herre af irsk afstamning klædt i nålestribet jakkesæt, med et blegt ansigt og pomade i det røde hår, kender ikke dets præcise opholdssted.

	»Men det er også ligegyldigt,« tilføjer han.

	Myte og virkelighed

	I New Jersey er det svært at skelne mellem myte og virkelighed. Her synes ingen at tage politikeres og embedsfolks udtalelser for pålydende. Og dem, der er oppe, kan lige pludselig være nede – og i spjældet.

	Tag den populære republikanske guvernør Christie, der vandt embedet i 2009 og igen i 2013 med overvældende støtte fra demokratiske vælgere.

	I 2002 blev han af George W. Bush udnævnt til forbundstatens statsanklager i New Jersey som tak for indsamling af penge til Bushs kampagne. I de næste seks år stod Christie i spidsen for en omfattende og gennemgribende antikorruptionskampagne.

	Én efter én blev korrupte politikere og embedsfolk stillet for retten og i de fleste tilfælde fundet skyldig. Nogle havde taget imod bestikkelse fra selskaber, der som modydelse vandt offentlige anlægsarbejder. Andre tog sig betalt for at skaffe familie og venner job i stat og kommune.Statsanklager Christie gik også efter mafiaklaner og fik afsløret, hvad tv-seere vidste fra serien The Sopranos: At mafiaen infiltrerer legitime firmaer for at hvidvaske ulovlige indtægter.

	»Der har altid været korruption i New Jersey, men Christie afslørede omfanget,« siger den halvpensionerede forsikringsagent Saverio Pansini, der denne eftermiddag er ude at spadsere på havnepromenaden i Hoboken, en naboby til Jersey City.

	»I 1970’erne og 1980’erne hang job på træerne her. Vi havde fabrikken Maxwell Coffee, tandpastaproducenten Colgate og masser af arbejde i havnene. Så hvorfor bestikke politikerne for at få et job? I dag er arbejdsløsheden høj,« siger Pansini, der er immigrant fra Bari i Italien.

	I sin jagt på korrupte politikere udviste Christie en standhaftighed på grænsen til det fanatiske og moralsk selvretfærdige. Nogle iagttagere mener, at denne iver hang sammen med hans egen baggrund. Én af hans sicilianske mors slægtninge var mafiasoldat i New Jersey, som guvernøren kendte som barn.

	Det var Christies ry som en hårdtslående og no-nonsense bekæmper af korruption, der fik ham valgt til guvernør i 2009.

	Tilbageslaget

	Men nu sidder han pludselig selv i saksen.

	»I det politiske liv er springet fra selvretfærdig til umoralsk adfærd ofte forbavsende kort,« siger Harold Bursztajn, der voksede op i New Jersey og nu underviser i klinisk psykologi på Harvard University.

	For to uger siden afslørede en række e-mails, at guvernørens nære allierede i den politisk udpegede ledelse af havne- og luftfartsmyndigheden for New York og New Jersey i september havde beordret lukningen af to ud af tre vejspor ved indkørslen til George Washington-broen.

	Vejspærringen varede i fire dage og skabte et gigantisk trafikkaos i Fort Lee på New Jersey-siden, hvor en demokratisk borgmester sidste sommer pudsigt nok havde afvist en opfordring fra Christies vicestabschef om at støtte guvernørens genvalg i 2013.

	Indtil videre ved ingen med sikkerhed, hvorfor Christies underordnede gav ordre til spærringen. En kommission nedsat af det demokratiske flertal i statens parlament igangsatte i sidste uge en undersøgelse, som kan blive guvernørens Watergate. Den er allerede blevet døbt Bridgegate. Vidner skal afhøres, også hans medarbejdere.

	Skandalen har brudt den tavshedskultur, der har præget New Jerseys politiske liv, siden Christie overtog roret i januar 2010. Demokratiske borgmestre i Fort Lee, Elizabeth og Hoboken har nu taget bladet fra munden og luftet en længe næret mistanke om, at deres byer blev straffet finansielt, fordi de ikke personligt ’velsignede’ Christies genvalg.

	Her i Jersey City blev Steve Fulop valgt til borgmester i juni og af Christie lovet finansiel støtte, dersom han ville støtte hans genvalg. Men Fulop er demokrat og bakkede op om partiets kandidat. Reaktionen udeblev ikke: Alle Fulops møder med de statskommissærer, der sidder på pengekassen, blev straks aflyst.

	I et interview med National Public Radio i december hævdede Fulop, at hans forhold til Christies regering var ganske udmærket. I sidste uge kom han med et på andre tanker og fortalte sandheden.

	Afpresning

	Guvernøren er nu under mistanke for at have brugt skatteborgernes penge som afpresningsmiddel til at opnå støtte fra demokratiske partiledere. Formålet skulle være at styrke hans image som tværpartisk politiker forud for præsidentvalget i 2016.

	»Det er en lettelse, at denne grimme side af guvernørens ellers så populære person endelig er kommet frem. Her i New Jersey vidste vi det godt, men jeg frygtede, at andre amerikanere ville falde for hans no-nonsense og resultatsøgende stil,« siger Diana Jeffrey, juridisk rådgiver for borgmester Fulop.

	Hendes veninde Grace Spencer er demokratisk parlamentsmedlem fra Newark.

	»Grace fortæller, at Christie opfører sig som en bølle under møder. Hvis man ikke giver ham alt på et sølvfad, bremser han bevillingerne til ens valgkreds. Hun er nødt til at sige ja og amen.«

	Ifølge Diana Jeffrey er amerikanske vælgere så frustrerede over politik, at de hellere end gerne løber med manden, der sætter skik på andre politikere, affyrer ordrer og bander og svovler.

	Jeffreys kollega er nu ikke helt enig. John Hallanan sammenligner Christie med tidligere præsident Lyndon B. Johnson, der havde for vane at true og intimidere kongresmedlemmer og senatorer inden afstemningen om et vigtigt lovforslag: »Johnson var langt værre end Christie. Han fremturede som en bisse i overbevisning om, at det tjente et højere formål – at forbedre samfundet,« siger Hallanan.

	Den siddende præsident i Det Hvide Hus er af sine kritikere blevet hængt ud for at mangle ’den indre Lyndon Johnson’. Hvis Barack Obama blot tog de folkevalgte ved kraven, skulle resultaterne nok komme, hedder det.

	»Men det er jo naivt,« siger Hallanan. »I 1960’erne var der ingen Twitter eller Facebook, så Johnson kunne slippe af sted med den slags metoder. Det ville Obama ikke kunne.«

	Og dog. Guvernør Christie slap af sted med det i fire år. Først da faldt hammeren.

