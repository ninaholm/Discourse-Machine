Hvordan kan man skyde på en skole, der er malet blå og hvid over det hele?
Der går ikke en halv time i Gaza uden tab. Hvis vi ikke hører lyden af granater tæt på, ved vi, at et andet område er under hård beskydning. 
 Ved angrebet på UNRWA-skolen blev mindst 15 dræbt. Denne palæstinensiske dreng  sidder på hospitaltet og venter på behandling efter angrebet


 Da vi i går eftermiddag som sædvanlig hørte radionyheder, kunne journalisten ikke tale. Vi forstod ikke et ord, så oprørt var hun. I en anden rapport sagde journalisten:
»UNRWA-skolen i Beit Hanoun, nord for Gaza, er under hård beskydning.«
Hvorfor? En skole, der er malet i blå og hvid over det hele? Desuden kender de israelske myndigheder helt sikkert skolens koordinater. UNRWA’s skole i Beit Hanoun var først og fremmest et tilflugtssted for internt fordrevne. Skolerne blev ramt af flere af den israelske hærs missiler, som blev affyret fra tæt ved grænsen. Omkring fire missiler blev affyret mod skolen i Beit Hanoun. 16 palæstinensere blev dræbt og 200 blev såret. Dem, der havde søgt tilflugt på skolerne, var for få dage side af den israelske hær blevet bedt om at forlade deres hjem tæt ved grænsen!
»Det blodbad og de menneskelige lidelser, vi i dag var vidner til på vores skole i Beit Hanoun, var så rystende og uacceptabelt, at det er svært at finde ord, som giver tilstrækkeligt udtryk for min forargelse. Som det er sket så mange gange før i denne ubarmhjertige konflikt, er det civilbefolkningen, der betaler den højeste pris for den igangværende militære optrapning. Jeg fordømmer i de stærkest mulige vendinger denne afstumpede beskydning og det omfattende tab af menneskeliv,« udtaler UNRWA’s generalkommissær, Pierre Krähenbühl.
Det er værd at nævne, at mange af de overlevede på skolerne sagde, at de var blevet bedt om at samles på skolerne med henblik på evakuering til et sikrere sted. Civile palæstinensere, der opsøger UNRWA’s skoler, søger tilflugt hos FN i den tro, at det ville være det sikreste sted. Desuden har folk ikke mange muligheder i Gaza – enten på UNRWA’s skoler, offentlige skoler eller hos pårørende. Der er ikke andre muligheder. Man løber fra den ene uundgåelige død til den næste, kun stedet ændrer sig.
»Alle syvårige piger og drenge i Gaza-striben i dag har levet hele deres liv under belejring. Dette er den tredje større konflikt og humanitære katastrofe, som de oplever, og den forværrer blot en humanitære krise, der er forårsaget af syv års blokade,« siger FN’s vicegeneralsekretær for humanitære anliggender, Kyung-Wha Kang.
På hospitalet i Shifa står to senge ved siden af hinanden. To små søstre ligger i sengene. Deres tante tager sig af dem, efter at de mistede deres mor under de seneste bombardementer i Shujai’iya. En af de to søstre er otte år gammel, og efter bombardementet af deres hjem kan hun ikke lukke sine øjne,  fordi hun er helt ude af stand til at bevæge sig. Granatsplinterne har påvirket hendes lille krop dramatisk. Hendes ti år gamle søster taler ikke. Hun blev ramt af granatsplinter i ansigtet. De små piger vil lide fysisk, men de vil også lide psykisk, hver gang de tænker på deres elskede mor, der døde under forsøget på at beskytte dem. Begge har brug for specialiseret behandling uden for Gaza.
Hvert andet minut bliver en person dræbt eller såret eller et hus beskudt i Gaza. Der er mange forskellige lyde af våben. Der er absolut ingen sikkerhed, intet sted i Gaza er sikkert. Mange mennesker, som er evakueret fra deres boliger i grænseområderne, har være så uheldige at blive beskudt midt i Gaza City. Manglen på sikkerhed øger angsten, lidelserne og traumerne i civilbefolkningen. Mange familier i Gaza bor ikke i samme hus eller lejlighed. Nogle medlemmer af familien opholder sig i hjemmet, mens resten bor hos slægtninge eller venner. Det er for at øge muligheden for, at en del af familien overlever. Det viser, hvor håbløs situationen er. Denne fortvivlede metode har vundet indpas, efter at 42 familier ifølge OCHA har mistet tre eller flere medlemmer under det samme angreb, i alt 253 dødsfald.
For at give dig en lille beskrivelse af hverdagslivet, kan jeg fortælle, at man ikke er sikker derhjemme, for ens nabo kunne måske være et bombemål. Det er ikke sikkert at stå i sin døråbning med nogle venner, hvor man kan blive beskudt af de israelske fly. Hvis man er heldig, bliver man kun såret. At gå på gaden er heller ikke så godt, da de israelske fly ikke bryder sig om folk på gaden. At stige ind i en taxa er absolut ikke en god idé, for man ved ikke, hvem de andre i taxaen er. Hvis man bestiller en taxa, ved man ikke, om chaufføren er eftersøgt. For nogle få dage siden var en familie fra den sydlige del af Gaza-striben på vej til hospitalet for at besøge en såret. De kørte i en taxabus, men pludselig blev den beskudt og alle i bilen døde. For få minutter siden blev moskeer beskudt. Da folk strømmede ud fra moskeerne i den østlige del af Gaza City, blev de beskudt af israelske fly.
Wedad Naser er palæstinensisk hjælpearbejder. Hun bor i Gaza By sammen med sin mand Ehab, der er læge. De har to døtre.

