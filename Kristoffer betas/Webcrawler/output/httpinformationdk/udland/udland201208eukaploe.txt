EU vil med i kapløbet om sjældne jordarter
Der er ekstraordinær stor efterspørgsel på de råstoffer, som er nødvendige for udviklingen af alternative energikilder. Det har fået EU til at se på nye udvindingsmuligheder både på og uden for kontinentet
Under Grønlands enorme iskappe kan der ifølge geologiske skøn ligge nok sjældne jordarter til at mætte mindst en fjerdedel af den globale efterspørgsel i fremtiden.


 Inde i alle vindmøller, computere, telefoner, scannere, elbiler og andet teknologisk udstyr findes materialer, der betegnes som sjældne jordarter. Der er ekstraordinær stor efterspørgsel på disse 17 grundelementer, men udbuddet er begrænset, og de fleste eksisterende kilder er blevet opkøbt af Kina. I sidste måned advarede regeringen i Beijing, som kontrollerer mere end 90 pct. af de kendte reserver, om, at forsyningerne er aftagende, selv om der er blevet indført eksportkvoter:
»Efter mere end 50 års overdreven minedrift er Kinas reserver af sjældne jordarter støt faldende, og antallet af år med garanterede leverancer er blevet reduceret,« meddelte kinesiske embedsmænd i et notat.
Det kan være en katastrofe for fremtidens grønne teknologier som f.eks. vedvarende energi og elektriske køretøjer. Derfor har Europa gjort sig store diplomatiske anstrengelser for at få adgang til Grønlands naturressourcer. Under Grønlands enorme iskappe kan der ifølge geologiske skøn ligge nok sjældne jordarter til at mætte mindst en fjerdedel af den globale efterspørgsel i fremtiden. EU-Kommissionens næstformand, italieneren Antonio Tajani, har stået i spidsen for indsatsen for at indgå en aftale med Grønland om fælles udvikling af udvindingen. Udover sjældne jordarter og metaller som guld og jern vil aftalen potentielt også omfatte udvinding af olie og gas, som findes i overflod i farvandene omkring øen.
»Vi har brug for innovative partnerskaber med andre lande til udvinding af råstoffer. Private virksomheder presser kommissionen til at gøre dette. Deres overlevelse afhænger af det. Europa er ikke rig på råstoffer, og vi må derfor være bedre til at indgå partnerskaber med andre lande,« siger Antonio Tajani.
Ifølge Tajani har stigende råstofpriser skabt »et incitament for regeringerne til at være mere lydhøre, fordi virksomhederne er nødt til at betale mere for deres råstoffer«. Grønland er på sin side opsat på at fortsætte med at lede efter råstoffer, som i mange tilfælde ligger under 150 meter is. Danskeren Henrik Stendal, som er chefgeolog ved Grønlands selvstyre og har arbejdet på øen siden 1970, siger: »Vi har vist, at vi har stort potentiale. Det har været en øjenåbner for mineindustrien. EU har vist stor interesse, hvilket er rigtig godt. Vi mener, at dette kan blive meget værdifuldt for Grønland.«
Mangel på råstoffer
Kampen om Arktis er en del af et større mønster. En truende mangel på råstoffer forbinder pendlere over hele Europa, der bliver forsinket på grund af stjålne ledninger eller forsvundne kloakdæksler – en mangel, som bliver næret af efterspørgslen på vigtige råstoffer over hele verden. Den hastige økonomiske vækst i de store udviklingslande som bl.a. Kina, Indien og Brasilien, øget urbanisering og en stigning i Jordens befolkningstal til ni mia. mennesker har skabt en hidtil uset efterspørgsel på naturressourcer. I de seneste år har der været fødevarekriser, stigende priser på fossile brændstoffer og en stigning i prisen på traditionelle råstoffer som jern, stål og kobber samt sjældne jordarter.
De lande, der kontrollerer disse ressourcer, kan indtage en førerposition i verdensøkonomien. Det har Kina indset for år tilbage og har ikke blot sat sig på markedet for sjældne jordarter, men også opkøbt landområder til opdyrkning af fødevarer. Andre lande er ikke kommet så hurtigt fra start, men forsøger nu at indhente det forsømte. Denne jagt på ressourcer truer nogle af verdens miljømæssigt mest skrøbelige områder, fra Arktis og Amazonas til Madagaskar og Papua Ny Guinea. I erkendelse af dette begrænser Europas fremtidige partnerskaber sig langt-fra kun til Grønland.
»Vi samarbejder med Afrika, navnlig Sydafrika, hvor der er en overflod af vigtige råstoffer,« siger Antonio Tajani og fortsætter: »EU er på vej til at underskrive en aftale med Den Afrikanske Union, og vi har allerede indgået råstofaftaler med Chile, Argentina og Uruguay. For første gang er vi nu i dialog med Kina og Rusland.« Ifølge Tajani kan Europa til gengæld tilbyde ekspertise: »Vi kan bidrage med teknologisk bistand. Det vil være værdifuldt for andre økonomier.« Han opfordrer også til fornyet fokus på at finde råstoffer på det europæiske kontinent, som er blevet overset, forladt eller indtil nu betragtet som urentabelt.
»Mange miner står ubenyttede hen, men nu kan vi udvinde med færre omkostninger, så vi leder efter områder, hvor vi kan gøre det.«
Tajani peger på Grækenland som et land, hvor der kan udvindes råstoffer, hvilket ville sætte skub i økonomien. Nogle af Grækenlands potentielle mineområder er uudnyttede, dels på grund af øget konkurrence fra udlandet og dels på grund af øget økonomisk satsning på turistindustrien. Som en del af satsningen ville Tajani også gerne undersøge muligheden for minedrift på Europas tættest befolkede landmasse, herunder også urban mining. På nuværende tidspunkt bliver det sjældent praktiseret på grund af vanskelighederne ved minedrift i beboede områder, men med udviklingen af mere miljøvenlige teknikker vil det blive mere rentabelt. Det vil betyde, at folk kommer til at bo tættere på miner med alle de miljø- og anlægsmæssige vanskeligheder, som det indebærer. Nedlagte lossepladser åbner også for muligheder for udvinding – i Kina udgraves her silicium og andre komponenter til brug i solpaneler.
Kontrolleret minedrift
Østeuropa har ifølge Tajani også et vist potentiale for at øge produktionen i de eksisterende miner. Men bortset fra det og et par områder i Arktis og Barentshavet er mulighederne for udvinding af nye ressourcer i Europa begrænset, hvilket gør Grønland så meget desto mere attraktivt. Grønlands oliereserver er måske på næsten 50 mia. tønder, en enorm potentiel ressource for EU, da størstedelen af de aktive olie- og gasfelter i Europa tilhører Norge, som ikke er medlem af EU. Derfor ville det være en stor gevinst, hvis man kunne finde nye olie- og gasreserver i mindre udforskede farvande.
Tajani peger på Barentshavet, nord for polarcirklen, som en mulighed.
Greenpeace har iværksat en stor kampagne for at beskytte de arktiske farvande mod boringer efter olie og gas. Miljøorganisationen hævder, at udvinding af disse fossile brændstoffer ikke kun er farligt for klimaet, men også for det jomfruelige miljø, fordi olieudslip eller eksplosioner af den type, som har forpestet Den Mexicanske Golf, ville få katastrofale konsekvenser i disse områder. Greenpeace er derimod ikke imod minedrift på indlandsisen, hvis udvindingen bliver reguleret. For Greenpeace betyder det akutte behov for teknologi til udviklingen af vedvarende energi, at udvinding af sjældne jordarter kan være gavnlig for miljøet, hvis det bliver gjort på den rigtige måde.
»Mineboringer kan kontrolleres på en helt anden måde, end man kan med dybhavsboringer,« siger Jon Burgwald, Greenpeace’ ekspert i arktiske forhold. »Vi holder nøje øje med dette og vil protestere, hvis ikke det bliver gjort på den rigtige måde. Men der er ingen tvivl om, at minedrift i Grønland kan få meget positive effekter.«
 
© The Guardian & Information 2012. Oversat af Mads Frese

