Ringe udsigt til politiske reformer i Kina
Kommunistpartiet lover politiske reformer, men slår samtidig sit eget overherredømme fast. Størst fokus vil fortsat være på økonomiske reformer. Ikke demokrati og ytringsfrihed
En vagt står foran porten til kommunistpartiets årlige 4-dages lukkede landsmøde i Beijing. hvor der blev diskuteret strategi for de næste fem år. Mødet endte uden specifikke tiltag omkring politiske reformer, siger ekspert i kinesisk politik


 BEIJING - Kina vil søge »et stort gennembrud« for de økonomiske reformer. Sådan lød beskeden fra kommunistpartiets lederskab i går efter afslutningen på det årlige partimøde. Samtidig vil partiet »energisk, men stabilt« fremme en politisk reformproces, men ledelsen understregede samtidig, at dens magtposition er urørlig.
Frem mod det fire dage lange lukkede møde i partiets centralkomité blev fokus på den manglende politiske liberalisering af etpartistyret intensiveret. Adskillige gange har premierminister Wen Jiabao offentligt talt om behovet for politiske reformer. Den fængslede kinesiske systemkritiker Liu Xiaobo blev forrige uge kåret til dette års vinder af Nobels fredspris for sin kamp for demokratiske rettigheder. Og i åbne breve i sidste uge krævede først 23 partiveteraner respekt for ytringsfrihed, og senere opfordrede 100 intellektuelle lederskabet »til at leve op til deres hyppige løfter om reform af det politiske system«.
Men i sidste ende er der ingen tegn på, at det har rokket noget for centralkomiteens omkring 300 delegerede.
»Der er ingen specifikke tiltag omkring politiske reformer. Det er kun retorik, og der er ingen tegn på, at partiet er villig til at give noget væk af sin magt,« siger Bo Zhiyue, ekspert i kinesisk politik fra National University of Singapore.
»Gruppen af ledere lader sig ikke påvirke af pres udefra for at ændre deres dagsorden. De har identificeret deres prioriteter - økonomisk og social lighed. Alt andet må vente.« siger Bo Zhiyue.
På trods af mange udtalte håb var der da forud for partimødet heller ingen indikation på, at det samlede lederskab var klar til at bløde op politisk.
»Snarere viste partiet, hvor langt det er fra at tage de demokratiske ændringer til sig, som kritikere kræver,« siger Hu Xingdou, politisk kommentator og økonomiprofessor fra Beijings Teknologiinstitut. Nobelprisen til Liu Xiaobo blev fra officielt hold mødt af voldsom fordømmelse, og censuren sørgede for, at befolkningen blev holdt uvidende om partiveteranernes kritik af netop censuren.
Propagandadepartementet gik så vidt, at det censurerede landets egen premierministers udmeldinger om behovet for politiske reformer. »Hvilket er det klareste tegn på, at Wen Jiabaos synspunkt er i mindretal i lederskabet, og de andre forsøger at inddæmme hans indflydelse,« siger Hu Xingdou.
Ingen støtte
I interviews og taler har premierministeren sagt, at folkets ønsker og behov for demokrati og frihed er uimodståelige, og ytringsfrihed er uundværligt for enhver nation.
Men blandt de øverste ledere står han tilsyneladende mutters alene med det synspunkt. Ingen har støttet ham offentligt - indflydelsesrige ledere har i flere tilfælde sågar vendt ham ryggen. Bl.a. har landets sikkerhedschef og nummer ni i det kommunistiske hierarki, Zhou Yongkang, direkte afvist politiske reformer og skrevet, at nogle partimedlemmer er blevet påvirket af »fejlagtige vestlige politiske og juridiske ideer.«
Samtidig har præsident og partichef Hu Jintao forsvaret behovet for at sikre 'socialisme med kinesiske karaktertræk' - et begreb, der underkender almengyldigheden af f.eks. demokrati og menneskerettigheder i vestlig forstand.
»Wen Jiabao har simpelthen ikke støtten, der skal til for at gennemføre noget så stort som politiske reformer,« siger Bo Zhiyue.
I adskillige statsstyrede dagblade pibler hans udmeldinger om politiske reformer dog nu frem. Og i sidste måned, under forsideoverskriften 'Det folket ønsker er politiske reformer', støttede tidsskriftet fra den indflydelsesrige centrale partiskole premierministeren.
»Der er folk i partiet, som ser, at der er behov for politiske reformer, men modet mangler til at gennemføre dem,« siger Hu Xingdou. »Der er for meget nervøsitet over, at det kan true stabiliteten, men det er netop manglen på rettigheder til folket, der truer stabiliteten.«
Tom snak?
Men hvilke reformer er det præcist, Wen Jiabao advokerer? I en kinesisk kontekst kan politiske reformer blot betyde ændringer inden for etpartistatens eksisterende struktur.
»Wen Jiabao vil give folket og medierne en større stemme, bl.a. for at sikre, at den udbredte korruption kan bekæmpes. Men præcist hvordan og i hvilket omfang han vil realisere det, ved vi i virkeligheden ikke,« siger Bo Zhiyue.
Samtidig frygter en del kinesiske intellektuelle, at Wen Jiabao blot foregiver at støtte demokratiske reformer for at formilde kritikere i og uden for Kina. Forfatteren Yu Jie har netop udgivet en bog i Hongkong med den fordømmende titel Kinas bedste skuespiller, Wen Jiabao, hvori han anklager premierministeren for hykleri.
»Wen Jiabaos snak om politiske reformer er tom snak,« siger Yu Jie, der er i husarrest i Beijing. »Han og partiet har altid talt om reformer for at give folk håb, men det har aldrig ført til noget reelt. Wen Jiabao spiller den folkekære politiker, men foregiver blot sympati for folket, for at narre det til fortsat at stole på styret.«
Det netop afsluttede partimøde afslørede i går et udkast til den tolvte femårsplan, rettesnoren for politikken fra næste år og frem til 2015. Kinas ledere vil forsøge at finde måder at mindske de økonomiske og samfundsmæssige skel, der truer landets stabilitet.
Ingen ændringer
Ved partimødet blev det også annonceret, at vicepræsident Xi Jinping er blevet udnævnt til viceformand for partiets militærkommission, hvilket er et nødvendigt skridt for at bane vejen for, at han bliver landets næste leder i 2012, når Hu Jintao træder tilbage sammen med Wen Jiabao.
Det er de færreste, der forventer, at et nyt lederskab anført af 57-årige Xi Jinping vil komme med friske, modige politiske eksperimenter.
»De kommende ledere er skabt af den samme støbeform som de nuværende. Det er teknokrater,« siger Bo Zhiyue. »De første fem år af deres lederskab vil de blot implementere den linje, der allerede er blevet udstukket. Så de næste mange år vil der ikke ske nogle politiske ændringer.«
Forfatteren Yu Jie er også pessimistisk for fremtiden. »Kommunistpartiet har vist igen og igen, at det ikke vil ændre på systemet,« siger han. »Det eneste vi kan gøre som individer er at kæmpe for vores egen ret og blive mere modige til at udfordre styret.«


