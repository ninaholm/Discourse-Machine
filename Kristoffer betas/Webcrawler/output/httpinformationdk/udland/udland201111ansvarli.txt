Ansvarlighedsprincip har ringe effekt hos pensionsselskaber
Flere danske pensionsselskaber har tilsluttet sig FN’s principper for ansvarlig investering. Formålet er at gøre finansielle investeringer socialt, miljømæssigt og selskabsledelsesmæssigt bæredygtige. Effekten er begrænset i de fem største selskaber, og kun to af dem dokumenterer en ændret adfærd efter tilslutningen
Hvis dialogen med BP havde været mere insisterende fra pensionsselskabernes side, kunne man måske have
 undgået katastrofen i Den
 Mexicanske Golf.


 Alle kan blive enige om, at det er godt at investere ansvarligt. Men kun to af Danmarks fem største pensionsselskaber tilkendegiver, at de ansvarlige investeringsprincipper PRI fra FN har gjort deres investeringer synligt mere ansvarlige. Formålet med PRI er ellers at fremme ansvarlige investeringer i finansielle virksomheder, men retningslinjerne har ikke den store effekt, lyder det fra pensionsselskaberne. Retningslinjerne gør ikke investeringerne mere ansvarlige, end de var i forvejen.
»PRI har ikke haft afgørende betydning for vores politik for ansvarlige investeringer, men det har givet mere fokus i arbejdsprocesserne at tilslutte os dem. UN PRI giver en et fælles referencepunkt for branchen i forhold til ansvarlige investeringer, hvor der opfordres til dialog med selskaber og samarbejde med andre investorer. Vi arbejdede dog allerede med selskabsdialog og investorsamarbejde, før vi tilsluttede os,« siger Thomas H. Kjærgaard, der er leder af afdelingen for socialt ansvarlige investeringer i Danske Capital, som Danmarks næststørste pensionsselskab Danica Pension hører under.
»Dialogen med virksomhederne er blevet langt mere målrettet, og samarbejdet med andre gør den også mere effektiv, men det var et arbejde, vi allerede havde påbegyndt internt,« siger Thomas H. Kjærgaard.
Danica Pension tilsluttede sig PRI i 2010 og har ikke opgjort konkrete tal på, hvordan PRI har påvirket investeringernes afkast, men forventer at principperne vil få en større betydning i det kommende år, hvor man vil til at afgive flere stemmer på generalforsamlinger i de virksomheder, Danica investerer i.
I godt selskab
Fra Sampension lyder samme holdning om PRI’s effekt.
»Det er lidt som at leve i et papirløst parforhold sammenlignet med et ægteskab. Når man underskriver en pagt, bliver tingene mere synlige og sammenlignelige, men det er svært at sætte fingeren på, hvad den lille forskel lige er mellem at have principperne eller ej,« siger Jens Nüchel, der er pressechef i Sampension, som skrev under på PRI i 2008.
I PFA, der er Danmarks største pensionsselskab, var arbejdet også i gang med de socialt, miljømæssigt og selskabsledelsesmæssigt ansvarlige investeringer, før man tilsluttede sig PRI.
»I de store pensionsselskaber kan man ikke på den korte bane se en effekt af principperne, fordi de allerede ved underskrivelsen er nået langt. De tilslutter sig PRI, fordi de kan, og ikke nødvendigvis fordi de vil implementere ændringer nu og her. Det er en måde for pensionsselskaberne at vise sig i godt selskab og skabe sig et yderligere netværk i sektoren og dermed på længere sigt få ændringer gennemført,« siger Martin Lehmann, der er lektor i virksomheders samfundsansvar ved Institut for Planlægning på Aalborg Universitet.
Han vurderer, at titlen som PRI-underskriver ikke bare er en billig titel for pensionsselskaberne.
»Det er aldrig en gratis omgang at være medunderskriver af principper som disse. Der er for det første et tidsforbrug, og som finansiel aktør stiller du dig til skue. Det forventes, at du er mere ansvarlig, så på den måde kan retningslinjerne have en effekt,« siger Martin Lehmann.
Han vurderer, at det er muligt, at PRI har så lille effekt som hos de danske pensionsselskaber, hvis ikke der følges op på arbejdet med de ansvarlige investeringer.
»Der er fare for en udvaskning af principperne, hvis man ikke konsekvent og kontinuerligt følger op på dem. Hvis der ikke fra eksempelvis UN PRI’s side bliver holdt hånd i dem, så har de finansielle aktører ikke umiddelbart yderligere incitament til at rykke på deres investeringer, udøve et aktivt ejerskab og levere de nødvendige redegørelser,« siger Martin Lehmann.
Mere åbenhed
Niels Erik Petersen er investeringschef i Unipension og medlem af bestyrelsen for UN PRI. Han vurderer, at arbejdet med de ansvarlige principper giver mening for danske pensionsselskaber, selv om de tilsyneladende ikke har haft den store påvirkning endnu.
»Det er muligt, at det ikke har samme effekt for alle pensionsselskaber. Men der er ingen tvivl om, at der er langt større fokus på de ansvarlige investeringer, end der var for bare to eller tre år siden. Før var det mere et politisk spørgsmål, med principperne er der kommet en mere struktureret tilgang til at foretage ansvarlige investeringer,« siger Niels Erik Petersen.
Han vurderer, at PRI har haft en effekt på især åbenheden over for pressen og offentligheden om investeringerne.
»For få år siden var det meget lidt, at danske pensionsselskaber talte med pressen. Nu er der en langt bredere og mere åben dialog mellem medierne og selskaberne. Investeringerne er blevet mere transparente, og der er nogle klarere beslutningslinjer for investeringerne,« siger Niels Erik Petersen, der mener, at PRI især giver mening med en langsigtet investeringshorisont.
»UN PRI har jo en lang horisont. Mange af effekterne af de ansvarlige investeringer er langsigtede, men nogle giver også en kortsigtet effekt nu. Hvis dialogen med BP om deres sikkerhedsprocedurer havde været mere insisterende fra pensionsselskabernes side, kunne man måske have undgået katastrofen i Den Mexicanske Golf. Det kan godt være, at meget af arbejdet har lange udsigter, men det er også vigtigt, at vi gør, hvad vi kan for, at vi har en ordentlig Jord at leve på om 10, 20, 30 og 40 år,« siger Niels Erik Petersen.
Tager aktivt stilling
Principperne om ansvarlighed har haft konkret betydning i Nordea Liv & Pension og i PensionDanmark, hvor man melder om betydelige ændringer i graden af ansvarlighed efter at have skrevet under på at ville investere ansvarligt efter FN’s kriterier.
PensionDanmark har for eksempel som investor afgivet stemmer på 1.454 generalforsamlinger i år mod 255 i 2009 og har haft indflydelse på 15.430 punkter på generalforsamlinger i år i forhold til 2.038 i 2009. Det betyder, at PensionDanmark aktivt har taget stilling til deres investeringer, hvilket er en del af principperne.
»Vi har implementeret hele vores arbejde om stemmeafgivelse og deltager på en ny måde. Principperne har for os fremmet diskussioner og dialog med virksomhederne, så vi i højere grad prøver at påvirke virksomhederne i stedet for at sælge vores aktier,« siger Jens-Christian Stougaard, der er direktør for eksterne relationer, uddannelsesfonde og CSR i PensionDanmark.

