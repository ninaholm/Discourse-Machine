Legalisering af voldtægt på vej i Afghanistan
Mens EU har øget bistanden til Afghanistan med knap 450 millioner kroner, har den afghanske præsident, Hamid Karzai, underskrevet en ny familielov, der ifølge FN reelt legaliserer voldtægt inden for ægteskabet. 'Det er værre end under Taleban,' lyder advarslen
FN-s udviklingsorgan, UNDP, vurderer, at loven, som den afghanske præsident, Hamid Karzai, netop har underskrevet, reelt legaliserer voldtægt inden for ægteskabet. Samtidig åbner loven op for at begrænse kvinders rettigheder til at forlade hjemmet uden en mand.


 En gift mand har ret til sex med sin kone hver fjerde aften, uanset hvad hun måtte mene. Mænd fra Afghanistans shia-mindretal blev ifølge britisk presse i denne uge sikret retten til ægteskabelig sex uden samtykke, da landets præsident, Hamid Karzai, underskrev en ny lov, der skal regulere familieforhold for denne gruppe, der udgør op imod 15 procent af befolkningen. 
Ifølge et internt dokument, som den britiske avis The Independent er kommet i besiddelse af, vurderer FN's udviklingsorgan UNDP, at loven reelt legaliserer voldtægt inden for ægteskabet. Samtidig åbner loven for begrænsninger af kvinders rettigheder til at forlade hjemmet uden en mand. 
"Det er værre end under Taleban," siger Humaira Namati, der er medlem af det afghanske underhus, til den britiske avis The Guardian. En af arkitekterne bag loven, Ustad Akbari, der er leder af et shia-parti i parlamentet, mener ikke, at den nye lov strider med den forfatningssikrede ligeret mellem kønnene. Tværtimod beskytter den kvinder.
"Mænd og kvinder har lige ret ifølge islam, men der er forskel på den måde, de er skabt. Mænd er stærke, og kvinder er lidt svagere," siger han og tilføjer, at kvinder jo stadig kan afslå sex, hvis de er syge eller har anden 'legitim' grund, og at de også i fremtiden kan forlade huset uden at spørge deres mand, hvis der opstår et 'nødstilfælde'. 
Loven er blevet godkendt af både det afghanske under-og overhus, men den endelige ordlyd er ikke kendt. 
Ny hård linje
Malek Sitez, jurist og Afghanistan-ekspert ved Institut for Menneskerettigheder, betegner udviklingen som "dybt bekymrende". Han frygter, at arbejdet med at forbedre kvinders stilling i det afghanske samfund er banket langt tilbage. 
"Den strider mod forfatningen og mod alle de principper, som den afghanske regering officielt støtter," siger Malek Sitez på telefon fra en konference i Haag, hvor blandt andet Hamid Karzai og FN's generalsekretær, Ban Kimoon, taler om menneskerettigheder. "Karzai har et ansigt udadtil og et indadtil," må Malek Sitez konkludere.
Den tyske Afghanistan-ekspert Conrad Schetter frygter, at forslaget varsler en ny hårdere linje fra præsident Karzais side op til valget i august.
"Det her er helt klart valgpropaganda. Karzai vil vinde valget. I den forbindelse er det mindre vigtigt, hvad det internationale samfund måtte mene," siger Conrad Schetter, der umiddelbart afviser spekulationer om, at Washington har kørt en 'ny mand' i stilling til posten. 
"De har ikke noget reelt alternativ til Karzai. Det ved han, og lige nu spiller han spillet overraskende godt."
Ikke skødehund
Ifølge den afghanske forfatning kan der på det familieretslige område indføres særregler for minoriteterne. Ved sidste valg fik shia-partierne omkring 15 procent af stemmerne. 
Det er i første omgang dem, som Karzai nu vil have fat i, men med loven vil Karzai samtidig vise de mandlige pashtunske vælgere, at han er klar til at 'afghanisere' Afghanistan, vurderer Conrad Schetter. 
"Vi vil sandsynligvis se flere af denne type konservative islamiske love i den kommende tid. Jeg kunne godt forestille mig forbud imod butikker, der sælger vestlige produkter, alkohol osv. Stærke symbolske love, der skal signalere, at han i hvert fald ikke i kulturel forstand er Vestens skødehund," siger Conrad Schetter, der også mener, at der er et betydeligt iransk fingeraftryk på loven. "Iran har en meget stor betydning i afghansk politik," fastslår han. 
Syg tankegang
Malek Sitez opfordrer det internationale samfund til at reagere resolut over for Karzai. 
"Man må gøre ham det helt klart, at han nu skal bevise sin dedikation til at følge forfatningen og ikke fordreje loven i forhold til ideologiske og religiøse hensyn," lyder opfordringen.
Den nye lov mødes da også med skarpe reaktioner fra danske politikere. 
"Det er svært at få øje på den demokratiske afsmitning fra hele vores indsats med krudt og kugler i den her sammenhæng," siger Jørgen Poulsen (R), mens SF's udenrigspolitiske ordfører, Kamal Qureshi, mener, at loven er udtryk for en 'syg tankegang' 
"Vi har med vores militære tilstedeværelse kæmpet for at holde Karzai ved magten. Danske soldater har sat livet på spil for at forbedre vilkårene for den afghanske befolkning, så det er dybt, dybt ubehageligt," siger Kamal Qureshi.
Dansk Folkepartis Søren Espersen er ikke overrasket. 
"Det bliver værre og værre, og flere og flere har svært ved at forstå, hvad vi laver dér. Man må se meget mere pragmatisk på situationen og erkende, at vi er i Afghanistan for vores egen sikkerheds skyld. Så må vi lægge idéen om at indføre demokrati på hylden," siger Søren Espersen.
Konsekvenser?
På en konference i Haag i går blev det offentliggjort, at det hårdt plagede Afghanistan kan se frem til en ekstra økonomisk støtte på knap 450 millioner kroner - blandt andet til at gennemføre valget. 
Venstres Gitte Lillelund Bech mener, at meldingerne om den nye lov er bekymrende, men vil ikke på nuværende tidspunkt udtale sig om, hvorvidt det skal have konsekvenser for samarbejdet med den afghanske regering. 
"Jeg vil vente og se den færdige lov, før jeg udtaler mig om det. Det må afhænge af den konkrete tekst. Men ligesom vi siger til Karzai-regeringen, at den skal bekæmpe korruption, så må vi også sige, at der skal være lige ret mellem mænd og kvinder."
- Hvis nu det færdige lovforslag bliver som beskrevet?
"Som sagt vil jeg vente og se den endelige tekst, før jeg udtaler mig."
Det lykkedes ikke i går at få en kommentar fra udenrigsminister Per Stig Møller.


