For Cypern kan en dårlig aftale godt være den bedste
Trojkaen og Cyperns regering ville tvinge almindelige bankkunder til at redde deres egne banker som del af en hjælpepakke til landet. Chokket ude og hjemme er enormt – men er redningsplanen egentlig så vanvittig?
En cypriotisk kvinde raser over udsigten til at skulle betale måske 10 pct. af sine bankindeståender, for at redde Cyperns to største banker fra at gå ned. Sådan som EU-trojkaen foreslår


 Cyperns regering har i månedsvis på det kraftigste afvist, at der kunne blive tale om, at almindelige bankkunder risikerede at ende med at betale regningen for at redde landets banksektor. Den Europæiske Centralbank (ECB) er kommet med samme forsikringer, og ligeså har adskillige europæiske regeringsledere. Det ville danne præcedens og skabe panik og kapitalflugt i resten af Unionen, lød det.
Så chokket var stort, da de selvsamme beslutningstagere i fredags rakte de cypriotiske bankkunder en regning på 5,8 mia. euro (godt 43 mia. kr.). Den skulle de betale gennem en skat på deres indskud, lige meget hvor lidt eller hvor meget de havde på kontoen. I skrivende stund har det cypriotiske parlament afvist planen og forhandlinger internt i landet, med Moskva og med eurozonepartnerne om en ny løsning er i fuld gang. Bankerne er lukket til næste uge.
Spørgsmålet er imidlertid, om planen var så vanvittig, som mange iagttagere udråbte den til i timerne efter dens offentliggørelse? Eller om det kompromis, der givetvis vil se dagens lys inden for de kommende dage, vil lande tæt på den oprindelige plan?
Ulemperne
Ulemperne ved at lade bankkunderne betale regningen for finansfolks misregimente af det lille lands banker er utvivlsomt store og potentielt uoverskuelige for hele Europa. Trods Cyperns beskedne størrelse – dets BNP udgør kun 0,2 procent af EU’s samlede BNP og med 780.000 indbyggere – kan bankkunder i andre dele af Unionen ikke længere være sikre på, at ikke også de vil ende med at betale for redningen af deres banker af egne opsparede penge. Der er derfor en reel frygt for, at spanske, italienske, græske, portugisiske osv. bankkunder beslutter at hæve deres sparepenge og sætte dem ind i en tysk bank.
EU’s troværdighed er desuden på spil, efter at trojkaen – EU, IMF, og ECB – rask væk annullerede bankkundernes garanti for, at de første 100.000 euro var sikrede.
I værste fald kan tumulten som følge af denne hjælpepakke – hvad end den bliver en realitet eller ej – true den uhyre skrøbelige stabilitet i eurozonen, der havde bredt sig i de seneste måneder, og bringe eurokrisen tilbage for fuld styrke med ubetaleligt høje lånepriser for EU’s største økonomier; Spanien og Italien, der truer med at tømme stabilitetsfonden og i værste fald sprænge eurozonen.
Hvorfor denne løsning?
Dette dommedagsscenario var dog allerede kendt og omdiskuteret forud for offentliggørelsen af redningsplanen. Når trojkaen alligevel besluttede at sende regningen direkte til bankkunderne, er det dels, fordi de regnede med, at bankkunder i andre dele af Europa godt kan se, at Cypern er et unikt tilfælde, dels fordi de øvrige mulige løsninger var endnu mere uattraktive.
Cypern er et særligt tilfælde på flere måder. Dels er det et offshore-skattely – især for ukrainske og russiske superrige oligarker – og landet har den laveste selskabsskat i EU på 10 procent. Modsat f.eks. spanske banker er de cypriotiske primært finansieret af indskud. Det betyder, at det ikke ville give ret meget i kassen at sende regningen til investorer og aktionærer, som ellers ville være en mere acceptabel løsning – og en man lettere kunne forestille sig i f.eks. Spanien. Og der er fordele ved en såkaldt bail-in. Især hvis man ser på alternativerne. Et af disse vil være at lade bankerne på nedenom og hjem – et scenario, der kan blive langt dyrere, mere kaotisk og kan resultere i, at landet må forlade eurozonen.
Gazprom får undergrunden
Et andet alternativ kunne være, at cyprioterne tager imod et tilbud fra den russiske gasgigant Gazprom, som har tilbudt at støtte det cypriotiske banksystem til gengæld for rettighederne til at udforske Cyperns lovende gasfelter. En ikke særlig logisk løsning for et EU-land, og en der på sigt kan blive dyrere for landet.
Eller trojkaen kan acceptere at yde et større lån til Cypern end de omkring 10 mia. euro, det vil låne landet som del af den nu afviste plan. Dermed vil man acceptere, at Cypern som land forgælder sig selv i samme grad som Grækenland, med de konsekvenser og krav om nedskæringer, privatiseringer, skattestigninger, nedskæringer af pensioner osv. det vil få. Cypern har brug for 17 mia. euro (125 mia. kr.) – det samme som hele landets BNP.
En sådan plan vil betyde, at de cypriotiske skatteydere alligevel ender med aben. Ved at beskatte bankindskud kan den cypriotiske regering i det mindste lempe vilkårene for cyprioterne ved at skrabe omkring 15 procent af BNP ind fra ikkeboende bankkunder – primært de rige russere. En anden fordel – som cheføkonom i Citi Bank Willem Buiter påpeger – er, at den cypriotiske stats kreditværdighed vil blive styrket ved en bail-in, frem for hvis 5,8 mia. euro i stedet ender som statsgæld med de konsekvenser det kan få for den rente, landet skal betale for lån.
Buiter mener desuden, at hjælpepakken sender et positivt signal for fremtiden – nemlig at Europa accepterer større privatsektorinvolvering i redningen af bankerne. I stedet med at »bekæmpe mere gæld med gæld, er Europa endelig blevet seriøs i forhold til at omstrukturere« sine banker.
Ligegyldigt hvilken løsning Cypern vælger, er en ting sikkert: Gælden er der, og nogen skal betale regningen. Kritikken af redningsplanen har især gået på, at bankkunder med mindre beløb i bankerne bliver ramt. Et sandsynligt kompromis kan blive at fritage alle, der har mindre end 100.000 euro i banken og dermed leve op til løftet om, at dette beløb er garanteret, og enten beskatte de rigere indskydere mere eller kræve pengene ind gennem højere selskabsskatter eller gennem privatiseringer.
Lige nu er det største spørgsmål imidlertid ikke om, hvad cyprioterne vælger, men om trojkaen havde ret, da den satsede på, at panikken på Cypern forblev på Cypern.
 

