Udsigt til et grimt kompromis om Syrien
En ny, overraskende alliance mod IS er ved at opstå mellem koalitionen i Syrien og Rusland. Selv Assad kan blive, antyder Frankrig. Dermed rykker et af de grimmeste kompromisser et skridt nærmere. Men gælder det også freden?
 Ruslands præsident, Vladimir Putin,  og Frankrigs præsident, Francois Hollande, giver hånd oven på deres møde om Islamisk Stat, der fandt sted i Moskva den 26. november 2015. 


 Min fjendes fjende er min ven, lyder et kendt arabisk ordsprog, og aldrig har det været mere sandt. Mens disse linjer skrives, cementeres en alliance i krigen mod Islamisk Stat (IS), som indtil for ganske nylig var utænkelig. Med den franske præsident, François Hollande, som isbryder har koalitionen aftalt at danne en fælles front mod IS i Syrien og Irak. Udveksling af efterretninger om, hvor IS’s krigere, udstyr og ledelse befinder sig er første skridt samt en fast aftale om, hvilke oprørsgrupper, der må bombes, og hvilke der ikke må.
Umiddelbart lyder en fælles front mod Islamisk Stats terrorregimente som en god og nødvendig idé, men spørgsmålet er, hvor en alliance med Vladimir Putins Rusland fører hen.
En antydning dukkede allerede op få timer efter Frankrig og Rusland havde givet hinanden håndslag på samarbejdet. I et opsigtsvækkende interview meddelte den franske udenrigsminister, Laurent Fabius, således, at Frankrig er parat til at samarbejde med alle i kampen mod Islamisk Stat, selv den syriske diktator, Bashar al-Assads styrker.
Læs også: Islamisk Stat - verdens fjende nummer et
»Styrker på landjorden kan ikke være vores, men det kan være soldater fra den Frie Syriske Armé, styrker fra sunnimuslimske stater – og hvorfor ikke, også syriske regimestyrker,« sagde Fabius til den tyske radiostation RTL.
Selv om embedsmænd efterfølgende havde travlt med at pointere, at det udenrigsministeren mente var, at Frankrig kun kunne samarbejde med Assad »inden for rammen af en politisk overgangsaftale«, er der alligevel tale om en ny og mere forsonende tone, end vi er vant til at høre fra koalitionen.
Ruslands mål
Udadtil forsøger både Frankrig og Rusland at præsentere alliancen som en pragmatisk ordning, der udelukkende handler om at bekæmpe den fælles fjende IS. Men i praksis er der tale om et samarbejde med den syriske diktators allervigtigste allierede, som har et eneste formål med at engagere sig i Syrien – nemlig at holde Assad og hans regime ved magten så længe som muligt. Det fremgår tydeligt af de seneste ugers russiske bombardementer, hvem det er Putin er i Syrien for at bekæmpe. Takket være den russiske luftstøtte har Assad erobret både Latakiaområdet og områder syd for den sønderbombede millionby Aleppo, som før var under oprørskontrol. Fra at være på randen af kollaps, er Assad-regimet nu godt på vej til at generobre kontrollen over såvel de alavitiske kystområder og hovedvejen mellem Damaskus og Aleppo, der er en af regimets vigtigste livliner.
Læs også: ’Selv IS-sympatisører vender sig væk fra terroren’
Der er ingen tvivl om, at krigen mod IS skal intensiveres, hvis den skal vindes. Men spørgsmålet er om koalitionens nye allierede er villige til at ofre Assad for at nå det mål. Indtil videre er der intet, der tyder på noget sådant. Det er i den sammenhæng tankevækkende, at det hele vejen igennem har været Assads mål at fremstille sig selv og regimet som det eneste alternativ til et Syrien styret af terrorister.
Det narrativ ser nu ud til at gå i opfyldelse. Og ekstra tankevækkende er det, at det amerikanske udenrigsministerium i går kunne meddele, at USA har beviser mod en russisk mellemmand, der opkøber IS’s olie på vegne af Assad-styret. Den mand, som Rusland holder hånden over, finansierer med andre ord en pæn del af IS’s aktiviteter.
Kedeligt kompromis
Parallelt med at krigen mod IS optrappes, intensiveres også den diplomatiske indsats. FN forsøger på sin side at puste liv i de strandede Wien-forhandlinger om en våbenhvile, en overgangsordning og afholdelse af frie valg. Og samtidig forsøger Saudi-Arabien at få de mange syriske oprørsgrupper til at slutte sig sammen i en ny, samlet oppositionsfront.
Læs også: IS og jihad-manualen
På en god dag hævdes der at være mere end tusind forskellige militser og oprørsgrupper involveret i den syriske borgerkrig, så det må siges at være på høje tid at få samlet de kræfter, der er indstillet på at opbygge et alternativ til Assad-regimet og til IS.
Om det lykkes, er mere end usikkert, men i lyset af den nye alliance med Rusland (og Assad) kan det måske lade sig gøre at samle i hvert fald dele af den syriske opposition. Der er som bekendt intet, der forener som en fælles fjende.
Uanset hvordan det går, har en fredsløsning på krigen, der har kostet mindst 250.000 mennesker livet og sendt halvdelen af den syriske befolkning på oprindeligt 22 mio. på flugt, stadig lange udsigter. Uden et levedygtigt alternativ til Assad og IS, er det svært at få øje på, hvordan det skal kunne lade sig gøre at indgå en holdbar fredsaftale. Med mindre koalitionen, herunder Danmark er villige til at lade dele af Assad-regimet blive siddende på magten, mens Assad og hans nærmeste får asyl i Moskva eller Teheran. Et kedeligt kompromis, som med den nye alliance med Rusland, ser ud til at være rykket et skridt nærmere.

