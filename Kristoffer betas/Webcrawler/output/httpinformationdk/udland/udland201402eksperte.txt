Eksperter: Svært at samle ukrainsk opposition
Iagttagere spår ikke løsladte Julia Timosjenko store chancer, og det vil være mere end svært for enhver kandidat at samle oppositionen. Til gengæld kan hun splitte oppositionen yderligere 


 
	Den ukrainske oppositionspolitiker Julia Timosjenko fik en varm modtagelse fra den tyske forbundskansler Angela Merkel, der ifølge en erklæring søndag betragter hende som en afgørende faktor for stabiliseringen af situationen i Ukraine. Til gengæld lyder det fra flere iagttagere, at modtagelsen af hende på Maidan-pladsen ikke var helt så varm som ventet.

	»Julia Timosjenko vil formentlig gøre forsøg på at samle oppositionen. Men jeg er ikke overbevist om, at det vil lykkes. De første reaktioner på hendes tilbagekomst er temmelig afdæmpede, og jeg opfattede stemningen på Maidan, da hun talte, som ganske behersket. Søndag har der været en samling personer ved parlamentet vendt direkte imod hende,« siger Peter Munk Jensen, senioranalytiker og Ukraine-ekspert ved Dansk Institut for Internationale Studier (DIIS), efter Timosjenkos løsladelse og tale på pladsen lørdag og hendes meddelelse om, at hun ikke stiller op til premierministerposten. Timosjenko har endnu ikke forholdt sig direkte til posten som præsident, som hun vurderes af ville gå efter.

Læs: Tid til et comeback for ’den orange prinsesse’?

	Historiker Lars Poulsen-Hansen er enig i Peter Munk Jensens vurdering:

	»Timosjenko bliver af mange betragtet som en del af det establishment, som oprøret er vendt imod.«

	Svage hver for sig

	Men hidtil har ingen af de andre oppositionsledere, hverken bokseren Vitalij Klitsjko, leder af det næststørste oppositionsparti Udar; Arsenij Jatsenjuk, leder af det største oppositionsparti Fædrelandspartiet og Oleh Helevey, leder af det højrenationalistiske parti Svoboda, formået at vinde den brogede forsamling af demonstranter. Demonstranterne tæller unge fra middelklassen, NGO’ere og menneskerettighedsorganisationer, bedstemødre, katolske præster og forskellige militante grupper eller hooligans. Problemet er ifølge Lars Poulsen-Hansen, at oppositionen er meget delt, selv om man har set dem optræde samlet i Kijev.

	»Jeg vil betvivle, at de kan enes om, hvem af dem der skal være præsidentkandidat – ud over at det ikke skal være de to andre. Derfor kommer de til at stå svagt hver for sig,« siger han.

	Ukraine-ekspert Søren Riishøj, lektor ved Syddansk Universitet, vurderer til gengæld, at Timosjenkos mulige kandidatur kan blive en yderligere splittende faktor.

	»Oppositionen besluttede sidste år, at de tre partiledere skulle stille op selvstændigt til første valgrunde, hvorefter den kandidat, der får flest stemmer, får de andres støtte i anden valgrunde. Men der kan sagtens opstå skænderier alligevel, som i sidste ende vil kunne skade spidskandidaten i anden valgrunde. Hvis Timosjenko også stiller op som en fjerde kandidat, så er risikoen for en regulær splittelse endnu større. I princippet kan Regionernes Parti (den afsatte præsident Janukovitjs parti, red.) godt vinde igen, hvis de står samlet, og oppositionen i anden valgrunde står splittet. Men måske har man lært af de dårlige erfaringer,« siger Søren Riishøj med henvisning til Timosjenkos nederlag til Janukovitj ved valget i 2010.

	Splittet i øst og vest

	Et yderligere problem er, at Ukraine er splittet i en vestlig og pro-europæisk del og en østlig pro-russisk del. Søren Riishøj mener, at de seriøse kandidater vil være nødt til at samle de forskellige dele af landet.

	»Det er sket før, at man skifter kurs fra at være entydigt pro-vestlig eller pro-russisk og prøver at bevæge sig ind mod midten for at appellere til hele befolkningen. De seriøse kandidater vil desuden forsøge at undgå konfrontation med enten Rusland eller EU – alt efter hvor kandidaten ligger,« siger Søren Riishøj, der anser bokseren Vitalij Klitsjko for at være favorit: »Han har færre fjender end Julia Timosjenko. Hvis Klitsjko går videre til anden runde, vil dem, der bakker Maidan-bevægelsen op, formentlig stemme på ham.«

	Kampe om magten i oppositionen kan blive skadelig, vurderer også Peter Munk Jensen: »Man skal også huske på, at et flertal i befolkningen stemte på Janukovitj i 2010. Kan hans parti stille en kandidat til præsidentvalget, kan man ikke udelukke, at vedkommende kunne slå en kandidat fra vestlige og nordlige Ukraine og Kijev,« siger Peter Munk Jensen.

	Spørgsmålet er, hvem vælgerne i Øst- og Sydukraine bakker op og ikke mindst Ruslands reaktion.

	»Den har vi til gode, når lyset slukkes i Sotji, og den kan ændre hele billedet. Putin er rasende og føler sig ydmyget af, at fredsaftalen er fuldstændigt tilsidesat. Der er ingen grund til at tro, at han bare ’taber’ Ukraine uden kamp,« siger Peter Munk Jensen.

Læs: Storpolitisk magtspil om Ukraine

