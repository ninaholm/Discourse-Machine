Forsoningens stenede sti
Efter det katastrofale VM i Sydafrika vil det franske landshold bruge denne slutrunde på at genvinde folkets kærlighed


 Det er sjældent kedeligt at følge med i fransk landsholdsfodbold. Dels spiller de som hovedregel fint, og dels har gallerne en stolt tradition for at fare i totterne på hinanden uden for grønsværen; en tradition, der daterer sig helt tilbage til starten af 80’erne, da midtbanespilleren Jean-Françios ’Turbo’ Larios kort før VM i Spanien i 1982 blev smidt ud af landsholdslejren, efter at han var blevet afsløret i diskrete liaisons med Michel Platinis kone.
Og ved VM i Sydafrika i 2010 udartede det sig til farceagtige optrin, da de franske landsholdsspillere gjorde oprør mod deres uduelige træner, Raymond Domenech. Nicolas Anelka sagde ham nogle sandheder i omklædningsrummet i pausen af holdets puljekamp mod Mexico, og så røg den åbenmundede angriber hjem med det første fly.
Dét reagerede hans holdkammerater på ved at nægte at deltage i en efterfølgende træningssession. I stedet sad de og surmulede inde i spillerbussen, der bar det officielle franske VM-slogan »Fremad mod en blå fremtid«. Og det hele endte med, at holdet måtte rejse hjem i vanære efter at have opnået blot ét point i tre kampe.
Også denne gang har der været tummel i kulisserne, ikke mindst forårsaget af landstræner Deschamps beslutning om at drible uden om superkrukken og spilfordeleren Samir Nasri fra Manchester City.
Nasri har gennem mange år plejet et ry som fransk landsholdsfodbolds førende enfant terrible. Ved sin første slutrunde, EM i 2008, gjorde han sig upopulær hos flere af de etablerede navne i spillertruppen ved at stjæle Thierry Henrys faste sæde i spillerbussen, og da han fik chancen ved en slutrunde igen – ved EM i 2012 – brillerede han ved at lægge sig ud med den samlede franske sportspresse og bede udvalgte journalister om at skrubbe ad helvede til.
Den slags optræden havde Deschamps intet behov for at genopleve i Brasilien, så derfor er Nasri trods sine åbenlyse spillemæssige kvaliteter ikke med i Sydamerika, hvilket hans franske kæreste ikke har taget særligt pænt. 
»Fuck France and fuck Deschamps! What a shite manager,« tweetede hun, den dag Deschamps offentliggjorde sin endelige VM-trup.
Deschamps svarede igen med at varsle et sagsanlæg for ærekrænkelse, og sådan morer de sig i toppen af fransk fodbold.
Snu taktiker
Når man lige ser bort fra denne strid, tegner tingene faktisk bedre for franskmændene i denne ombæring, end de har gjort længe.
For det første er de hjulpet af, at de til dette VM har allieret sig med en træner, der rent faktisk ved, hvad han foretager sig. Deschamps er en snu taktiker, der som anfører for Les Bleus selv var med til at løfte VM-pokalen i 1998, og som efterfølgende har ført Monaco til Champions League-finalen og Marseille til det franske mesterskab.
Og for det andet er holdet ikke tynget af det forventningspres, der tidligere har lammet de blåklædte. Alle ved, at dette mandskab først skal toppe ved EM på hjemmebane i 2016, og det franske fodboldpublikum forventer ikke, at de når helt til tops allerede i denne ombæring.
I stedet skal slutrunden i Brasilien først og fremmest betragtes som en anledning til at klinke skårene mellem den franske fodboldoffentlighed og et landshold, der har været lagt for had i hjemlandet i en grad, som sjældent er set.
Spillernes opførsel har været genstand for en regeringsundersøgelse; daværende anfører Patrice Evra har fået tildelt øgenavnet »bandelederen« for sin oprørske og klikedannende facon, og pressen har i det helt taget været stærkt negativ over for truppen.
Langsomt er vindene dog ved at vende, hvilket ikke mindst skyldes, at de fleste af superkrukkerne fra den vanærede generation er gået på pension og er blevet erstattet af yngre kræfter, der udstråler et sammenhold og en stolthed over at iføre sig den blå trøje med gallerhane-symbolet, som man spejdede forgæves efter hos deres forgængere.
Deschamps er rejst til Brasilien med et relativt ungt og talentfuldt mandskab, der giver løfter for fremtiden. Blandt de fremadstormende talenter bemærker man især den høje og ranglede midtbanekriger Paul Pogba, der meget vel kan blive en af slutrundens store spillemæssige oplevelser. Pogba er trods sine blot 21 år en egensindig herre. Han forlod for et par år siden Manchester United, selv om Alex Ferguson sagde, at han ikke måtte, og drog til Serie A på jagt efter mere spilletid.
Det fandt han hos Juventus, hvor han i den forgangne sæson var en af hovedkræfterne bag holdets rekordhøst på 102 point, og hans præstationer fik før VM Manchester United til at forhøre sig om mulighederne for at købe ham tilbage. Juventus reagerede med at smække et prisskilt på 60 millioner pund om halsen på ungersvenden, hvorefter englænderne trak følehornene til sig.
Pogbas primære svaghed ligger på det mentale plan. Han er en hidsigprop, hvilket blev demonstreret i holdets første kamp mod Honduras, hvor han var heldig med at undslippe et rødt kort for en hævnakt på en modstander.
Hvis han får styr på det aspekt, har han alle muligheder for at blive sin generations Patrick Vieira.
Videre færd
Derudover kan franskmændene glæde sig over, at deres humørsyge spidsangriber Karim Benzema ser ud til at have fundet formen på det rette tidspunkt. Benzema, der har algeriske forældre, har tidligere gjort sig upopulær i den franske offentlighed med bemærkninger om, at Algeriet er i hans hjerte, og at han ikke kunne drømme om at synge med på La Marseillaise. De udtalelser har han dog senere forsøgt at rygsvømme væk fra, og han gør nu nærmest en dyd ud af at slå sig på spillertrøjens gallerhane-symbol, når han har nettet for fædrelandet.
Det fik man blandt andet at se i kampen mod Honduras, og chancerne skulle være gode for en reprise i aften mod et schweizisk nationalmandskab, der trods en sejr over Ecuador ikke imponerede i deres åbningskamp.
Franskmændene er i det hele taget røget i en halvblød pulje, og med en sejr i aften over alpe­landet kan de stort set sikre deres videre færd i turneringen.
Hvor gode de reelt er, må vi nok vente med at se, til de møder mere kvalificeret modstand.
Foreløbig vandrer de ad forsoningens stenede sti!
kultur@information.dk

