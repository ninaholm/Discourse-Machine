PLO’s bagland chokeret over forhandlere
Afsløringer er farlig for det palæstinensiske hjemmestyres politiske fremtid, siger politisk leder for palæstinensiske flygtninge i Libanon


 BEIRUT - Palæstinensiske flygtninge i Libanon og aktivister på Vestbredden vågnede i går op til en ny virkelighed, da lækager i detaljer beskriver hvordan PA (den palæstinensiske myndighed) og PLO tilbød at acceptere de jødiske bosættelser i det arabiske Østjerusalem bortset fra én ved Betlehem. Endvidere skal PA-forhandlerne have accepteret fælles jødisk-arabisk kontrol medTempelbjerget, der er helligt for både jøder og arabere, og som palæstinenserne udadtil har afvist kan komme under israelsk kontrol. Ca. 100.000 israelere bor i dag i Østjerusalem.
Forhandlings-referaterne har sendt chokbølger gennem den palæstinensiske offentlighed. Såvel chefforhandleren, Saeb Erekat, som PA's præsident og PLO-formand Mahmoud Abbas, har afvist afsløringerne som forvredne, fordrejede og fabrikation.
Edward Kattoura er politiske repræsentant for Libanons palæstinensiske menneskerets-organisation, PHRO, og tilknyttet Fatah, det største parti under palæstinensernes fælles PLO-paraply. Han har endnu set bevis for papirernes sandhedfærdighed, men finder det forkasteligt, hvis det viser sig at være sandt.
»For viser det sig, at de er ægte omkring indrømmelserne på flygtninge-spørgsmålet (hvor PLO angiveligt gik med til en symbolsk kvote, der kunne vende tilbage), vil det være farligt for lederne af Fatah og for den sags skyld for PLO, som jo forhandler på vores vegne.«
I Libanon bor 350.000-400.000 palæstinensiske flygtninge i 12 lejre, hvor de er isolerede og stort set uden borgerlige rettigheder. Libanon er det arabiske land, der har flest flygtninge pr. indbygger, og som behandler dem værst.
Et ledende medlem af PLO-ledelsen, Yasser Abed Rabbo, der sjældent selv har været en del af forhandler-holdet  det bestod som regel af veteranerne Ahmed Queri (Abu Ala), Saeb Erekat og Nabil Shaath  blev i går sendt i byen af PLO og PA med budskabet, at de er taget ud af sammenhæng og indeholder løgne. Han sagde videre, at al-Jazeera kun var ude på propaganda og hjernevask af den palæstinensiske offentlighed, og om PA sagde han: Vi har ikke noget at skjule, dette lederskab er ærligt.
Bassil Ayish, en palæstinensisk aktivist og kulturarbejder i Ramallah, siger til Information, at »noget er gået helt skævt i forhandlingerne med Israel.«
»Det ser umiddelbart ud, som om de fyre har arbejdet hårdt for den zionistiske drøm og overhovedet ikke arbejdet for den palæstinensiske drøm,« siger han og tilføjer: »Men frem for alt er papirerne et eksempel på hvor tilbagestående vores forhandlere er.«
Hovedparten af det lækkede materiale omhandler forhandlingerne i køreplanen for fred-forløbet, der indledtes i 2003. USA var hoved-sponsor, men planen blev i vidt omfang skruet sammen i det danske udenrigsministerium, der havde formandskabet i EU.

