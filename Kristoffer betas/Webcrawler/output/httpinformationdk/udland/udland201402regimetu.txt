Regimet i Ukraine erklærer krig mod befolkningen
Mindst 30 mennesker blev i går skudt ned af sikkerhedsstyrker i Kijev. Uafhængighedspladsen er for tredje dag centrum for voldsomme kampe om Ukraines fremtid
 
	Et lig af en mand ligger på brolægningen i Kijevs centrum, efter at mellem 60 og 70 blev dræbt i går i kampe mellem antiterrorpoliti og oprørere, hvor begge lejre skød med skarpt. Rækker af lig lå både uden for to hoteller, uden for det centrale posthus og uden for en kirke, nær kamppladsen, for at de pårørende kunne identificere dem .


 
	Otte af de mange lig blev i går formiddag lagt til rette op ad en af barrikaderne ved Uafhængighedspladsen, Maidan. De er dækkede med tæpper og ukrainske flag med deres fødebyer påtegnet. De blege ansigter er frilagte, kun ét af dem er blodigt.

	Aktivister står med en hullet militærhjelm, magen til dem, de selv har på, bortset fra det centimeterstore hul i den, som en af de dræbte har båret.

	Oprørerne viser patronhylstre frem og forklarer, at der er tale om panserbrydende projektiler beregnet til f.eks. at sætte bilmotorer ud af spillet. Oven på et lig af en yngre mand ligger en gennemhullet skudsikker vest. Han er tilsyneladende dræbt af netop sådan et projektil.

	Det er gået igennem den skudsikre vest, har flænset hele maveregionen, og er gået ud igennem ryggen og har efterladt et stort hul på rygsiden af den skudsikre vest. To præster kommer til og holder en andagt over de døde, mens granvoksne mænd med beskidte sorte hænder af oprydningsarbejdet efter politiets tilbagetrækning græder som små børn over tabet af deres medborgeres liv.

	På et af de mange feltlarazaretter, der i al hast er oprettet i området ved Uafhængighedspladsen, har oprørsbevægelsens cheflæge, Olha Bohomolets, på Hotel Ukraina svært ved at få ordene frem.

	»De omkomne er helt professionelt blevet aflivet,« siger hun om sikkerhedsstyrkernes skarpskytters metoder:

	»De er dræbt med præcisionsskud i hjertet og hovedet. Vi har kæmpet for deres liv, men det er ikke meget, vi har kunnet gøre.«

	Der er ingen med skudsår i benene på ligene.

	Det her er folkemord

	»Det her er folkemord i det 21. århundrede,« siger hun træt, men med vægt. I en appel til de indflydelsesrige oligarker opfordrer hun alle »forretningsfolk og beslutningstagere«, der stadig er »mennesker og har samvittighed og æresbegreber i behold« om at gøre alt, hvad de kan for at stoppe blodbadet og få trukket sikkerhedsstyrkerne tilbage.

	Hun lægger vægt på, at de døde var ubevæbnede og ikke bar skudsikre veste:

	»Derfor var det så nemt at ramme dem i hjertet,« siger den højt respekterede læge i en hånende tone og fordømmer dermed følelsesmæssigt politisoldaternes kujonagtige krig.

	Den nye bølge af uroligheder tog fart, da en fredelig demonstration i tirsdags udviklede sig til voldsomme gadekampe, provokeret af politiets chokgranater. Mange af disse granater er tunede af politiet med påhæftede søm og skruer, der bl.a. har kostet aktivister og journalister ødelagte øjne.

	Gadekampene var de første, hvor politistyrker for alvor blev presset i gaderummet, splittet op i mindre grupper og udsat for voldsomme angreb med køller og en regn af brosten mod deres metalskjolde.

	Da de overrumplede politistyrker fik samlet sig, gik de til modangreb, bankede mange til blods og dræbte i alt 26 aktivister på deres vej; de fleste med geværild, og forsøgte en storm på oprørets hjerte på Uafhængighedspladsen.

	Oprør har spredt sig landet over

	Eskaleringen førte til en mobilisering af oprørerne, og det strømmede til med vrede borgere fra nær og fjern.

	Vreden spredte sig til mange provinsbyer i Vest- og Centralukraine. Der blev offentlige bygninger knyttet til regimets repression indtaget og raseret af demonstranter. Sikkerhedstjenesten, anklagemyndigheden, politihovedkvarterer, regionale skattekontorer og administrationsbygninger blev angrebet. Tusinder blokerede et hypermarked i Lviv, hvor ejeren er medlem af regeringspartiet, »for at omsætningen ikke kommer regimet til gode,« som aktivisterne forklarede.

	Mange kom rejsende til hovedstaden fra fjerne provinser i det vidtstrakte land. Derfor var der usædvanligt mange – omkring 20.000-30.000 til stede på Uafhængighedspladsen, da politiet trak sig tilbage fra pladsen i går morges i et forsøg fra Janukovitj på at vise god vilje over for de tre besøgende EU-udenrigsministre fra Frankrig, Tyskland og Polen. Aftenen før havde Janukovitj modvilligt og stærkt presset af telefonopringninger fra ledere i EU og USA accepteret at afstå fra et massivt angreb på menneskemængden på Maidan.

	Våbenhvile blev åben krig

	Den såkaldte våbenhvile betød i virkeligheden en lavintensiv krig natten igennem, hvor politiet skød med tunede chokbomber og vandkanoner konstant oversprøjtede Maidan.

	Politiet forsøgte sig også med mindre angreb på flankerne i løbet af natten og blev mødt med brosten og molotovcocktails. Det fortæller aktivisterne Andrej og Artem.

	»Da politiet trak sig tilbage, så vi vores snit til at udvide området, der kunne komme under vores kontrol. Så var det, angrebet fra skarpskytterne og maskingeværerne satte ind«. Altså fra politistyrker, der var på tilbagetog uden at være pressede.

	Protesterne i Ukraine tog for alvor fart, da uropoliti tilbage i november var usædvanligt brutalt under rydningen af en helt fredelig sit in-demonstration til fordel for et tættere samarbejde med EU. Den umiddelbart politisk ansvarlige for brutaliteten, indenrigsminister Zakhartjenko, har lige siden været en torn i øjet på demonstranterne, der har krævet hans afgang. Alligevel er han stadig regerende minister. Med tanke på, at politiet allerede har skudt med skarpladte rifler mod aktivisterne, virkede det uvirkeligt, at Zakhartjenko i går gik på fjernsyn og annoncerede, at politiet i lyset af de fortsatte angreb fra »ekstremister nu vil anvende rigtig ammunition« mod oprørerne.

	Andrej og Artem frygter, at der snart kommer til at køre kampvogne i gaderne.

	De to aktivister giver ikke meget for udsigten til økonomiske sanktioner og rejseforbud fra EU mod regimets øverste ledelse.

	»Der er skulle altså 60 lig på bordet alene i dag, før de kunne nosse sig sammen til det?!«

