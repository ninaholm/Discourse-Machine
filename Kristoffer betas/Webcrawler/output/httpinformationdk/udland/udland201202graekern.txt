Grækerne foretrækker statsbankerot
Mens den græske regering tilsyneladende er klar til at imødekomme betingelserne for en ny redningspakke, har befolkningen fået nok af nedskæringerne, som ifølge en økonomiprofessor er nyttesløse
Grækerne har fået  nok af alle de krav, de skal efter-komme fra det internationale samfund, hvis landet vil undgå statsbankerot. 90 procent af befolkningen er imod den nye spareplan.


 Lederne for de tre partier, der danner parlamentarisk grundlag for Grækenlands regering, mødtes i går med premierminister Lucas Papademos for at drøfte de nedskæringer, som grækernes internationale forhandlingspartnerne stiller som betingelse for at redde landet fra at gå statsbankerot. Den såkaldte trojka, som består af EU, Den Europæiske Centralbank (ECB) og Den Internationale Valutafond (IMF), har bl.a. stillet krav om en reduktion af mindstelønnen for ansatte i den private sektor og yderligere besparelser på de offentlige budgetter.
Men ifølge Grækenlands største avis, Kathimerini, skaber trojkaens betingelser splittelse i de regeringsbærende partier: »Efter min mening er vi på vej ind i en meget ustabil situation i græsk politik,« siger Costas Iordanidis, lederskribent ved det græske dagblad Kathimerini.
Efter planen skulle der afholdes valg, når Lucas Papademos, der i november overtog posten som premierminister fra socialistpartiet Pasoks leder, Georgios Papandreou, havde forhandlet en ny låneaftale på plads.
Men Papandreou har nu bedt Papademos, som er tidligere græske nationalbankdirektør og næstformand for ECB’s bestyrelse, om at blive siddende på posten indtil valgperiodens udløb i efteråret 2013. De seneste meningsmålinger tyder på, at gældskrisen vil medføre store omvæltninger i græsk politik.
»Det konservative parti, Nea Demokratia, har traditionelt altid kunnet mønstre mellem 30 og 35 pct. af vælgerne, men de kan næppe fastholde denne solide opbakning, hvis partiet støtter den femte spareplan. Omkring 90 pct. af befolkningen er nemlig imod yderligere nedskæringer. Samtidig står Pasok til at tabe helt op til tre fjerdele af deres vælgere,« siger Iordanidis til Information og tilføjer:
»Partierne på den yderste venstrefløj står til at få over 40 pct. af stemmerne, men på grund af mandatpræmien til det største parti (50 mandater i parlamentet, red.) vil de alligevel ikke kunne danne regering. Der tegner sig altså en situation, som bliver meget svær at håndtere.«
Sisyfos
Den redningspakke på omkring 130 mia. euro, som den græske regering forhandler med trojkaen om, er forudsætningen for, at grækerne den 20. marts kan forny lån for 14,4 mia. euro og dermed undgå statsbankerot.
Ved redaktionens slutning stod det endnu ikke klart, om regeringen har mandat til at acceptere betingelserne for redningspakken. Ifølge Yanis Varoufakis, økonomiprofessor ved universitetet i Athen, vil det i givet fald blot forværre grækernes situation yderligere.
I et interview med den amerikanske tv-station CNBC hævder Varoufakis, at redningspakkerne og de medfølgende besparelser svarer til Sisyfos’ forgæves bestræbelser på at skubbe en sten op ad et bjerg: »Redningspakken er ikke det rette svar for nogen, hverken for Grækenland, euroen eller for verden,« siger Varoufakis, som ikke mener, at en græsk statsbankerot nødvendigvis er ensbetydende med, at landet er tvunget til at forlade euroen og genindføre den nationale valuta, drakmen.
»Hvorfor kan vi ikke gå bankerot inden for eurozonen og acceptere den kendsgerning, at vi er blevet lagt på is af finansmarkederne? Den eneste grund til at optage nye lån er, at vi tror på, at vi kan betale dem tilbage. Men det kan vi ikke. Det ved alle. ECB ved det, IMF ved det. I sidste ende har Sisyfos ikke anden udvej end at holde op med at skubbe stenen op ad bjerget.«
Eurogruppens formand, Luxembourgs premierminister Jean-Claude Juncker, meddelte i går, at finansministrene for de 17 eurolande mødes i aften for at drøfte redningspakken samt en aftale med indehavere af græske statsobligationer om eftergivelse af 100 mia. euro af landets gæld. Tysklands kansler, Angela Merkel, har tidligere understreget, at eurolandene vil gøre alt for at undgå en græsk statsbankerot.
Men Yanis Varoufakis mener, at ECB og landene i eurozonen må gøre op med »det politiske vanvid«: »Grækenland vil synke dybere ned i den komatilstand, som landet allerede befinder sig i, hvilken vil få krisen i eurozonen til at eskalere og skabe en endnu højere grad af opløsning,« hævder Varoufakis og advarer om, at situationen kan føre til »alles kamp mod alle«: »Vi burde have truffet denne beslutning for to år siden. Vi har alle nødvendige oplysninger. Logikken peger på, at der er en meget simpel løsning på eurokrisen, men den er vores politiske ledere ikke med på.«
Marshall
Ifølge Costas Iordanidis handler redningspakken udelukkende om at sikre långivernes interesser: »Der er slet ingen planer for, hvordan Grækenland igen skal blive et produktivt land. Marshallplanen efter Anden Verdenskrig gik til investeringer i produktionsapparatet, men her går hjælpen udelukkende til at betale af på gammel gæld. Problemet er, at der for øjeblikket ikke er kræfter i det græske samfund, som kan skabe en positiv udvikling.«
Det er ikke kun partierne på den yderste venstrefløj, der vinder øget opbakning som følge af krisen. Det ekstreme højrefløjsparti Chrysi Avgi (Gylden Morgenstund, red.) står ifølge de seneste meningsmålinger til at blive valgt ind i parlamentet, mens det nationalkonservative Laos, som støtter Papademos’ regering, går tilbage: »De tre regeringsbærende partier imødekommer i store træk eurozonens krav, men befolkningen er ikke længere tiltrukket af det europæiske syn på tingene,« påpeger Costas Iordanidis og advarer om, at situationen vil give yderfløjene vind i sejlene: »Vi kan komme til at opleve en gentagelse af situationen efter militærdiktaturet, da Andreas Papandreou grundlagde Pasok, som dengang var ekstremt nationalistisk og populistisk og regerede landet i mere end 20 år.«

