G20-møde var mest løse løfter
Verdens rigeste og vigtigste vækstlande kom med mange løfter, men kun få konkrete handlinger ved G20-topmødet i USA i weekenden.
Præsident George W. Bush med sin russiske kollega, Dmitri Medvedev, ved G20-topmødet i Washington. Deltagerlandene i G20 repræsenterer til sammen 85 procent af verdensøkonomien.


 WASHINGTON – Ledere for verdens rigeste og vigtigste økonomier kom med mange løfter om at løse den globale økonomiske krise ved G20-topmødet i Washington i weekenden. Men det var småt med konkrete handlinger. De er udskudt til et kommende topmøde næste år, efter at den nyvalgte amerikanske præsident, Barack Obama, er tiltrådt. 
De globale topledere enedes om en handlingsplan på seks punkter, som de håber kan bremse den økonomiske krise og forhindre, at en ny tilsvarende dyb krise gentager sig. 
Vigtigst er en reform af de finansielle systemer, og at det skal ske gennem et indgående samarbejde mellem rige lande og udviklingslande. Målet er først og fremmest at sikre, at fremtidige kriser ikke kan løbe løbsk, og at der dannes mekanismer, som slår alarm, når landes eller bankers økonomi viser rødt på bundlinjen.
»Der må ikke opstå et eneste blindt punkt. Der er stor fælles vilje til at sikre, at en sådan krise ikke opstår igen, sagde Tysklands forbundskansler, Angela Merkel.
 Mødets vært, USA’s afgående præsident, George W. Bush, understregede situationens alvor ved at erkende, at den økonomiske krise i USA kunne være blevet værre end depressionen i 1930’erne, hvis politikerne havde forholdt sig passivt.
Nedturen begyndte i USA med et kollaps på boligmarkedet i USA, som derpå bragte flere banker og andre finansinstitutter til konkurs. Men den amerikanske regering og Kongressen traf foranstaltninger for at bremse nedturen. Det skete blandt andet med en finansiel redningsplan til over 4.100 milliarder kroner.
Alle mod protektionisme
En vigtig udgang af topmødet er, at rige lande anerkender, at de ikke kan løse problemer alene, men at et samarbejde med store vækstlande som Kina, Indien og Brasilien er nødvendig.
»U-lande er ikke årsag til krisen. Men det er dem, der rammes hårdest,« sagde Indiens premierminister, Manmohan Singh. Den kinesiske regering siger, at topmødet vil afhjælpe krisen og opfordrede til endnu mere samarbejde og regulering af finanssektoren.
Præsidenter og premierministre fra de 21 deltagende lande (Spanien var med på ekstrabevilling) og fire finansinstitutioner aftalte, at de vil lukke huller i reguleringen af finansmarkederne og udpege risikable investeringsobjekter for at bremse den økonomiske nedtur. Deltagerlandene repræsenterer tilsammen 85 procent af verdensøkonomien.
Landene forpligtede sig på mødet til at føre en ekspansiv økonomisk politik og udpegede en række områder, som skal undersøges nærmere inden udgangen af marts næste år. Lederne afviste at ty til protektionisme som følge af afmatningen i den internationale økonomi. 	
Ritzau/reuter

