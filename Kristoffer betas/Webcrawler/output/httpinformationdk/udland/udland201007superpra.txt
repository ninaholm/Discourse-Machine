Superpræsident eller diktator?
Trods voksende international kritik af indgreb mod den frie presse og fængsling af politiske modstandere fortsætter Rwandas befolkning med at hylde Paul Kagame. Han har alle odds for at genvinde præsidentposten ved valget i næste måned, for befolkningen elsker deres stærke leder - og markante modstandere er ryddet af vejen på forhånd
Der er registreret godt 5.2 mio. vælgere til præsidentvalget i Rwanda. En halv million flere end ved valget for syv år siden da Kagame kom til magten i landets første demokratiske valg siden folkedrabet i 1994. Politiet har på forhånd på et tv show opfordret alle borgere til at bidrage til et succesfuldt valg og afstå fra enhver aktivitet, der kan skabe uro eller disharmoni.   Til gengæld vil politiet gøre deres til at holde god ro og orden før under og efter valget.   Der er i alt fire partier at vælge imellem.


 KIGALI - Folk maser alt, hvad de kan for at komme ind på det stadion, hvor Præsident Kagames første valgmøde finder sted. Siden morgenstunden er de strømmet til i tusindvis; kørt hertil i gratis busser eller gået til fods. Fulde af forventning og næsten alle sammen klædt i partiets blå, hvide og røde farver eller t-shirts med store fotos af præsidenten på maven.
Allerede flere timer før Kagame ventes, er der fyldt op, og indgangsporten bliver lukket. Men folk fortsætter med at mase, så de forreste bliver klemt mod metalgitteret udefra. Det minder ubehageligt meget om at være til Pearl Jam koncert på Roskilde Festivalen. Politiet her i Rwanda ved til gengæld godt, hvordan man får folk til at flytte sig baglæns. Man får lige to fingerspidser hårdt og hurtigt ind midt på halsen. Og hvis det ikke virker, svirper de lidt med kniplerne eller løfter diskret på maskinpistolen. En anden udenlandsk journalist vifter irriteret med sit røde pressekort i et forsøg på at komme først ind. Men pressekortet ser ikke ud til at åbne nogen døre her: »Sådan er det, når man lever i en militærstat,« siger han temmelig højt og utilfredst og bliver puffet væk i mængden.
Da vagterne alligevel forsøgsvist åbner lågen, vælter folk ind. To børn, den ene i rullestol, bliver skubbet omkuld, så blodet flyder. Så travlt har alle med at komme ind og være en del af Kagames show for succes.
Populær leder
Efter syv år ved magten synes Paul Kagames popularitet i befolkningen mere massiv end nogensinde før. Begejstringen er vokset i takt med resultaterne af den politisk målrettede agenda, og hans vision om at løfte Rwanda direkte fra krig og fattigdom til en position som regionens førende videns og it-nation. Blandt de håndgribelige fremskridt er asfalt på vejene, offentlig sygesikring, uddannelse for alle og konsekvent nultolerance for korruption. Og hvis man ikke lige selv opdager det, skal befolkningen nok gøre én opmærksom på, hvor rent og pænt der er over det hele. Og ok, der er heller ingen affaldsdynger, som lugter på gadehjørnerne, ingen vilde hunde og ingen larmende gadesælgere til at forstyrre udsigten. Men det mest bemærkelsesværdige er næsten, at folk hele tiden taler om, hvor godt det går.
Mange her ser Kagame som præcis den stærke leder, landet havde brug for for at komme sig efter Folkedrabet i 1994. Dengang blev omkring 800.000 etniske tutsier og moderate hutuer dræbt - slået ihjel af deres egne naboer og venner. Traumerne sidder dybt i befolkningen. En meget stor del af Kagames politik er gået ud på at lægge fortidens etniske had bag sig og komme videre. Samtidig er Kagame personlig ven med Bill Gates og andre af verdens rige og indflydelsesrige mennesker. Sidste år blev han portrætteret i yderst positive vendinger på The Times årlige liste over de 100 mest indflydelsesrige mennesker i verden, han har modtaget et hav af prestigefyldte priser for innovation og ledelse (primært amerikanske udmærkelser fra diverse af erhvervslivets roseklubber.) Men også det internationale donorsamfund elsker Kagames bevisførelse for, at man kan skabe udvikling med de mange, mange bistandsmidler og -gaver, der er strømmet til landet siden folkedrabet.
Kagame har opnået en høj stjerne mange steder. Han er en star.
Stort show
Inden for på stadion føles det da også mest som at være til koncert med en meget populær kunstner. Musikken vælter ud fra højttalerne. Folk danser på stolerækkerne. Der bliver viftet med flag og sunget med på politiske hyldestsange. »Kagame Oyee!« og »Tora Tora Kagame« (stem, stem på Kagame) lyder det taktfast. Mindst 50.000 begejstrede tilhængere har efterhånden fået plads på arenaen, og euforien bølger gennem masserne.
Specielt udvalgte borgere kommer op på scenen for at fortælle, hvordan deres liv har ændret sig, siden Kagames parti RFP kom til magten. En kvinde, som plejede at sælge ting på gaden, fortæller station-publikummet, hvordan hun som konsekvens af Kagames forbud mod gadesælgere til sidst slog sig sammen med 30 andre kvinder. De satte tingene i system og fik en reel og lovlig forretning op at køre. I dag tjener hun millioner af Rwanda francs, siger hun. Folk jubler. Der er lignende succeshistorier fra de andre på scenen.
Så kommer Kagame selv på banen, og der lyder der et brøl af begejstring. De næste mange minutter er ren dans og sang. Da ranglede Kagame, klædt i blå fleecetrøje og kondisko endelig selv danser med, går jubelen helt i selvsving.
Politisk jerngreb
På samme tid, et andet sted i byen bliver der holdt begravelse. Andre Kagwa Rwisereka, næstformanden i Green Democratic Party blev fundet død, ugen før valgkampen gik i gang. Han lå på en mørk vej, ved sin bil og med hovedet skilt fra kroppen. Rwandas politi har meddelt, at de har anholdt mistænkte for mordet.
Ifølge de lokale medier i Rwanda afviser regeringen at kende til sagerne, og politiet har allerede anholdt formodede gerningsmænd i alle sager.
Men både Amnesty International og Human Rights Watch kræver grundig undersøgelse af, om der eventuelt kan ligge politiske motiver bag dødsfaldet. Det kommer nemlig som den sidste i en række hændelser, der har ramt politiske modstandere og kritiske medier i månederne op til valget.
Pressen lukket ned
Lederen af partiet PS Imberakuri, Bernard Ntaganda, er blevet forhindret i at stille op på grund af mistanke om delagtighed i et granatangreb, som kostede tre mennesker livet og sårede 30 i Rwandas hovedstad i februar. Politikeren Victorie Ingabire fra United Democratic Forces (UDF) blev fængslet allerede midt i april. Efter 16 års eksil i Holland vendte hun tilbage til Rwanda, og mange anså hende for den eneste reelle konkurrent til Kagame. Efter få uger i landet blev hun udsat for et hændeligt uheld. Og i midten af april blev hun arresteret og sigtet for at føre kampagne baseret på »folkedrabsideologi«, som Rwanda har en lov i mod. Hun er også tiltalt for at samarbejde med en terroristgruppe, for at lave propaganda med etniske undertoner og for at opildne til splittelse og konflikt i befolkningen. Hendes sagfører amerikanske Peter Erlinder blev også fængslet kortvarigt. Ingabire er kommet ud på betingelse af, at hun bliver under opsyn i Kigali. I april blev to uafhængige oppositionsvenlige ugeaviser Umuseso og Umuvugizi lukket ned. Blandt andet fordi de havde portrætteret Kagame med et hitlerkors i baggrunden og fordi man mente de skabte »disharmoni». Redaktøren for den ene avis Jean-Léonard Rugambage er siden fundet dræbt ved indkørslen til sit hjem i juni. Ifølge Rwandas myndigheder er der intet politisk motiv til drabet og man har fængslet de mulige gerningsmænd.
Forinden var en tidligere hærchef Faustin Kayumba Nyamwasa forsøgt dræbt i sit eksil i Sydafrika, og indflydelsesrige ledere i toppen af Rwandas militær er blevet omrokeret. To lokale journalister, som har skrevet om sagerne og antydet, at de måske handler om voksende modstand mod Kagame i hans egne cirkler, er blevet fængslet. Ifølge Rwanda Media High Council spredte journalisterne falske rygter, opfordrede til splittelse både i befolkningen og i militæret og skabte panik med rygter om militærkup og politisk ustabilitet i landet. Det kunne blandt andet skade landets ry blandt potentielle investorer, mente man.
Udviklingen de seneste måneder har fået Reporters Sans Frontiers (Journalister uden grænser) til at kræve, at EU standser sin udviklingsbistand til Rwanda. Og senest har FN's generalsekretær Ban Ki Moon udtrykt bekymring over begivenhederne og de politiske spændinger. Han understreger behovet for at respektere menneskerettigheder og opfordrer Rwandas myndigheder til at undersøge hændelserne til bunds og retsforfølge de ansvarlige gerningsmænd til mordene.
På et pressemøde lige inden valgkampen afviser Kagame, at hans regering har noget med drabene at gøre
»Jeg er foruroliget over, hvor let visse personer hopper til den konklusion uden at foretage nogen undersøgelse. Tror du, jeg er så dum at lede en regering, som kunne finde på at dræbe folk velvidende, hvilken skade det kunne udgøre for vores rygte?« siger Kagame og tilføjer:
»Det er jo også muligt, at nogen, som ønsker at skabe problemer for regeringen, kunne gøre det, en efter en, og få folk til at tro, det er Rwandas regering, som står bag.«
Uanset hvordan sagerne falder ud, kaster ligene et noget andet lys over valgkampen, end de strålende projektører som oplyser hele det stopfyldte stadion på valgkampens første dag. »Tora tora Kagame,« lyder det igen og igen. Men i et rum nede bag tribunen står en lille flok soldater klædt i fuldt kampudstyr og med ladte skydevåben. Dem må man ikke fotografere. De passer heller ikke ind i fortællingen om, hvor godt det går i Rwanda.


