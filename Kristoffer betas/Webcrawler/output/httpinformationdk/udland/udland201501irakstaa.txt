Irak står stadig ikke samlet i kampen mod Islamisk Stat
Mens irakiske politikere prøver at bygge bro over uenighederne, venter omverdenen stadig på, at den irakiske hær for alvor skal træde ind i kampen mod Islamisk Stat. Seks måneder inde i Haider al-Abadi regeringstid er Irak stadig styret af særinteresser, der hindrer en effektiv samlet front mod den ekstreme gruppe


 Husets ejer var selv ude at rejse, da bevæbnede mænd forrige søndag trængte ind i hans hus nær den irakiske by Ramadi. Hurtigt dræbte de ni lokale sikkerhedsfolk, fyldte huset og de omkringliggende bygninger med sprængladninger, detonerede dem og hurtigt forsvandt igen ud i natten.
Ejeren af huset, Ahmed Abu Risha, er en af de mest markante sunni-stammeledere i Irak. Han var en af hovedaktørerne i organiseringen af bevægelsen af sunni-stammer, der fra midten af 00’erne pressede al-Qaeda i defensiven i Irak. Men da hans hjem blev angrebet forrige søndag, var han ude af landet. Mere præcist var Abu Risha i USA for at anmode den gamle allierede om at donere våben til kampen mod den gruppe, der samtidig sprængte hans hjem i Irak i luften: Islamisk Stat.
Sheikh Risha og andre stammeledere er hovedårsagen til, at mellem en tredjedel og en fjerdedel af Anbar-provinsen i Irak ikke er under Islamisk Stats (IS) kontrol, takket være deres stædige – og særdeles omkostningsfulde – kamp mod den ekstreme gruppe. På samme måde som kurdernes kamp mod IS i Nordirak eller de hovedsageligt shiittiske gruppers væbnede modstand, der har stoppet IS’ fremmarch mod Bagdad, sekunderet af det irakiske militær. De forskellige militser på landjorden er hovedårsagen til, at amerikanske militærmyndigheder for nylig kunne annoncere den trods alt relativt begrænsede succes, at irakiske styrker har erobret én pct. af det irakiske territorium tilbage fra IS.
Iraks hær skuffer
Den reorganiserede irakiske hær burde have spillet en hovedrolle i kampen på landjorden mod Islamisk Stat, men det har ikke været tilfældet. Hæren er ved at blive genoptrænet af bl.a. dansk og amerikansk militær, og irakiske politikere er på udkig efter – til nedsat pris på grund af faldende olieindtægter – at købe nyt udstyr til den ydmygede hær. Alligevel lyder meldingerne på, at en egentlig militær offensiv mod Islamisk Stats irakiske hovedkvarter i storbyen Mosul først kan iværksættes tidligst til sommer.
Hærens få offensive aktioner mod Islamisk Stat – blandt andet mod mål omkring Saddam Husseins fødeby Tikrit – har hovedsaligt været fiaskoer med høje tabstal og stærkt begrænsede strategiske fremskridt, mens de forskellige etniske og sekteriske militser har haft større succes.
»Det lader til, at dette vil være de små militsers æra. Islamisk Stat var i stand til at slå den officielle hær. Nu gør de små militser fremskridt mod dem – der lader ikke til at være brug for en stor hær længere,« konstaterede en pensioneret irakisk officer for nylig over for det irakiske medie Niqash, i en artikel om det irakiske folks manglende tiltro til deres nationale hær.
»Vi elsker vores hær, men vi stoler ikke længere på den. Den trak sig tilbage fra kampene, og uden hjælp fra shiamilitserne virker det sandsynligt, at Islamisk Stat ville have besat Bagdad,« som en anden borger konstaterer.
Politiske fremskridt
Det foruroligende er, at overgivelsen til de sekteriske militser og den faldende tiltro til et fælles enhedsmilitær sker på et tidspunkt, hvor de irakiske politikere faktisk gør små fremskridt i forhold til at bygge bro over uenighederne. En ny aftale om deling af oliegevinster har indtil videre løst en længe fastlåst konflikt mellem regeringen i Bagdad og det kurdiske selvstyre. Samarbejdet mellem det politiske systems forskellige sekteriske repræsentanter – den shiitiske premierminister Haider al-Abadi, den kurdiske præsident Fouad Massoum og den sunnitiske parlamentsformand Salim al-Jabouri – er efter alle udsagn væsentligt forbedret. Abadis forgænger, Nouri al-Maliki, forsøgte blandt andet at fængsle al-Jabouri på terrorismeanklager, et ofte brugt angreb på prominente sunni-politikere under Malikis embede.
Men fremskridtene er få, når det kommer til det vigtigste politikområde i dagens Irak: sikkerheden. Her er fløjene mere splittede end nogensinde før – og mere dominerede af sekteriske tilhørsforhold og medfølgende udenlandske bindinger.
Mens allianceforholdet mellem kurderne, en del sunnmuslimske stammefolk og USA er åbenlyst, er det ifølge flere rapporter også Jordans plan at træne og forsyne irakiske sunnimilitser i kampen mod IS – snarere end det officielle irakiske militær. De sunnitiske militser har indtil nu afvist at blive del af en officielt sanktioneret og centralt styret ’nationalgarde’.
Til gengæld har hovedsaligt shiitiske parlamentsmedlemmer søgt at få iværksat en afstemning om at ophæve Iraks formelle samarbejdsaftale med USA, Strategic Framework Agreement, med den begrundelse, at USA’s indsats mod Islamisk Stat er utilstrækkelig og forkert anlagt. Et synspunkt, der i det store hele afspejler propagandaudmeldingerne hos de iranske myndigheder, der i vid udstrækning bevæbner, finansierer og kontrollerer de shiitiske militser i Irak.
National samhørighed
I sidste ende handler Iraks problemer med at skabe en helhjertet og samlet indsats mod Islamisk Stat dog snarere om noget mere diffust og luftigt end tekniske samarbejdsaftaler og fremmede våbenleverancer, nemlig national samhørighed.
»De sekundære identiteter – kulturelle, religiøse, etniske – har sejret,« konstaterede Mowaffak al-Rubaie, Iraks tidligere nationale sikkerhedsrådgiver, for nylig til New York Times.
»Vi trak os alle sammen tilbage i vores små sociale cirkler. Igennem det sidste årti har vi haft travlt med at finde en ny identitet.«
 
 

