Ingen finanslov: USA's offentlige sektor tvinges på orlov
Republikanere og demokrater kan ikke blive enige i budget-striden. 800.000 offentligt ansatte må gå hjem
 
	Det er første gang siden december 1996, at det offentlige er nødt til at lukke delvist ned. Lukningen varede dengang tre uger, før en tilsvarende budgetstrid blev løst. Foto: Scanpix


 
	Dele af USA's statsapparat lukker tirsdag, fordi Kongressens to kamre ikke er blevet enige om en ny finanslov inden midnat lokal tid.

	Repræsentanternes Hus og Senatet har forhandlet frem og tilbage de seneste dage, men selvom politikerne diskuterede budgettet helt indtil sidste time, lykkedes det ikke at finde frem til et kompromis.

	Det er første gang siden december 1996, at det offentlige er nødt til at lukke delvist ned. Lukningen varede dengang tre uger, før en tilsvarende budgetstrid blev løst. Det er uklart, hvor lang tid den nye budget-ballade kommer til at vare.

	Nedlukningen betyder, at cirka 800.000 offentlige ansatte tvinges på orlov.

	Det vil dog umiddelbart ikke betyde det store for mange amerikanere, da essentielle stillinger fortsat vil være bemandet. Områder som typisk hører under delstater eller kommuner såsom skoler, politi og sygehuse bliver ikke berørt.

	Post vil blive delt ud, de føderalt ansatte flyledere vil sikre, at lufttrafikken bliver afviklet, FBI vil efterforske kriminalitet, og der vil fortsat blive udbetalt sociale ydelser.

	Men der vil ikke være ansatte til at tage sig af nye ansøgninger om sociale ydelser, og forespørgsler til skattevæsnet vil ikke blive besvaret.

	Repræsentanternes Hus, hvor Republikanerne har flertal, havde stemt for et lovforslag, der indebærer en delvis udsættelse af præsident Barack Obamas sundhedsreform. Det nægtede Senatet, som har overvægt af demokrater, at gå med til.

	Økonomer siger til Bloomberg News, at for hver dag, der går efter nedlukningen, mister den amerikanske økonomi cirka 300 millioner dollar.

	Og hvis budget-balladen ikke får en ende inden fredag, vil de vigtige arbejdsløshedstal fra USA formentlig ikke blive offentliggjort, lyder det fra en kilde i Det Hvide Hus ifølge Bloomberg News.

