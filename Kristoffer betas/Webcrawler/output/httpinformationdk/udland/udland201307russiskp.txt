Russisk Putin-kritiker dømt skyldig i millionsvindel
Anklager kræver en lang fængselsstraf til aktivisten Aleksej Navalnij, der er blevet kendt skyldig i svindel
 
	Den russiske oppositionsaktivist Aleksej Navalnij. Foto: Scanpix


 
	Den russiske oppositionsaktivist Aleksej Navalnij er torsdag dømt skyldig i en straffesag ved en domstol i byen Kirov cirka 500 kilometer syd for hovedstaden Moskva.

	Anklagemyndigheden kræver Navalnij idømt straf på seks års fængsel. Strafudmålingen ventes senere torsdag.
	Navalnij var anklaget for millionsvindel og hvidvask af penge. Han er blandt de mest kendte bloggere i Rusland og en af de hårdeste kritikere af landets præsident, Vladimir Putin.

	Den 37-årige Navalnij stod roligt, mens dommen blev læst op. Putin-kritikeren blev kendt skyldig for at svindle for mindst 16 millioner rubler, der svarer til knap 2,8 millioner danske kroner.

	Svindlen skulle være sket fra en statslig tømmervirksomhed, da Aleksej Navalnij var konsulent for guvernøren i den russiske Kirov-region i 2009.

	Dommen kommer ikke bag Navalnij, der mener, at det var afgjort på forhånd.

	»Dommeren har blot gentaget anklagemyndighedens beskyldninger og været enige med dem. Der vil ikke være noget scenarie med en frifindelse,« skriver han på Twitter.

	Forbrydelsen har en straframme på op til 10 års fængsel. Hvis Aleksej Navalnij bliver idømt seks år bag tremmer eller mere, vil han ikke kunne stille op til det næste russiske præsidentvalg, der finder sted i 2018.

	Navalnij har afvist beskyldningerne og sagt, at formålet udelukkende er at forhindre ham i at stille op mod Putin ved næste valg.

	Nogle af Navalnijs tilhængere har sagt, at sagen minder om den mod Mikhail Khodorkovskij, som blev anholdt i 2003.

	Khodorkovskij var en af Ruslands rigeste mænd og havde antydet, at han ville træde ind i politik og udfordre præsident Putin.

	Herefter blev han idømt 13 års fængsel for hvidvaskning af penge og skatteunddragelse i sit energiselskab Yukos.

