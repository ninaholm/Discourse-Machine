Fukushima skader Japans OL-chancer og troværdighed
Problemerne på atomkraftværket Fukushima kaster lange skygger over Tokyos forsøg på at blive OL-værtsby i 2020. I nabolandene skaber strålingsfare og en kritisabel håndtering af katastrofen fortsat nervøsitet


 
	Madrid, Istanbul eller Tokyo. I dag afgør Den Internationale Olympiske Komité (IOC), hvilken af de tre byer der skal tildeles værtsrollen for OL i 2020. Men mens repræsentanter fra Madrid og Istanbul de sidste dage har kunnet koncentrere sig om at opbygge støtte til deres byers kandidatur gennem positive fortællinger, så har japanerne i stedet haft travlt med at inddæmme voksende international bekymring over situationen på det ulykkesramte atomkraftværk Fukushima Daiichi.

	På trods af der inden for de seneste uger har været alarmerende rapporter om strålingsfare og udslip af radioaktivt vand, så gjorde præsidenten for den japanske OL-komité, Tsunekazu Takeda, tidligere på ugen sig stor umage for at overbevise om, at Tokyo ikke er påvirket af problemerne på Fukushima-værket. Tokyo, der ligger ca. 220 km fra Fukushima, er »meget sikker,« sagde han. »De 35 mio. indbyggere i Tokyo lever under normale forhold. Der er ingen problemer.«

	Samtidig har Japans premierminister, Shinzo Abe, også forsøgt at nedtone frygten for Fukushima. Denne uge understregede han, at udslip af radioaktivt vand »under ingen omstændigheder vil udgøre et problem«, når OL skal afholdes.

	Japans regering håber, at OL i Tokyo vil imponere verden ved at vise, at landet er kommet sig oven på den tredobbelte katastrofe i marts 2011, hvor over 18.000 mennesker blev dræbt af et jordskælv og en efterfølgende tsunami, der samtidig fik tre af Fukushima-værkets reaktorer til at nedsmelte.

	Inkompetent håndtering

	Men de fortsatte problemer i Fukushima har trængt den inspirerende historie om genrejsning i baggrunden. I stedet har udviklingen blot undermineret den japanske regerings troværdighed. Regeringen har gentagne gange de sidste to og et halvt år forsikret om, at katastrofen er under kontrol, men hver gang er der opstået nye problemer, som har vist, at det ikke er tilfældet. Samtidig har problemerne forstærket kritikken af, hvordan krisen er blevet håndteret, specielt af Tepco, selskabet der driver værket. Tepco erkendte sidste måned – efter at have benægtet det – at omkring 300 ton radioaktivt vand hver dag ledes ud i Stillehavet fra Fukushima. Samtidig har der inden for de sidste uger været mindst to tilfælde, hvor vandtanke, som bruges til at nedkøle værket, har lækket radioaktivt vand. Og i denne uge viste målinger af radioaktiv stråling foretaget på atomkraftværket rekordhøje værdier.

	Allerede kort efter katastrofen i 2011 begyndte mange japanere at anklage regeringen og Tepco for at have reageret for langsomt og ineffektivt og samtidig for at have holdt vigtige informationer om katastrofens omfang hemmeligt for offentligheden. I lyset af den seneste udvikling har et internationalt panel af eksperter, som Tepco selv har hyret til at vurdere energiselskabets oprydningsarbejde, beskrevet håndteringen som »inkompetent«. Det japanske atomagentur har både beskrevet lækkerne med radioaktivt vand som alarmerende og har klandret Tepco for at offentliggøre tvivlsomme informationer om den radioaktive stråling. I sidste uge lovede premierminister Shinzo Abe, at regeringen nu vil skride ind for at tackle de forværrede problemer på Fukushima-værket, og i denne uge afsatte regeringen næsten en halv milliard dollar til arbejdet med bl.a., at grundvandet inficeres af radioaktivitet.

	Manglende tillid

	Men situationen på Fukushima har allerede forårsaget stor skade på Japans troværdighed. »Omkostningerne af atomkrisen i Fukushima er ved at blive enorme, og de fortsatte lækket af radioaktivt vand ud i Stillehavet underminerer den internationale tillid til Japan,« skriver avisen Japan Times i en leder denne uge.

	Specielt i Japans nabolande er der nervøsitet at spore. I går annoncerede Sydkoreas regering, at den udvider forbuddet mod import af fisk fra området omkring Fukushima og syv andre japanske præfekturer. Samtidig udtrykte Sydkorea stor tvivl omkring troværdigheden af den japanske regerings udmeldinger og håndtering af situationen: »Tiltaget kommer også, da regeringen har konkluderet, at det er uklart, hvordan situationen i Japan vil udarte sig i fremtiden, og da informationerne, som den japanske regering har leveret hidtil, ikke er tilstrækkelige til, at vi kan forudsige den fremtidige udvikling.«

	Kina har siden atomkatastrofen i 2011 forbudt import af mælkeprodukter, grøntsager, fisk og skaldyr fra bl.a. området omkring Fukushima. Landets udenrigsministerium udtrykte for nylig »chok« over de seneste rapporter om radioaktive lækker.

	Begrænset skade

	Flere japanske og internationale eksperter mener dog, at effekten af de radioaktive udslip er begrænset.

	»De radioaktive læk fra Fukushima er meget bekymrende,« siger Jim Smith, professor i miljøvidenskab fra University of Portsmouth, til nyhedsbureauet AFP. »Men hidtil har udledningen i Stillehavet været meget mindre end på ulykkestidspunktet (i 2011, red.). Jeg mener, at betydelig skade på livet i havet er usandsynlig, måske bortset fra et meget lokalt område nær værket.«

	Forud for IOC’s afstemning i dag har Tokyo oprettet en engelsksproget hjemmeside med opdaterede målinger af radioaktiv stråling i Tokyo. »Strålingsniveauet i Tokyo er på ingen måde anderledes end det i New York, London og Paris,« sagde Tokyos guvernør, Naoki Inose, da hjemmesiden blev lanceret.

	Det er dog fortsat svært at få IOC’s medlemmer til ikke at associere Tokyo med katastrofen i Fukushima. »Jeg tror ikke, de (Tokyo, red.) vil have tid til at få frygten for det japanske atomkraftværk til at forsvinde,« sagde et medlem af IOC tidligere på ugen til den spanske avis El País. »Det er klart, at folk i IOC vil have det i tankerne.«

