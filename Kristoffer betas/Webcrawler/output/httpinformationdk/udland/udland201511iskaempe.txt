IS kæmper for et verdensherredømme
Islamisk Stat er alt andet end en hovedløs gruppe af gale terrorister. Det er tværtimod en bevægelse, der arbejder målrettet på at underlægge sig verden og fremkalde det endelige  opgør med de vantro, som indvarsler Dommedag. Eksperter advarer mod at undervurdere  bevægelsens strategi og ambitioner



 Islamisk Stat er ikke blot en flok vanvittige terrorister, der begår hovedløse drab på civile for at skabe frygt og rædsel. Tværtimod. Terrorangrebene i Sharm al-Sheikh, Beirut og Paris er et nøje planlagt led i forsøget på at tvinge verdens muslimer til at vælge side og optrappe krigen mod de »vantro«.
Målet er på længere sigt at fremprovokere det store, apokalyptiske slag med omverdenen, som bevægelsens ideologer er fuldstændig overbevist om, vil komme. Det fremgår af Islamisk Stats propaganda og bekræftes af flere eksperter, der har nærstuderet Islamisk Stats ideologiske tankegods og strategi. De advarer mod at undervurdere såvel bevægelsens ideologiske appel som dens militære ambitioner. Og så er de overbevist om, at de seneste ugers terrorangreb langt fra bliver de sidste.
Planlagt optrapning
Weekendens terrorangreb i Paris er sammen med de nylige bombeattentater i Egypten og Libanon et nøje planlagt led i optrapningen af krigen mod de »vantro,« siger den italienske terrorekspert Lorenzo Vidino, der leder afdelingen for ekstremisme på George Washington University Center for Cyber-and Homeland Security.
»Man skal ikke undervurdere Islamisk Stat. Islamisk Stat består hverken af gale eller ubegavede folk. Tværimod følger de en nøje udtænkt plan, der har til formål at optrappe konflikten med omverdenen så meget som muligt,« siger den italienske terrorekspert Lorenzo Vidino, som er leder af afdelingen for ekstremisme på George Washington Universitys Center for Cyber-and Homeland Security.
Læs også: ’Vi er som rotter her. Og når rotter bliver trængt, bliver de ophidsede’
Han understeger, at Islamisk Stat i øjeblikket er i gang med øget konfrontation på alle planer.
Det er derfor ikke tilfældigt, at IS de seneste uger har angrebet såvel Rusland som Frankrig.Formålet med angrene er ifølge Vidino at bringe verden et skridt nærmere i retning af det store slag mellem »de rettroende« og »de vantro«, som Islamisk Stats tilhængere er fuldstændig overbeviste om vil komme. 
»Islamisk Stat tror fuldt og fast på, at deres opgave er at fremprovokere et endeligt opgør med resten af verden som indledning til den Dommedag, der er deres slutmål,« siger han. 
Læs også: Hvad ved vi egentlig om Islamisk Stat?
Den danske journalist Deniz Serinci, der netop har udgivet bogen Terrorens kalifat - et indblik i Islamisk Stat, er meget enig.  
»For Islamisk Stat er det her en religionskrig. Det er en krig mellem dem, der følger IS' ekstreme version af islam - og alle andre« siger han. »Det er en fuldstændig indgroet del af deres religiøse selvforståelse, at målet er at optrappe konfliken så meget som muligt for at fremkalde det store slag mellem muslimer og kristne, som de mener er forudsagt skal finde sted ved byen Dabiq i Syrien,« siger han.
Øget polarisering
Et led i optrapningen er at få især muslimerne, både i den islamiske verden og i Vesten til at vælge side, understreger Lorenzo Vidino. 
»Islamisk Stat regner helt klart med, at islamofobien vil få endnu et nøk opad, ikke mindst i Frankrig. Det er formentlig en af grundene til, at de bl.a. har anvendt franske gerningsmænd. De regner med, at reaktionen vil blive, at endnu flere muslimer i Frankrig og resten af Europa vil føle sig udstødte og dermed blive mere modtagelige for Islamisk Stats propaganda,« siger han. 
Deniz Serenci er enig og advarer stærkt imod at lade frygten for nye terrorangreb gå ud over de europæiske muslimer.
»Hvis terrorfrygten resulterer i mere islamofobi, så skaber vi netop den effekt, Islamisk Stat håber på. Så ender vi med at gå ekstremisternes ærinde,« siger han.  
Samme advarsel er den svenske terrorforsker Magnus Ranstorp kommet med i kølvandet på terrorangrebnene i Paris. 
Læs også: IS og jihad-manualen
Islamisk Stats strategi fremgår også tydeligt i bevægelsens propaganda. I begyndelsen af året udgav bevægelsens onlinemagasin Dabiq bl.a en ti sider lang ledende artikel under titlen Extinction of the grayzone om, hvordan alle muslimer vil blive tvunget til at vælge side – og dem, der ikke gør det, vil blive henrettet: »Muslimerne i Vesten vil hurtigt befinde sig i en situation, hvor de må vælge side. De kan enten forlade islam …eller rejse til Islamisk Stat,« hedder det bl.a. 
Verdensomspændende kalifat
De to eksperter er ikke i tvivl om, at Islamisk Stat fortsat har ambitioner om at udbrede kalifatet langt ud over det trekantområde mellem Raqqa, Mosul og al-Qaim i Syrien og Irak, som de i øjeblikket kontrollerer.
»Islamisk Stat har helt klart globale ambitioner. De drømmer om at udbrede deres kalifat så meget som muligt,« siger Lorenzo Vidino og henviser bl.a. til kort, Islamisk Stat har offentliggjort, hvor de har inkluderet bl.a Spanien, Østrig, Grækenland, Balkan-området, Tyrkiet samt store dele af Afrika og Asien i deres fremtidige kalifat.
De globale ambitioner fremgår også af Dabiq, hvor det i artiklen om nødvendigheden af at vælge side hedder, at der til sidst »ikke vil være noget sted  på jorden, hvor de vantro kan være, end ikke som ydmyge undersåtter blandt muslimerne i sandhedens lejr.« 
Deniz Seringi mener i øvrigt, at det er blevet vigtigere for IS at vise bevægelsens globale rækkevidde i takt med, at de bliver mere presset af den amerikansk-ledede koalitions bombardementer og de kurdiske styrkers fremgang, som senest har ført til befrielse af den irakiske by Sinjar.
»Islamisk Stat ved udmærket, at de hverken kan udvide sit territorium til Bagdad, Damaskus, Jerusalem eller Ankara p.t.,« siger han.
»Derfor har de brug for at vise styrke et andet sted, og det gør de så i bl.a. i Paris.« 
Lorenzo Vidino understreger også, at nok er Islamisk Stat himmelstormere, der drømmer om verdensherredømmet, men de er også pragmatikere, der tilpasser strategien til det, der er militært muligt.
»Deres mål er et verdensomspændende kalifat, men de ved godt, at det ikke vil ske foreløbig,« siger han.
Både han og Seringi er imidlertid overbeviste om, at vi kun har set begyndelsen på den terrorkampagne, Islamisk Stat har planlagt.  

