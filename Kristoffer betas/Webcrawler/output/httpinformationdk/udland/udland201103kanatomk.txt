Kan et atomkraftværk være sikkert nok?
Trods risikovurderinger har eksperterne ikke haft fantasi til at forestille sig det værst tænkelige scenarie: Eksplosion og truende nedsmeltning på Fukushima-værket i Japan. Det blotter atomkraftens næsten glemte svagheder, siger Tor Nørretranders


 LONDON - Eksplosionerne og risikoen for en nedsmeltning på Fukushima-kraftværket har vakt fornyet skepsis over atomkraft blandt borgere og politikere verden over.
Politikere har de seneste dage taget drastiske skridt for at tilbagerulle beslutninger om fortsat at basere energiforsyningen på en teknologi, der hviler på sofistikerede matematiske risikovurderinger. Men selv de grundige analyser af snart sagt enhver tænkelig risiko, har ikke sat japanerne i stand til at forudse og sikre Fukushima-værket mod jordskælv og tsunami.
»Hvis et højt udviklet land som Japan med høje sikkerhedsstandarder og -normer ikke evner at forhindre et jordskælv og en tsunami i at få konsekvenser for et atomkraftværk, så har det konsekvenser for hele verden,« sagde den tyske kansler Angela Merkel, der i går midlertidigt lukkede syv af landets ældre atomkraftværker.
De tre eksplosioner på Fukushima-værket har genoplivet den debat om atomenergi, som i de seneste årtier har været så godt som forstummet. Regeringer verden over betragtede på ny atomindustrien som en del af løsningen på den voksende ustabilitet i energiforsyningen og som et middel i kampen mod klimaforandring.
Forslag til 400 nye værker ligger i øjeblikket på energiministrenes borde rundt om i verden - mange i Asien, men også 16 i USA, 11 i Storbritannien og flere i resten af Europa, oplyser Nick Butler, formand for King's Policy Institute på King's College i London. Offentlighedens reaktion på planerne om nye a-kraftværker har ikke som tidligere resulteret i store protestmarcher.
Tværtimod synes mange at have accepteret atomkraften som et nødvendigt onde i det moderne samfund, påpeger forfatteren Tor Nørretranders over for Information:
»Atomkraftens problem ser hypotetisk ud. Nu er det omkring 25 år siden Tjernobyl, og det er længe siden, synes man. Affaldsproblemet er også meget teoretisk. Og så har vi samtidig klimaproblemerne, hvor det er gået op for folk, at det er alvorligt. De ser gletsjere smelte, og der er hyppigere uvejr i Danmark. Det får folk til at sige, at hvis der er en risiko for at ødelægge hele jodens klima, og når nu vi har fået at vide, at atomkraften er CO2-neutral, så lad os være pragmatiske,« siger han.
Et udslip år én mio. år
Den svindende modstand mod a-kraft har betydet, at store dele af verden i stigende grad har lagt sin energisikkerhed såvel som fysiske sikkerhed i hænderne på de eksperter, der udfører risikoanalyserne forud for opførelsen af nye atomkraftværker.
»En risikovurdering af et atomkraftværk er en vurdering af sikkerheden for offentligheden og sandsynlighedsberegninger for, hvorvidt forskellige begivenheder indtræffer. Og det er en risikovurdering for værket selv, dets geografiske placering, for udstyret,« fortæller energi- og miljøforskeren Antony Froggatt fra den britiske tænketank Chatham House.
Men hvornår har eksperterne taget så mange risici i betragtning, at de tør konkludere: 'Nu er det nok. Nu kan vi konkludere, at dette værk er sikkert'? Er det den økonomiske ramme? Når de ikke kan forestille sig flere scenarier af ideer? Et givent antal backup-løsninger?
»Den britiske regering har sat et tal på det,« fortæller Antony Froggatt.
»I Storbritannien siger regeringen, at der højst må være ét større udslip pr. en million år. Men man accepterer en højere risiko ved de ældre værker, fordi man ikke har den sidste nye teknologi,« siger Froggatt.
»Jeg tror ikke, at nogen kan give en 100 procents garanti. Men med ubegrænsede midler ville man kunne gøre værkerne mere sikre, man ville kunne indbygge flere backup-foranstaltninger. Men det er sværere at udregne sandsynligheden for menneskelige fejl. Eller at vurdere sandsynligheden for et terrorangreb. Og der er grader af dumhed, der er svære at forestille sig,« siger han.
Resultatet er, at der altid vil være en risiko. Og den risiko har vi som samfund accepteret på grund af vores afhængighed af teknologien.
Men den japanske katastrofe viser netop, at atomenergien - modsat andre typer energiproduktion - også er afhængig af en grad af menneskelig ekspertise, og det gør samfundet sårbart, påpeger Nørretranders.
Desperat afhængighed
»Vi er blevet så afhængige af den teknologiske infrastruktur, at vi ikke føler, vi kan klare os uden. Men den teknologiske infrastruktur kan heller ikke klare sig uden os - så brænder den sammen på en meget væmmelig måde. Vi er i en desperat afhængighed af hinanden - os og teknologien,« siger han.
Den tyske sociolog Ulrich Bech peger på, at begivenheder som »en tsunami eller et jordskælv først bliver en katastrofe inden for rammerne af den menneskelige civilisation«..
»Det aktuelle japanske tilfælde synliggør, hvordan det, vi regner som natur, og det, vi regner som menneskelig teknik, er direkte forbundet med hinanden. At jordskælv og flodbølge først bevirker katastrofen på grund af kernekraftværkernes (manglende) sikkerhedsteknik viser, at naturlige og civilisatoriske sfærer ikke kan ses som adskilte,« siger han til Sueddeutche.de.
»Risici har det kendetegn, at de ikke kan erfares sanseligt, de undrager sig iagttagelse. Derfor er det afgørende, hvordan man rent samfundsmæssigt former den proces, hvori man afgør, hvem der anerkender noget som reel risiko eller udelukker noget andet som usandsynlig risiko ... Sagt på en anden måde: Hvordan kan vi rationelt omgås med den ukendte risiko. Mig bekendt er der ikke givet noget passende svar på dette spørgsmål,« siger han.
Meget tyder på, at katastrofen i Japan sætter gang i en ny bred diskussion i verdenssamfundet om, hvilken risikofaktor vi vil acceptere og til hvilken pris.
»Det har den allerede gjort,« mener Nørretranders. »I de sidste 24 timer er der kommet klare meldinger fra Tyskland og Østrig og en begyndende debat i USA. Det er et forløb, som har mindet mange af dem, der har taget atomkraften til nåde, om, hvorfor der var bekymringer. Kontrasten mellem de centraliserede systemer som atomkraft på den ene side og det, som vindmøllen symboliserer på den anden side - det selvstabiliserende, uafhængige af omgivelserne - er blevet større,« påpeger han.
Om det så vil føre til en begyndende afvikling af atomindustrien, er svært at spå om.
Antony Froggatt peger på, at der »er en risiko ved alt: naturgas, kul, vandenergi - en dæmning kan briste«.
»Men forskellen er, at med atomkraften vil følgerne skulle bæres af de næste generationer. Det har vi som samfund accepteret,« siger Froggatt


