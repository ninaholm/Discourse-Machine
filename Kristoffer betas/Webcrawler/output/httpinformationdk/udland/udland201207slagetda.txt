Er slaget om Damaskus begyndelsen til enden?
Bashar al-Assads regime er svækket efter attentat, hvor sansynligvis fire medlemmer af den militære ’situationens generalstab’ blev dræbt i hjertet af hovedstaden Damaskus
Daoud Rajiha (tv.) blev i går , ifølge syrisk stats-tv, dræbt af en bombe under et regeringsmøde i den syriske hovedstad, Damaskus.  Billede her er fra oktober 2011, hvor Rajiha bliver indsvoret som landets forsvars- og vicepremierminister.


 Et blodbad fulgt op af en udrensningsbølge er den sandsynlige reaktion på ’slaget om Damaskus’, når det formentlig dør hen i løbet af de næste dage, når regimet har genvundet den militære kontrol med hovedstaden. I hvert fald for en tid.
Men det synes evident, at Bashar al-Assad er politisk og militært svækket efter at FSA, den Frie Syriske Armé, gennemførte en vellykket offensiv, der foreløbig er kulmineret med onsdag morgens attentat mod et af regimets nervecentre, Det Nationale Sikkerhedsråds bygning, efter alt at dømme fire højstående medlemmer af præsidentens såkaldte ’sikkerhedscelle’ blev dræbt af en bombe, placeret i ’cellens’ mødeværelse.
Det statslige syriske tv bekræftede usædvanlig hurtigt, at forsvarsminister Daoud Rajiha, indenrigsminister Mohammed al-Sha’ar og Bashars svoger, general Assef Shawkat blev dræbt af ’en selvmordsterrorist og lejet hånd’. Et fjerde offer var ifølge den libanesiske (og Hizbollah-ejede) tv-station, al Manar, tidligere forsvarsminister Hasan Turkmani, der fungerede som sekretær for ’sikkerhedscellen’. Den saudiske tv-kanal, al Arabiya, meddelte, at Hafez Maklouf, chef for det centrale sikkerheds-direktorat, var dræbt, hvilket blev dementeret af den syriske informationsminister, der også hurtigt lod sig se på tv-skærmen.
Bashar al-Assad reagerede også omgående med at udsende Dekret Nr. 275 – 2012, efter hvilket en ny forsvarsminister, den hidtidige chef for generalstaben, general Fadh Jassem al-Freij, blev udnævnt til ny forsvarsminister. Det statslige tv afspillede med jævne mellemrum en båndsløjfe, der hylder de væbnede styrker med optagelser af diverse isenkram fra land-, sø- og luftstyrkernes arsenaler med marchmusik efter nøjagtig samme mediemobiliseringsmodel, som Saddam Husseins Iraks statslige tv lancerede forud for invasionen i 2003.
Kampe fortsætter
’Sikkerhedscellen’ blev etableret af Bashar al-Assad som hans personlige ’situationens generalstab’ efter at han i maj måtte erkende, at hans regime ’er i krig’.
Det tør siges. Også i går blev der kæmpet i hovedstaden Damaskus, hvor militante fra Frie Syriske Armé, konfronterede regimets styrker i centrale nabolag. Rystede og kornede mobiltelefonvideoer, løbende sendt på al Jazeera, viste jublende folk på gaderne i Damaskus’ centrale bydele og forstæder, hvor de råbte slagord til støtte for oppositionen og FSA. På det statslige tv vistes optagelser med regimets styrker i kamp med FSA-militante fra hus til hus. Ifølge beboermeldinger til Reuters angreb FSA en militærforlægning i bydelen Dummar, et normalt sikret område med installationer og kaserner knyttet til præsidentpaladset i nærheden, som dog ikke på noget tidspunkt har været truet.
Fire eller fem eksplosioner hørtes ved den republikanske gardes elitestyrke, 4. Mekaniserede Regiments hovedkvarter under kommando af Bashars yngre bror, Maher al-Assad, men styrken har indtil videre ikke været involveret i kampene. Iagttagere i Beirut, Information talte med i går, mente, at elitestyrken ’holdes i reserve’ til regimet bliver alvorligere presset, hvad det ikke – trods oppositionens militære succes – er i dag.
At FSA har valgt at flytte kampen mod styret til hovedstaden med en let bevæbnet styrke, der talmæssigt er regimet langt underlegent, sker først og fremmest for at tvinge oppositionens allierede i ’Syriens Venner’ til at handle, om nødvendigt uden om FN’s sikkerhedsråd. Det er også tydeligt, at FSA de seneste måneder er vitaliseret efter at leverancer fra Qatar, Saudi-Arabien og muligvis Tyrkiet, har fyldt våben- og ammunitionslagre op, suppleret med elektronisk og logistisk grej, doneret af USA, Frankrig og Storbritannien. Det syriske regime siger, at det har beviser for at libyske, tunesiske, libanesiske, palæstinensiske og irakiske jihad-krigere opererer på syrisk territorium, men om de samarbejder med FSA, der består af syriske desertører og bevæbnede landmænd, er ikke dokumenteret. FSA-enheder opererer i vidt omfang uafhængigt af hinanden, men det synes som om angrebet på Damaskus er koordineret med FSA-ledelsen i Tyrkiet.
Med Damaskus-operationen og attentatet i går har oppositionen også ønsket at fremtvinge en krisesituation i hovedstaden, der hidtil har været rimelig uberørt af borgerkrigen, med det formål at få indbyggerne ’ud på gaden’ – hvad der så ud til at ske i går. Et andet delformål, illustreret af attentatet mod præsidentens inderkreds, kan være forsøget på at fremtvinge et paladskup, der fjerner Bashar med nærmeste familie og allierede, og åbner for en militær ledelse, domineret af sunnier, der udgør knap tre fjerdele af befolkningen, og hvis værnepligtige siges at ’tage skraldet’, når regimets styrker går i aktion.
Et insidejob
Der var i går modstridende oplysninger om, hvem der stod bag bomben, ligesom der er tvivl om, hvorvidt det var en selvmordsaktion eller tidsindstillet sprængstof, der raserede mødelokalet i Det Nationale Sikkerhedsråds hovedkvarter. Jihad-gruppen Liwa al-Islam (Islams Brigade) påtog sig omgående ansvaret, men det samme gjorde FSA, hvis lokale leder, Qassem Saadedine, sagde, at hans folk stod bag.
»Den bombe var vulkanen,« sagde han med henvisning til ’Operation Vulkan’, FSA’s kodenavn for angrebet på Damaskus.
Under alle omstændigheder var bomben et insidejob, der nødvendigvis må ryste regimets selvtillid. I aftes var to versioner fremme: At bomben var anbragt af en af de tilstedeværendes livvagter (muligvis som selvmordsaktivist). Eller at en betroet person i bygningen havde placeret den. Under alle omstændigheder vil attentatet føre til en gennemgribende udrensning af folk, der har adgang til regimets inderkreds, og hvoraf nogle notorisk vides at have kontakter med oppositionen. Information mødte for nylig en person, der var tæt på regeringsmedlemmer før opstanden brød ud for 17 måneder siden, og som fortalte, at der var folk i den syriske statsadministration, der sympatiserede med oppositionen.
»Regimet ved godt, hvem de er, men har ladet dem sidde af to grunde: dels manglen på kvalificerede embedsmænd, dels er de nemmere at holde øje med,« sagde kilden.
»Der har desuden hele tiden været en gråzone i embedsværket, der er blevet tolereret af pragmatiske årsager, og som har ventet på at se, hvilken vej vinden blæste. Andre har videregivet oplysninger til oppositionen – enten for økonomisk vinding eller af idealisme. Selvfølgelig er sikkerhedsvæsenet opmærksom på disse folk.«

