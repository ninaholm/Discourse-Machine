EU-skeptikere vejrer morgenluft
Storbritanniens EU-skeptikere fornemmer, at målet er nært. ’En folkeafstemning er uundgåelig nu,’ siger formanden for tænketanken The Bruges Group


 En fugtig, regntung tåge omslutter Westminster-paladset i det centrale London, mens blæsten driver skyerne frem over dets tage i rasende fart. Der er stormvejr på vej. Både i meteorologisk og politisk forstand.
I disse timer er alles øjne rettet mod lederen af dette palads’ Underhus, premierminister David Cameron, der med en vetotrussel i bagagen er i Bruxelles til budgetforhandlinger, der risikerer at skubbe briterne tættere på EU’s udgang.
Men det er ikke bekymring, der præger Robert Oulds’ måske en anelse trætte ansigt.
»Vi fejrede 20-året for ’Maastricht-oprøret’ i går med en god middag og vin,« fortæller formanden for den EU-skeptiske tænketank The Bruges Group med henvisning til en gruppe på 22 konservative parlamentarikere, der i 1990’erne gjorde livet surt for deres egen premierminister, John Major, ved at nægte at stemme for implementeringen af Maastricht-traktaten i britisk lovgivning.
»To kabinetministre mødte op – det er tegn på, at det er nye tider. Efter at Cameron blev formand, holdt topfolkene op med at komme, men nu blæser vinden i vores retning igen. Cameron kan ikke stoppe det,« tilføjer han, mens vi går gennem paladsets forhave og en tunnel til en nyere tilbygning, hvor det summer af ’møde over frokosten’-aktivitet i den åbne café.
Folkeafstemning realistisk
Robert Oulds er selv aktiv konservativ politiker på byrådsplan, men han har ikke meget tilovers for sin premierministers EU-politik og krav ved budgetforhandlingerne om en fastfrysning af budgettet. Hvor iagttagere har døbt Cameron budgetforhandlernes høg, mener Oulds, at premierministeren blot er en medløber.
»Forslaget om at fastfryse budgettet kom oprindeligt fra Tyskland og Frankrig, og Storbritannien hoppede bare med på vognen, så Cameron fører ikke an på nogen som helst måde,« siger Oulds og fortsætter efter en slurk kaffe:
»Han ønsker bare at vige uden om spørgsmålet. Men det vil blive ved med at dukke op, indtil vi får en folkeafstemning om vores EU-medlemskab,« spår han og henviser til en meningsmåling i The Guardian i sidste weekend, der viste, at 56 procent af befolkningen nu siger, at de vil stemme for britisk udmeldelse af EU.
EU-kritikere som Oulds anser delmålet – en folkeafstemning – for realistisk, efter at det seneste valg bragte ikke kun Cameron til magten, men også en ny generation af konservative parlamentarikere. Det er denne gruppe, der nu leder en gentagelse af ’Maastricht-oprøret’. I forrige uge lykkes det dem – med hjælp fra Labour – at nedstemme Camerons forslag om en fastfrysning af EU-budgettet ved en vejledende afstemning i parlamentet. De konservative rebeller krævede i stedet reelle nedskæringer.
»Der er en ny, yngre generation af konservative MP’ere i britisk politik, som voksede op med Maastricht-oprøret, og som forguder Margaret Thatcher. Denne gruppe er mere euroskeptisk og er mere parat til at råbe op om farerne ved EU,« forklarer Oulds, der mener, at de seneste års krise i eurozonen og den igangværende integrationsproces har overbevist både græsrødder og parlamentsmedlemmer om, at det er på tide at tage et opgør om EU.
»Hvad er det, Storbritannien ønsker fra EU? Mindre centralisering, mere åbenhed, mindre regulering. Men i stedet er vi mere regulerede, unionen er blevet stadig tættere og koster flere og flere penge. Storbritannien passer ikke ind i det EU,« siger han og mener, at det derfor må være i alles interesse at »acceptere det«.
Både Cameron og Labours Ed Miliband har antydet, at de støtter en folkeafstemning efter det næste valg. Oulds mener, at en folkeafstemning er »så godt som uundgåelig«. Og selv om han anerkender, at det ikke bliver ligetil at vinde den, så tror han på, at landets dage som EU-medlem er talte.
»Tilhængerne vil komme med en masse skræmmehistorier om de millioner af job, vi vil miste. Det vil ikke ske, men det er en stærk skræmmehistorie. Hvis vi kan ødelægge det argument, så vil vi vinde,« vurderer han og tænker sig om et øjeblik, før han tilføjer: »Selvfølgelig vinder vi!«

