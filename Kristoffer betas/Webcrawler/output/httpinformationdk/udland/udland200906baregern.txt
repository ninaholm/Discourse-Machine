'Jeg vil bare gerne have, de fortæller mig, hvorfor de dræbte min søn'
20 år efter massakren på Den Himmelske Freds Plads kæmper pårørende fortsat for, at sandheden kommer for en dag, og for at kommunistpartiet stilles til ansvar for blodsudgydelserne


 BEIJING - Da 19-årige Wang Nan er på vej ud af sin lejlighed sent om aftenen den 3. juni 1989, vender han sig rundt i hoveddøren og spørger sin mor: 
"Vil soldaterne skyde på befolkningen?"
Zhang Xianling beroliger sin søn. Det vil regeringen aldrig give ordre til.
Fire timer senere ligger Wang Nan døende på en gade tæt på Den Himmelske Freds Plads. Han er blevet skudt i hovedet.
Først en uge senere finder Zhang Xianling ud af, at hendes søn er blevet dræbt. Det er ikke myndighederne, der fortæller hende, hvordan det skete. Hun graver selv historien frem i månederne efter massakren. Hun opsporer folk, der har set sønnen blive skudt. Hun finder frem til fire lægestuderende, der sad ved hans side, indtil han døde på asfalten. I dag hænger der et stort fotografi af Wang Nan i den nu 72-årige mors hjem. I en lille kuvert gemmer hun et billede af sønnens lig. Hun vil ikke se på billedet. Det giver hende mareridt, siger hun.
Undervejs i sin søgen efter sandheden om sin søns død fandt hun ud af, at mange andre forældre mistede deres børn. Sammen med Ding Zilin, en anden sørgende mor, grundlagde hun gruppen Tiananmen-mødrene.
Deres mål er at indsamle fakta om massakren. De vil tilbagevise, at deres børn var kriminelle hooligans, som regeringen påstår. Og de forlanger, at styret anerkender massakren og straffer de ansvarlige. 
"Jeg vil bare gerne have, de fortæller mig, hvorfor de dræbte min søn," siger Zhang, inden hendes stemme opløses i gråd.
Chikane
Men Tiananmen-mødrene er blot blevet mødt med tavshed fra regeringens side.
Myndighedernes kommunikation med Zhang består af chikane. Under politiske samlinger i Beijing og under sidste års OL sad der politifolk 24 timer i døgnet uden for hendes hoveddør. Og i dagene op til 20-årsdagen for massakren i dag, er betjentene igen dukket op og følger hende overalt, hun går.
"Hvorfor er de bange for at tale med os?" spørger Zhang og svarer selv: 
"Fordi de lyver om massakren, og vi forsøger at finde sandheden. Den skal frem i lyset."
For Bao Tong er sandheden ikke kun nødvendig for at gøre op med fortiden, men også for at sikre en bedre fremtid for Kina. Han var i 1989 medlem af kommunistpartiets centralkomité, men blev fængslet i syv år for at være imod den voldelige bekæmpelse af demonstrationerne.
"Kinas ledere i dag har et ansvar for at fortælle befolkningen sandheden. Hvis vi bliver ved med at skjule den, vil det blot blive værre," siger han. "Før sandheden fortælles, kan landet ikke bevæge sig fremad, og det er en nødvendighed, hvis der skal være en chance for demokratisering af Kina," siger han.
Men den opfordring vil regeringen i Beijing næppe følge, vurderer den fremtrædende amerikansk Kina-ekspert Perry Link, der var med til at redigere bogen The Tiananmen Papers, som beskrev regeringens reaktion på protesterne i 1989.
"Nutidens ledere, de politiske arvinger til det regime, der fremkom af massakren, frygter, at en åben debat om begivenheden kan føre til, at deres magtgrundlag smuldrer. De vil simpelthen miste deres legitimitet," siger han.

