CIA tilbageholdt oplysninger i otte år
USA's tidligere vicepræsident, Dick Cheney, beordrede i otte år CIA til at tilbageholde oplysninger om et hemmelig antiterror-program over for Kongressen
Dick Cheney var en af Bush-administrationens vigtigste fortalere for at benytte kontroversielle forhørsmetoder. Ifølge New York Times beordrede vicepræsidenten også hemmeligholdelsen af et antiterrorprogram.


 Gennem otte år tilbageholdt den amerikanske efterretningstjeneste CIA oplysninger for Kongressen om et hemmeligt antiterrorprogram. Det skete på ordre fra USA's tidligere vicepræsident Dick Cheney, skriver avisen New York Times.
Avisen citerer to uidentificerede kilder for at sige, at CIA-direktør Leon Panetta på et møde bag lukkede døre i Kongressens efterretningsudvalg i sidste måned afslørede Cheneys indblanding i sagen. Panetta, der tidligere i år blev udpeget som chef for tjenesten af præsident Barack Obama, afsluttede øjeblikkeligt programmet, som fortsat var hemmeligt, da han hørte om dets eksistens første gang fra sine underordnede den 23. juni, skriver New York Times.
Embedsmænd fra efterretningstjenesten og Kongressen har fortalt avisen, at CIA indledte programmet efter terrorangrebene på USA 11. september 2001. De siger, at programmet aldrig kom rigtig i gang og ikke kom til at omfatte CIA's afhøringsprogrammer eller nationale efterretningsaktiviteter. Avisens forsøg på at få kontakt med Cheney gennem pårørende og medarbejdere har været forgæves.
På spørgsmålet om artiklen i New York Times siger CIA's talsmand Paul Gimigliano, at det ikke var agenturets praksis at diskutere klassificerede orienteringsmøder.
»Da en CIA-enhed gjorde direktør Panetta opmærksom på denne sag, var det med anbefalingen om, at oplysningerne skulle fremlægges for Kongressen. Det var også hans holdning, og han traf en hurtig beslutning om at iværksætte dette,« siger Gimigliano, som ikke ønsker at kommentere emnet yderligere.
Større åbenhed ønskes
Cheney var en af Bush-administrationens vigtigste fortalere for at benytte kontroversielle forhørsmetoder såsom  waterboarding  på terrormistænkte, og han har også vist sig som en af de ledende republikanske kritikere af Obamas nationale sikkerhedspolitik. Panetta har lovet ikke at tillade hemmelige fængsler, tortur under afhøringer eller overførsel af terrormistænkte til lande, der kan bruge tortur.
Løftet betragtes som et opgør med agenturets politik under Obamas forgænger præsident George W. Bush. Kritikere af agenturet ønsker imidlertid større åbenhed om dets hemmelige programmer.
Bekymringerne for, at CIA skulle have tilbageholdt vigtige oplysninger for Kongressen, blussede op igen i maj, da den demokratiske formand for Repræsentanternes Hus, Nancy Pelosi, beskyldte agenturet for ikke at have oplyst, at man i 2002 havde benyttet metoden  waterboarding  under afhøring af en terrormistænkt.
CIA-direktør Panetta har afvist Pelosis beskyldninger. Amerikansk lovgivning kræver, at præsidenten skal sikre, at Kongressens efterretningsudvalg holdes fuldt informeret om efterretningsaktiviteter og også forventede aktiviteter.

