'EU's værdier bliver latterliggjort'
Den franske regerings behandling af romaer fra andre EU-lande er et problem for hele Europa, mener en række kritikere: 'Europa har ikke råd til at tabe endnu en generation på gulvet,' skriver George Soros


 Romaernes situation kommer på dagsordenen ved EU-parlamentets samling i Strasbourg i september: »Parlamentet er nødt til at minde Europa om vores principper, og Kommissionen må sikre, at minoriteternes rettigheder bliver respekteret,« udtaler den tidligere belgiske premierminister Guy Verhofstadt, formand for Alliancen af Liberale og Demokrater for Europa, den tredjestørste politiske gruppe i EU-parlamentet: »Forvisningen af tyskfødte romabørn til Kosovo, afmonteringen af romalejre med militærmagt i Frankrig og en italiensk ministers opfordring til implementeringen af en åbenlyst xenofobisk politik er triste begivenheder for EU, hvis værdier er blevet latterliggjort,« mener Guy Verhofstadt.
Italiens indenrigsminister, Roberto Maroni fra partiet Lega Nord, støtter Frankrigs hjemsendelse af romaer til Rumænien og Bulgarien, men påpeger, at de blot kopierer Italiens politik: »Sarkozy gør det rigtige, men det er på ingen måde nyt. Også Italien har i årevis brugt assisterede og frivillige hjemsendelser,« siger Maroni til Corriere della Sera og argumenterer for, at EU-lande skal have mulighed for at udvise EU-borgere: »EU-borgere skal kunne udvises ligesom illegale indvandrere og ikke blot hjemsendes efter at have indgået frivillige aftaler. Det gælder naturligvis kun dem, der ikke lever op til betingelserne for at bo i et andet medlemsland: De skal have en minimumsindkomst og en passende bolig og må ikke være en byrde for de sociale myndigheder i værtslandet. Mange romaer er EU-borgere, men lever ikke op til disse betingelser,« siger Roberto Maroni. Han vil foreslå ændringer i EU-reglerne om fri bevægelighed.
Hård kritik
Frankrigs romapolitik møder særlig hård kritik fra den katolske kirke. Under søndagsmessen fra pavens sommerresidens i Castel Gandolfo uden for Rom påpegede Benedikt XVI, at evangelierne indeholder et påbud om »uden diskrimination« at tage imod »mennesker fra alle lande og sprogfællesskaber«. Paven nævnte ikke den franske regerings tiltag, men talte på fransk. En katolsk præst fra Lille, Arthur Hervet, var mere direkte i sin kritik. Hervet udtalte, at han bad for, at præsident Sarkozy ville få et hjerteanfald. Siden har Hervet undskyldt sin udtalelse, men agter at returnere en æresbevisning fra den franske stat, Légion d'honneur, i protest mod regeringens behandling af romaerne.
Sarkozy bliver også kritiseret af sin rival på højrefløjen, tidligere premierminister Dominique de Villepin: »I dag er der en skamplet på vores flag,« siger han til Le Monde. En anden tidligere premierminister, Lionel Jospin fra Socialistpartiet, beskylder Sarkozy for at tænke mest på præsidentvalget i 2012: »Handler det om at reducere utrygheden eller om at udnytte den? Er præsidenten måske ved at forsvinde bag kandidaten?« spørger Lionel Jospin i Le Monde.
George Soros, amerikansk filantrop, der ligesom Sarkozy har rødder i Ungarn, anskuer debatten om romaernes rettigheder som et problem for fremtidens Europa: »Romaernes situation er ikke blot et kortsigtet sikkerhedsproblem, der kan løses med drakoniske tiltag, som går ud på med magt at flytte folk fra et medlemsland til et andet,« skriver George Soros i en kommentar og tilføjer: »Romaerne er det største etniske mindretal i Europa og omfatter det yngste og hurtigst voksende demografiske segment i de europæiske befolkninger. I 2020 vil romaerne udgøre en tredjedel af de nytilkomne på arbejdsmarkedet i Ungarn. Europa har ikke råd til at tabe endnu en generation på gulvet.«

