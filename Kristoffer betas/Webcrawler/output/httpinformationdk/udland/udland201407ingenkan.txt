Ingen kan flygte fra døden
I Gaza kan man kun flygte fra én død for at møde en anden. Hvis vi overlever dette, hvordan skal vi da nogensinde kunne hele de sår, som krigen efterlader på voksne og børn?
Israelske soldater tilser sårene hos deres tilskadekomne kollega nær grænsen mellem Israel og Gazastriben. I går oplevede Israel det største tab af soldater på én dag i årevis, da 13 soldater blev dræbt under en række angreb fra militante i Gaza.


 Dagbog fra krigen
Uden at kunne få et ord over mine læber ser jeg frygten, rædslen og forvirringen i blikket på de små børn, der i dag mistede deres mor under familiens forsøg på at evakuere deres hjem i Shejaija, den østlige del af Gazastriben, for at komme væk fra den massive og helt uberegnelige beskydning. Familien løb så hurtigt, de kunne, væk fra huset, i den tro, at de kunne flygte fra ulven. Men ulven lå på lur og ventede på sit bytte. I Gaza har de kampvognskommandører, der giver ordre til at åbne ild, tydeligvis ikke nogen forestillinger om, at der er noget, der hedder livets ukrænkelighed.
Kamphandlingerne i Shejaija begyndte lørdag aften kl. 21 og varede til i går kl. 13.30, da der blev aftalt en humanitær våbenhvile, således at sårede og dræbte kunne bjærges fra bombemålene i Shejaija.
Den svære beskydning så ud til at slå helt tilfældigt ned og ramte mange helt almindelige civile, der bare sad i deres hjem. Nogle af dem forsøgte med det samme at flygte væk fra området – de ville narre døden – men døden indhentede flere af dem. Vover man sig ud om natten, bliver man uvilkårligt til et mål for kampflyene. Men bliver man i sit hjem, må man regne med at kunne blive mål for kampvognene.
Man kan kun flygte fra én død for at møde en anden.
I Gaza er der ikke andet at stille op end at vente på døden, og alligevel er det hver gang en overraskelse, når den kommer og rammer ens familie og venner – og en dag måske en selv. Mange har dog trodset faren og er taget af sted uden egentlig at have noget klart mål. En del er søgt til det nærmeste hospital, tre kilometer herfra. Her er journalister og ambulancer og en relativ sikkerhed, og man kan tilse de sårede og dræbte.
Den, der flygter, tager selv ansvar for sit liv. Gazas forældre føler i disse dage en overvældende afmagt, for uanset hvad de gør, vil de være ude af stand til at beskytte deres børn. Samtidig må de lyve og fortælle deres børn, at alt nok skal ordne sig, selv om de inderst inde ved, at det ikke passer. Børnene kan dø foran vores øjne fra det ene øjeblik til det andet, når et missil fra krigsskibe, fra kampfly eller tanks slår ned. I går forlød det fra UNRWA (FN’s nødhjælpsorganisation i de palæstinensiske områder, red.), at 63.000 borgere er flygtet fra deres hjem og er blevet fordelt på de 44 skoler, som UNRWA driver. Efter det, som er sket i Shejaija, er jeg sikker på, at det antal vil vokse yderligere.
Et uafrysteligt syn
Den kraftige og flere timer lange beskydning i Shejaija har krævet mange ofre. Ældre mennesker, kvinder, små børn. Hele familier på fire eller fem medlemmer er også blandt de dræbte.
Synet af de ganske små børn blandt de dræbte er uafrysteligt. Nogle af børnene har fået blæst hovedet af, mangler kropsdele og er delvis forkullede. Disse uskyldige deltog ikke i nogen kamp, de brugte ingen våben. De opholdt sig bare i deres huse, da et missil slog ned og smadrede deres hjem med dem selv indeni.
Hvis vi overlever dette, hvordan skal vi da nogensinde kunne hele de sår, som denne krig efterlader på vores børns krop og sind? Hvad kan man sige til et barn, som har mistet hele sine familie og er blevet ganske alene i verden? Hvad kan man sige til et barn, som har set sin far og mor blive dræbt og blive liggende, døde, på gaden, fordi ingen kunne hjælpe dem eller havde tid til at bjærge dem? Hvad skal vi sige til et barn, der har mistet sit hjem, når et kampfly har tilintetgjort det på et minut? Det hjem, der rummede alle minder om lege, samvær og måltider med barnets familie.
Jeg tror, vi alle ved, hvem der bærer ansvaret for disse forbrydelser, men vores store ulykke er, at ingen i hele verden ser ud til at være i stand til at stoppe galskaben. Flere end 60 mennesker blev dræbt i dag. Lighuset i Gazas største hospital har ifølge de stedlige læger ikke kapacitet til at tage imod flere dræbte mennesker. Også andre steder på Gazastriben er der dødsofre. Dødstallet vokser hastigt her, og at begrave de døde er ikke let, midt i en krig, der raser.
Blandt de dræbte i Shejaija var også en journalist – han døde iført vest med tydelig PRESS-inskription – foruden en redder fra et redningshold. Han gjorde sit bedste for at hjælpe sårede væk fra kampzonen, men havnede selv i den.
Oversat af Niels Ivar Larsen.
Wedad Naser er palæstinensisk hjælpearbejder. Hun bor i Gaza By sammen med sin mand Ehab, der er læge. Hun har to døtre.

