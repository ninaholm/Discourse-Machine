Lidegaard skeptisk over for baltisk NATO-appel



 Både udenrigsminister Martin Lidegaard (R) og NATO-generalsekretær Jens Stoltenberg tager forbeholdent imod en rapport fra Litauen om, at de tre baltiske lande sammen vil bede NATO om at udstationere soldater permanent i både Estland, Letland og Litauen.
»Ethvert brev fra en NATO-allieret vil blive nøje vurderet. Men hovedbudskabet er, at NATO er klar til at forsvare alle medlemslande mod enhver trussel,« siger Stoltenberg ifølge det norske nyhedsbureau NTB efter afslutningen af et NATO udenrigsministermøde i Antalya i Tyrkiet.
Nyhedsbureauet Reuters citerer i går en talsmand fra Litauens hær, Mindaugas Neimontas, for oplysningen om, at de baltiske lande sammen vil skrive til NATO’s militære øverstkommanderende, Philip Breedlove, og bede om en NATO-brigade. Landene, der alle har russiske mindretal, frygter, at de vil blive mål for øget pres fra Moskva som følge af krigen i det østlige Ukraine og præsident Vladimir Putins erklæringer om, at han vil beskytte russisk-talende i hele det tidligere Sovjetunionen.
Ritzau

