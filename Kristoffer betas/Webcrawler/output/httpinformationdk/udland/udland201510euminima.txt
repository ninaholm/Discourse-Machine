EU: Minimal tvang mod migranter
Myndighederne i Italien og Grækenland får nu hjælp til at registrere migranter. Men ifølge flygtningeorganisationer risikerer de nye hotspots ved EU’s ydre grænser at underminere grundprincipperne i europæisk asyllovgivning


 På steder som Kos, Lesbos, Lampedusa og Sicilien er der brug for, at EU »yder operationel støtte for at sikre, at de migranter, der ankommer, bliver registreret, og for at undgå at de bevæger sig videre til andre medlemslande på ukontrolleret vis«. Sådan skriver EU-Kommissionen om de såkaldte Migration Management Support Teams, som er ved at blive indsat på hotspots under stort migrationspres. Eksperthold fra grænseagenturet Frontex skal hjælpe de græske og italienske myndigheder med at skille økonomiske migranter fra asylansøgere. De førstnævnte skal hurtigst muligt sendes hjem, 160.000 asylansøgere fra Syrien og Eritrea skal fordeles mellem de øvrige EU-lande, heraf 1.000 til Danmark, og endelig skal asylansøgere fra alle andre lande i henhold til Dublin-forordningen blive i det første ankomstland i EU. De bådflygtninge, som nu ankommer til Lampedusa, indgår allerede i kvoterne. Men mindst 15 er stukket af fra registreringen, skriver La Repubblica:
»Er der nogen, der gør sig begreb om, hvad det vil sige at registrere disse personer?« udtaler præfekten i den sicilianske by Trapani, Leopoldo Falco, og tilføjer: »Hvis migranterne nægter at afgive fingeraftryk, hvilket ofte sker, kan ordensmagten ikke gøre andet end en formel og nyttesløs ting: At lade migranterne angive et hvilket som helst navn, notere det og lade dem gå efter 48 timer.«
Sidste udvej
Der foregår »operationelle møder og intense tekniske diskussioner mellem kommissionen, Italien og de relevante EU-agenturer,« oplyser Frontex, som har oprettet kontorer i Catania og Piræus. Ambitionen er at registrere »100 procent af de migranter, der ankommer til EU’s ydre grænser«. Men hvad hvis migranterne nægter at lade sig registrere, fordi de vil videre mod nord og uanset EU’s kvoter selv vil bestemme deres endelige mål?
»Som sidste udvej kan medlemsstaten overveje at bruge tvang, i fuld respekt for princippet om proportionalitet og for EU’s Charter om grundlæggende rettigheder,« hedder det i et arbejdspapir fra kommissionen.
Det skal være »minimal tvang«, der tager hensyn til »personens værdighed og fysiske integritet«, skriver kommissionen og tilføjer, at det »aldrig er passende at bruge tvang til at tage fingeraftryk på særligt sårbare personer, f.eks. mindreårige og gravide kvinder«. Migranten skal oplyses om formålet, og proceduren skal registreres.
De, der har slettet deres fingeraftryk – med lim, sandpapir eller forbrændinger – bør ifølge kommissionen tilbageholdes, »når der er rimelige udsigter til, at det i løbet af en kort tidsperiode bliver muligt at tage disse fingeraftryk«.
Kommissæren for indvandring og indre anliggender, grækeren Dimitri Avramopoulos, har opfordret medlemslandene til at følge disse retningslinjer.
Men ECRE, paraplyorganisationen for de europæiske flygtninge- og nødhjælpsorganisationer, betvivler, at det kan lade sig gøre under gældende lov, og kritiserer kommissionen for ikke eksplicit at anbefale forbud mod tvang mod sårbare personer.
Endvidere frygter ECRE, at langvarig detention af migranter bliver normen:
»Respekten for migranter og asylansøgeres grundlæggende rettigheder, retsstaten samt principperne om nødvendighed og proportionalitet, som er indskrevet i europæisk asyllovgivning, risikerer alle at blive undermineret.«
I praksis vil en stor del af arbejdet med registrering og udvisning stadig skulle udføres af det i forvejen overbebyrdede politi i Italien og Grækenland. Vurderingen af en asylsag skal altid foretages på individuel basis. Det er altså ikke nok at fastslå, om en person kommer fra f.eks. Syrien eller Senegal. Men rækker 48 timer til at foretage en individuel vurdering? Forleden blev 16 gambiere efter ankomsten til Lampedusa, hvor det første »eksperimentelle« Migration Management Support Team er blevet indsat, straks overført til et udvisningscenter:
»Det rejser spørgsmålet om, hvorvidt de rent faktisk fik mulighed for at søge om asyl – om der vil være en ’gruppetilgang’, og om alle dem, der kommer fra et land, som hverken er Syrien eller Eritrea, automatisk vil blive deporteret,« siger Christopher Hein, talsmand for flygtningeorganisationen Consiglio Italiano per i Rifugiati.

