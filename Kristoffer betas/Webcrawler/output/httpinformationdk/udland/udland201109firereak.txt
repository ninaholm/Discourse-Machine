Fire reaktorer på Ringhals-værket standset
I mange år har der ligget 'uønskede genstande' i nødkølesystemerne. Ingen af det svenske a-værks reaktorer får lov at starte, før alt er bragt i orden, siger svensk kontrolmyndighed. 20 procent af den samlede svenske el-produktion mangler dækning
Miljøorganisationen Greenpeace gennemførte tirsdag i sidste uge en lys-aktion foran Ringhals-værket, hvor man lod hele facaden på en af reaktorerne tjene som storskærm for budskabet 'Sveriges sikreste reaktor?'


 På Sveriges største atomkraftværk, Ringhals-værket 60 km syd for Göteborg, står alle fire reaktorer nu stille. Årsag: Der er ifølge elselskabet Vattenfall fundet »uønskede genstande« i nødkølesystemet på værkets reaktor 2 og 4. Som den sidste stoppede reaktor 1 søndag driften for — ligesom de tre øvrige — at blive underkastet en grundig granskning af sikkerhedssystemerne.
»Inden nogen af reaktorerne får lov at starte igen, skal Ringhals AB systematisk gennemgå samtlige kontroller af sikkerhedssystemer og sikkerhedsfunktioner og redegøre for resultatet af gennemgangen over for Strålesikkerhedsmyndigheden,« skriver den svenske kontrol-instans i en meddelelse.
Nødkølesystemerne er de sikkerhedssystemer, der skal holde reaktorernes indre afkølet, hvis der sker et uheld med tab af den normale afkøling. Holdes reaktorerne ikke afkølet, kan det radioaktive uranbrændsel overophedes og smelte, som det skete ved den firedobbelte kernened-smeltning på det japanske Fukushima-værk.
De »uønskede genstande«, som er årsag til Ringhals-værkets aktuelle standsning, er rester fra svejsearbejde foretaget i nødkølesystemets sprinklere for mange år siden.
Fremmedelementerne blev opdaget tilfældigt i forbindelse med en brand i reaktor 2 i maj måned.
»Desværre en lille brand med meget store konsekvenser,« siger værkets kommunikationschef, Gösta Larsen, til avisen Dagens Nyheter.
Reaktor 4 blev sidst i maj standset for inspektion og udskiftning af en række større anlægsdele, og også her blev der under inspektionen fundet svejserester i nødkølesystemet.
Det førte til, at Vattenfall den 11. september valgte også at stoppe reaktor 3 for at tjekke, om den har samme fejl og sikkerhedsproblem. I søndags blev så den sidste, reaktor 1, taget ud af drift og skal nu kontrolleres som de øvrige.
Strålesikkerhedsmyndigheden påpeger, at elselskabet også skal forklare, hvorfor man i længere tid har gennemført inspektionsarbejde, »som ikke har fungeret tilfredsstillende.«
Vattenfals problemer
Så længe Ringhals-værket står stille, er det 20 procent af Sveriges elforbrug, der mangler dækning og skal sikres på anden vis. På de to andre svenske atomkraftværker, Forsmark og Oskarsham, står én ud af tre reaktorer stille for inspektion. Det er således sammenlagt seks ud af 10 svenske atomreaktorer, der p.t. ikke leverer strøm til forbrugerne. Lige nu er der meget vand i de svenske vandkraftmagasiner, men bliver vinteren kold, kan det blive nødvendigt at importere el fra f.eks. Tyskland.
»Om granskningen vil påvirke datoen for genstart af nogle af reaktorerne, ved vi i øjeblikket ikke,« hedder det på Ringhals-værkets hjemmeside.
»Dette viser, at atomkraften ikke er nogen effektiv eller driftssikker teknologi til elproduktion. Jo hurtigere, vi kan afvikle den og gøre os uafhængig af denne usikre og farlige produktion, desto bedre,« siger Martina Krüger, energipolitisk ansvarlig hos Greenpeace.
Miljøorganisationen gennemførte tirsdag en lys-aktion foran Ringhals-værket, hvor man lod hele facaden på en af reaktorerne tjene som storskærm for budskabet 'Sveriges sikreste reaktor?'
Problemerne for det statslige elselskab Vattenfall kommer oven i de problemer, som den tyske beslutning om at afvikle atomkraften indebærer. Vattenfall ejer således de to gamle tyske atomkraftværker Brunsbüttel og Krümmel, som begge har stået stille i årevis og nu aldrig mere kommer i drift, foruden en mindre andel af Brokdorf-værket, der skal lukkes i 2021.

