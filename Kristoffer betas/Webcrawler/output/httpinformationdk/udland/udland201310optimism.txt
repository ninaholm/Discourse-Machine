Optimisme i ny atomdialog
Der er lang vej hjem for en aftale mellem Iran og Vesten, men hvis parterne når frem til en aftale, vil den påvirke hele den regionale verdensorden
Det tegner til en åbning i atomdialogen mellem EU’s Catherine Ashton og den iranske udenrigsminister, Mohammad Javad Zarif.


 
	Ved mødets begyndelse tirsdag blev en afstand markeret visuelt: EU’s udenrigspolitiske chef, Catherine Ashton, siddende lige akkurat inden for hørevidde af Irans udenrigsminister, Javad Zarif. Et sceneri, der præcist beskrev den årelange mistro mellem Iran og Vesten.

	Men efter to døgns samtaler udsendte de to parter for første gang i det årti, Irans atomanlæg har stået på Vestens sorte liste, en fælleserklæring, der beskriver dialogen mellem Irans udenrigsminister, Javad Zarif, og Catherine Ashton – der forhandler på vegne af de fem permanentemedlemmer af FN’s Sikkerhedsråd plus Tyskland – som ’substantielle og fremadrettede forhandlinger’.

	Ingen konkrete detaljer er sivet ud, men det synes at tegne til, at Iran åbner op for en ’tillægsprotokol’, der giver IAEA, atomenergiagenturet, som er FN’s vagthund, ret til uvarslede inspektioner. Iran er også villig til at drøfte fri adgang for IAEA til alle installationer, som inspektørerne måtte ønske at se, ligesom der er signaler om, at Iran er villig til at lukke ned for, eller i vidt omfang begrænse, produktion af 20-procent-beriget uran.

	Ifølge IAEA’s seneste inspektionsrapporter har Iran indtil nu fremstillet 185 kilo af dette 20 procent-berigede uran, hvor nogle vestlige eksperter – og israelerne – siger, at 240 kilo vil sætte Iran i stand til at producere et kernevåben med kort varsel. Hvis Irans nuværende produktion fortsætter uændret, vil denne 240-tærskel være nået midt i 2014.

	Iran har tilbudt begrænsning af produktion af det 20 procent-berigede uran til gengæld for accept af retten til at producere beriget uran – som Vesten har krævet helt stoppet.

	Gradvist ophør af sanktioner

	Modydelsen er lempelse og gradvist ophør af de sanktioner, der i følge den nye iranske præsident, Hassan Rouhani, har skadet den iranske økonomi langt mere, end hans forgænger, Mahmoud Ahmadinejad, ville indrømme. Iran er ved at løbe tør for likvid reservevaluta med 50 milliarder dollars indefrosset på konti uden for Iran, halvering af olieeksporten, efter at EU på grund af sanktionerne ikke længere er kunde, og med udelukkelsen af iranske banker fra det globale ’Swift–system’, der sender penge gennem bankernes internationale infrastruktur.

	Men spørgsmålet er selvfølgelig, hvor langt den positive åbning i Geneve rækker. Og om parterne i sidste ende er villige til at levere – eller kan levere. Javad Zarif, Hassan Rouhanis udenrigsminister, refererer ikke kun til chefen, men indirekte også til den øverste åndelige leder, ayatollah Ali Khamenei, til Vogternes Råd, den ikke-folkevalgte ’anden regering’, og det iranske parlament, Majlis, der formelt skal ratificere eventuelle aftaler indgået i Geneve. Og rent praktisk kan det trække ud med en aftale om tungtvandsanlægget i Arak og inspektørernes adgang til Parchit-militærbasen, som iranerne siger ikke er en del af atomprogrammet, men som IAEA mistænker for at have gennemført ’kernevåbenrelaterede forsøg’. Parterne mødes næste gang 6. november.

	Perspektivet er vidtrækkende – hvis det lykkes at finde frem til en aftale i atomkonflikten, vil det påvirke hele den regionale politiske balance. Allerede nu signalerer både Israel og Saudi-Arabien bekymring over, hvad der betegnes som det ’iransk-amerikanske tøvejr’, men en aftale vil frem for alt få betydning for udviklingen i Syrien. Iran vil givet sætte involvering i Syrien-processen som en sidebetingelse – eller måske ligefrem en forudsætning – for en aftale om tilbageholdenhed i uran-produktionen. Og med iransk deltagelse i en politisk løsning i Syrien vil USA’s traditionelle allierede i Golfen og Tyrkiet føle sig snydt. Mere og mere tyder på, at en ny regional orden er i støbeskeen.

