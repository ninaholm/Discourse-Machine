14 dræbt ved bombeangreb i Peshawar
Pakistansk luftvåbensbus ramt af bombeeksplosion i udkanten af Peshawar, hvor mindst 14 personer har mistet livet, deriblandt en femårig pige


 Mindst 14 mennesker mistede livet, og 12 andre blev såret, da en bus fra det pakistanske luftvåben tirsdag blev ramt af en bombeeksplosion på en bro ved Peshawar. 
 Blandt ofrene var en femårig pige, oplyser myndighederne efter den seneste af en lang række blodudgydelser i Pakistans urohærgede nordvestlige område nær grænsen til Afghanistan.
 Chefen for det pakistanske indenrigsministerium, Rehman Malik, sagde, at han mistænker militante med bånd til terrornetværket al-Qaeda for at stå bag bombeangrebet. Han sagde dog ikke, hvorvidt angrebet kan være en gengældelse for det pakistanske militærs offensiv mod talibanfolk i regionen.
 Angrebet skete, da 18 soldaterne i en Madza var på vej til luftbasen Badaber i udkanten af provinshovedstaden i det nordvestlige Pakistan, sagde provinsens politichef, Malik Naveed Khan.
 Ifølge politiet var der fem civile blandt de dræbte, deriblandt den femårige pige, som tilfældigvis befandt sig i en bil i nærheden.
 Pakistans regering har efter forliste samtaler om en våbenhvile indledt en ny offensiv mod militante fra Taliban i stammeområderne nær Peshawar. Taliban har på det seneste truet med at optrappe angrebene på militære installationer i grænseområdet til Afghanistan.
 Så sent som mandag blev over 50 talibanere dræbt i kampe med pakistanske soldater i Bajaur-regionen tæt ved den afghanske grænse, og ifølge sikkerhedskilder fortsatte kampene tirsdag.
