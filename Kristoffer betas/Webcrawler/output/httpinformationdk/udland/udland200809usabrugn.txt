Har USA brug for en ny New Deal?
Efter Det Store Krak i 1929 fulgte Depressionen og en langvarig økonomisk krise, som først Roosevelts statslige interventionisme var i stand til at få bugt med - er det tid til en lignende modoffensiv?


 WASHINGTON - Den aktuelle finansielle og økonomiske tumult bliver i stigende grad sammenlignet med det kaos, der udbrød med Det Store Krak i Wall Street i 1929, og som banede vej for Den Store Depression i 1930'erne. Modoffensiven kom fra Franklin D. Roosevelt i form af den såkaldte New Deal-politik - en samlebetegnelse for en række statslige programmer, gennemført i perioden 1933 til 1938. Selve udtrykket stammer fra Roosevelts tiltrædelsestale i Chicago i 1932, hvori han lovede "en ny aftale med det amerikanske folk". Disse skridt omfattede støtte til og reform af den kollapsede banksektor, en ny regulerings- og tilsynsmyndighed for aktiemarkedet, incitamenter til at skabe højere lønninger og priser, iværksættelse af omfattende offentlige anlægs-arbejder og - som det måske væsentligste - oprettelsen af et socialt sikringssystem, en amerikansk pendant til den europæiske velfærdsmodel.
Men det var ikke blot en hjælpende hånd til almindelige amerikanere. Tiltagene indvarslede også en ny æra med regeringsaktivisme. Mange New Deal-programmer eksisterer den dag i dag som del af et sikkerhedsnet, end ikke de mest laissez faire-ivrige højrepolitikere i vor tids USA vover at antaste.
Politiske paralleller
Omfanget af den økonomiske nød i USA og andre lande i begyndelsen af 1930'erne er næsten umulig at forestille sig i dag. Recession var uundgåelig, da den spekulative boble i 1929 bristede, men nedturen blev forværret som følge af den internationale handelskrig, der brød løs efter den berygtede Smoot-Hawley-lov fra 1930, som hævede de amerikanske importtariffer. Da Roosevelt overtog regeringsmagten, var den amerikanske arbejdsløshed på næsten 25 procent, landbrugssektoren lå i ruiner, og industriproduktionen var 30 procent lavere end før krakket. Drastiske tiltag var bydende nødvendige for at genskabe tilliden. Det kunne kun regeringen løfte.
Der er visse politiske paralleller til i dag. Nu som dengang gik en lang periode med republikansk dominans på hæld - uanset om det lykkes for John McCain at snuppe sejren til november, ændrer det ikke på det faktum, at den konservative bevægelse, som vandt kontrol med Reagans sejr i 1980, har mistet pusten. I 1932 markerede Roosevelts jordskredssejr over Herbert Hoover afslutningen for en lang periode med republikansk overherredømme. I dag står stjernerne atter gunstigt for demokraterne, om end det endnu er uvist, om USA er klar til en Barack Obama. USA er i dag ved at svinge til venstre, og en stærk statsmagt er igen kommet på mode. Sammenbruddet på Wall Street har cementeret en udbredt opfattelse af, at det er nødvendigt at lægge frimarkeds-kapitalismen i fastere tøjler. Som i 1932 er pendulet ved at svinge tilbage mod større regulering og intervention.
Ny depression?
Det kan langtfra udelukkes, at vi går en ny stor depressionstid i møde. Men skønt forgangne økonomiske kriser rummer vigtige indsigter, gentager de aldrig sig selv i identiske forløb. Vi er endnu ikke i nærheden af noget, der ligner 1932 - ja, teknisk set er den amerikanske økonomi, som voksede med 3,3 procent i andet kvartal, end ikke i recession. Arbejdsløsheden ligger på seks procent, ikke 25. Og industriproduktionen er én procent lavere end i 2007 - ikke 33 procent lavere.
I 1930'erne blev krisen forværret af faldende priser, da regeringerne med en inflationsbekæmpende politik forsøgte at bringe balance i budgetterne, samtidig med at økonomierne skrumpede ind. I dag er en tilsvarende deflation ikke i syne - ja, endda er faldende priser på varer og landbrugsprodukter en kærkommen aflastning. Problemet er ikke mangel på penge i den generelle økonomi, men bankernes modvilje imod at låne penge til andre end de helt sikre kort.
Har vi så lært af historien? Ja, så afgjort. I 1930'erne udløste Smoot-Hawley-loven en handelskrig på toppunktet af et økonomisk tilbageslag. Trods den fastkørte Doha-runde om handelsliberaliseringer og udbredt kritik er der minimal risiko for tilbagefald til enhver-må-redde-sig-selv-protektionisme.
Samtidig er det værd at notere, at Ben Bernanke, den nuværende formand for den amerikanske centralbank, er tidligere økonomiprofessor på Princeton og i hele sin karriere har studeret Den Store Depression med stor ihærdighed. Han har offentligt kritiseret centralbankens dispositioner dengang, og den vil ikke begå lignende fejltagelser med ham ved roret. Ved at lade banken Lehman Brothers bukke under har den amerikanske regering sendt det signal, at banksystemet må udrense sig selv for dårlig kreditgæld. Men samtidig har centralbanken med sin udpumpning af ny likviditet signaleret, at den ikke vil tillade, at selve systemet bukker under.
New Deal?
Kan USA så klare sig uden en ny New Deal? Ikke nødvendigvis. Alt afhænger af, hvordan krisen påvirker almindelige menneskers liv. Og alt tyder lige nu på, at USA og flere andre vestlige lande er på vej ud i en recession. I det mest optimistiske scenario vil væksten i USA vende tilbage på et eller andet tidspunkt i 2008, når huspriserne har ramt bunden og stabiliseret sig, og bankerne igen har genvundet tilliden til at udlåne de penge, de lige nu holder på for at kunne beskytte sig imod stormen. I givet fald vil kreditmarkederne kunne vende tilbage til det normale. Men hvis recessionen der-imod trækker ud, vil kravet om statslige programmer i stil med New Deal vokse. Der lyder allerede klare opfordringer til, at regeringen udnytter denne lejlighed til at øge investeringerne i USA's offentlige veje, broer, jernbaner osv. for at skabe nye jobs og købekraft. 
Hvad er McCains og Obamas positioner? Ikke overraskende har de forskellige bud på, hvori krisens årsager består. For John McCain kan hele redeligheden henvises til grådige banker og et kreditlånsmarked, der er kommet ud af kontrol. For demokraterne er krisen derimod et anklageskrift imod hele republikanernes økonomiske grundfilosofi om at tilgodese de rigeste og blindt insistere på, at markedet altid ved bedst. Begge er dog enige om én ting: Det er nødvendigt med skrappere reguleringer for at undgå historiske gentagelser. Uanset hvor alvorlig nedturen bliver, kan vi i det mindste i den forstand forvente en ny New Deal.

© The Independent og InformationOversat af Niels Ivar Larsen

