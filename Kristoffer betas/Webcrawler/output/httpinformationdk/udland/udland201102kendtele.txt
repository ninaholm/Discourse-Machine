Den kendte leder fra det ukendte land
Det olierige Libyen er sjældent med i medie-møllens nyhedstapet – men dét er dets 'broderlige vejleder', Muammar Gaddafi, som verdens mest excentriske og længst regerende statsoverhoved
Muammar Gaddafi kom til magten i 1969 og er det statsoverhoved, der har regeret længst. Han har i de seneste dage vist sig offentligt flere gange, men har ikke udtalt sig, siden urolighederne begyndte i sidste uge. Ifølge rygter i går har Gaddafi nu forladt Libyen, men   det er ikke bekræftet.


 BEIRUT – I en bestræbelse på at undgå dæmonisering af Libyens broderlige leder og vejleder af revolutione, Muammar Gaddafi, spurgte Information til formildende træk ved manden. Var der nogle?
»Ingen,« svarede to arabiske kolleger unisont. Gaddafi, der er lige så meget til stede på det globale nyhedstapet, som hans land indtil forleden har været fraværende, er ifølge arabiske journalister »en absolut slyngel, der korrumperer alt og alle med sine petro-dollar«.
I disse dage korrumperer han tillige det internationale oliemarked, hvor priserne i går steg med næsten to pct. til 104 dollar tønden, den dyreste pris siden før finanskrisen i 2008. Gaddafi har brugt en væsentlig del af Libyens olierigdom til at finansiere alle slags revolutionære grupper, der foregav at bekæmpe imperialismen  herunder alle de palæstinensiske fraktioner, der gennem årene har slået hinanden ihjel, irske IRA har fået våben, og et vedholdende rygte vil vide, at han finansierede terroristen Carlos.
Men han har vist sig som en smidig aktør, der efter årtiers sanktioner fra USA og FN i 2004  efter Irak-invasionen  nedlagde sit atomprogram og vandt Vesten for sig  glemt var Ronald Reagans bemærkning om ham som »Mellemøstens gale hund«.
Litterært aktiv
Muammar Gaddafi er 68 år og (hvis det stadig holder, når dette læses) verdens længst regerende statsoverhoved. I alle de 41 år og 174 dage, der er forløbet, siden han som 27-årig leder af en gruppe yngre officerer afsatte den daværende konge, Idris ved et ublodigt kup 1. september 1969, har han været en god nyhed i internationale medier  og en dårlig nyhed for de 6,5 mio. indbyggere, der lider under hans tredje universelle vej, en mutation af islam og socialisme, han har nedfældet i Den grønne bog fra 70erne, inspireret af Maos lille røde.
De menige libyere  og menig er vejlederen selv, da han har skippet sin oberst-rang og sine politiske titler  lever i det nærmeste, man kommer på et åbent fængsel efter Gaza, uden ytrings- og pressefrihed og kontrolleret af væbnede revolutionskomiteer efter cubansk forbillede, der virker som stikkere.
Det er ikke tilfældigt, at demonstranterne i Benghazi, den største by med 1,5 millioner beboere og landets økonomiske center, som afbrændte revolutionskomiteens kontor som første protesthandling. I Benghazi ser de sig selv som rigtige libyere i modsætning til dem i hovedstaden, Tripoli, mod vest. Og som nære naboer til Egypten var de skamfulde over, at deres leder var blandt de meget få, der ringede til Hosni Mubarak i Kairo for at opmuntre ham, ligesom han sagde, at det »smertede« ham, da Tunesiens præsident, Ben Ali, gik af i utide. Men de var næppe forbavsede.
I Libyen, som i de andre arabiske lande der nu rystes af opstande, er befolkningens vrede koncentreret i to vendinger: mahabou el-balad og daiaou el-balad  de har stjålet vort land, og de har ydmyget vort land. Disse to paroler fordømmer de arabiske lederes kleptomani, der ses som tab af national værdighed, og som mentalt er mere afgørende for selvværdet end fattigdom og fravær af frihed og demokrati  og libyerne er stolte og beskedne. Selv rige familier har ikke tjenestepiger, et almindeligt statussymbol i Mellemøsten.
Tricket er del og hersk
Og selv om Gaddafi siges at være ukorrupt  han ejer end ikke et hus, men bor i det telt, han også rejser rundt med  da han var i New York i 2009, fik han lov at slå det op på den tilsvarende excentriske Donald Trumps ejendom i Bedford  er hans kreds af ja-sigere og familiemedlemmer (heraf otte sønner og en datter) blevet obskønt rige af de 50 mia. dollar, der årligt pumpes op af ørkensandet i Sahara i form af 1,8 mio. tønder af den olie, der blev fundet i 1961.
Kliken omkring vejlederen har kontrollen med de vigtige produktionssektorer  kun småhandel er tilladt på privat basis  og Gaddafi har sørget for at eliminere al offentlig kontrol ved at sløjfe republikken med statsapparat og bureaukrati til fordel for en jamahiriya, massernes stat.
Disse masser tager i vidt omfang til Jordan og Egypten for at søge lægehjælp og uddannelse, da Libyens sociale struktur, trods den enorme olierigdom og et bruttonationalprodukt pr. hoved på 18.700 dollar (Israels BNP-tal er 28.800 dollar), er så godt som ikke-eksisterende. Akkurat som Gaddafis løfte om, at han vil se nærmere på korruptionen og afkræve redegørelser for elitens tykke bankbøger i Libanon, Schweiz og Monaco.
Hans regeringsform er altså en måde at udnytte Libyens karakter af stammesamfund  beduin-stammerne og by-revolutionskomiteer er principielt selvforvaltende, men da ingen beslutninger træffes, før de har været vendt i Gaddafis telt, er det også nemt at spille dem ud mod hinanden i en del- og hersk-politik.
Flere af de større stammer, der bl.a. kontrollerer oliefelterne i Sahara, har i lighed med militær-regimenter i bl.a. Benghazi angiveligt nu vendt sig mod vejlederen, der selv er fra en mindre stamme, al-Kazazifa-stammen (som navnet Gaddafi er afledt fra), der angiveligt heller ikke er fuldt loyal. Det vil vise sig  han er beskyttet af en livvagt på 40 våbenføre kvinder, der alle ser fantas-tisk godt ud.


