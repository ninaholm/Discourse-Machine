Korruptionsopgør bag Nasheeds fald
Det var et kup med forbindelser tilbage til landets tidligere leder, da Maldivernes præsident, klimaforkæmperen og ’Vestens darling’ Mohamed Nasheed, i tirsdags trådte tilbage


 Det er sjældent, at ledere af lilleputstater er verdensstjerner i Vesten. Men onsdag kunne man i P1 Morgen høre tidligere klima- og energiminister Lykke Friis (V) sammenligne østaten Maldivernes nu afsatte præsident Mohamed Nasheed med både Nelson Mandela og Barack Obama.
Det var nemlig ikke bare en præsident, men en af klimakampens yndlingsforkæmpere, der var faldet, da Nasheed tirsdag trådte tilbage tvunget af sit eget militær.
Inden da var Mohamed Nasheed blevet verdenskendt, da han sammen med sin regering kort før klimatopmødet i København hoppede i dykkerdragter og holdt et cirka 30 minutter langt møde under vand for at demonstrere den globale opvarmnings trussel om at oversvømme hans land totalt.
Nasheeds fremsynethed kom også til udtryk, da han i 2009 meldte ud, at Maldiverne ville være CO2-neutralt inden 2020.
Det var imidlertid ikke klimakampen, der havde gjort præsidenten kendt i Vesten, der i tirsdags pludseligt førte til Nasheeds tilbagetræden.
Måske politisk hævn
»Dette er bestemt et kup. Ifølge alle definitioner er det et kup. Men det blev ikke et blodigt ét, for jeg ønskede ikke at tage kampen op,« sagde Nasheed onsdag aften til tv-kanalen al-Jazeera.
Hans tilbagetræden skete efter flere ugers demonstrationer, som politiet til sidst valgte at tilslutte sig. Men da den tidligere præsident dagen efter gik på tv, viste det sig, at hans beslutning om at træde tilbage var sket med en pistol for tindingen.
»De truede mig, og de truede med at skyde demonstranterne. Det ønskede jeg ikke. Derfor gik jeg af,« sagde Nasheed onsdag til al-Jazeera.
Balladen begyndte, da Nasheed den 16. januar i år udstedte en arrestordre på en dommer, som han beskyldte for at forhindre korruptionssager mod den tidligere regering.
Nasheed blev i 2008 landets første demokratisk valgte præsident efter 30 års diktatur under Maumoon Abdul Gayoom. Når Gayoom kunne sidde i 30 år og få mere end 90 procent af stemmerne ved samtlige valg, skyldtes det ikke en enorm popularitet, men at han indtil valget i 2008 ikke tillod andre kandidater at stille op. Styret under Gayoom var ifølge menneskerettighedsgrupper korrupt og benyttede sig af tortur, tilfangetagelse af og drab på den politiske opposition.
Under styret sad Mohamed Nasheed sammenlagt i fængsel i seks år, heraf 18 måneder i isolation.
Selv om Nasheeds indsættelse i 2008 varslede nye tider, blev den gamle diktator ved med at have stor indflydelse på landets politiske situation. Ifølge avisen The Guardian aftalte Nasheed og Gayoom ellers, at hvis Gayoom ville holde sig helt fra politik, ville han ikke blive retsforfulgt for sine forbrydelser mod befolkningen.
Gayoom overholdt imidlertid ikke sin del af aftalen, og den politiske situation i det unge demokrati har været præget af en bitter strid mellem de to parter, som i tirsdags kulminerede med Nasheeds ufrivillige afgang.
Vestens klimahelt
Selv om Mohamed Nasheeds mærkesag var at indføre demokrati i Maldiverne, vil mange kende ham for hans pionérånd i klimasagen.
Den daværende præsident var en medvirkende årsag til, at forhandlingerne under COP15 ikke gik fuldstændigt i stå. Gennem passionerede taler appellerede han flere gange »fra bunden af mit hjerte« om, at forhandlingerne ikke måtte gå i stå, og forud for mødet samlede han en gruppe af lande, som er særligt udsatte for ændringer i klimaet, så de kunne danne fælles front mod de mere magtfulde nationer i FN.
Maldivernes højeste punkt er kun et par meter over havoverfladen, og den stigende vandstand i havene forårsaget af global opvarmning er derfor en stor trussel mod det lille ørige.
Voldsom reaktion
Onsdag gik tusindvis af demonstranter, bl.a. Nasheed selv, på gaden i protest mod eks-præsidentens afsættelse.
Ifølge flere medier kom det til kampe mellem politiet og demonstranterne, men der er forskellige udlægninger af, hvad der rent faktisk skete. Politiet hævder, at Nasheed og hans støtter har foranstaltet voldelige optøjer og kastet sten efter politiet, mens demonstranterne selv hævder, at de under en ellers fredelig demonstration blev angrebet af politiet med tåregas og stave. En udlægning, der ifølge New York Times bakkes op af Amnesty International.
Angiveligt skulle flere af Nasheeds støtter være blevet overfaldet af politiet, og ifølge nyhedsbureauet AP er formanden for det tidligere regeringsparti blevet indlagt på hospitalet efter at være blevet »tævet til bevidstløshed«.
Landets nye præsident, Mohamed Waheed Hassan, som var vicepræsident i Na- sheeds præsidentperiode, afviser, at der er tale om et kup. Ifølge ham kommer skiftet som en naturlig reaktion på længere tids utilfredshed.
I går udstedte den nye regering en arrestordre på Mohamed Nasheed.
En eventuel retssag mod Nasheed vil ifølge The Guardian blive ført under den selvsamme dommer, som Nasheed ønskede arresteret den 16. januar.

