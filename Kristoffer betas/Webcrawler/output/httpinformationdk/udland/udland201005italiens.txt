Italiens regering tøver om krisens alvor
Italiens regering samler mod til at fortælle vælgerne, at landet også er ramt af gældskrisen. Der skal spares 220 mia. kr. for at hindre at gælden løber løbsk, vurderer økonomen Tito Boeri


 ROM - Efter begivenhederne i Grækenland og EU-Kommissionens krav om nedbringelse af medlemslandenes offentlige gæld bliver den italienske spareplan imødeset med utålmodighed og spænding. Grækenlands statsgæld udgør 125 procent af BNP, mens Italiens forventes at nå 120 procent inden årets udgang, hvis ikke der bliver foretaget indgreb:
»Alle har alt at tabe i denne situation,« siger økonomen Tito Boeri, professor ved Bocconi Universitet i Milano, som vurderer, at euroen er i fare, hvis ikke landene foretager de rigtige indgreb:
»Italien har gode muligheder for at kontrollere situationen. Men det skal gå stærkt, og det skal være langsigtede indgreb, som ikke hæmmer væksten,« siger Tito Boeri til Information.
Italienerne skal i år indfri lån for 251 mia. euro. Efter lang tids recession voksede det italienske BNP i det seneste kvartal med 0,5 procent, men samtidig faldt skatteindtægterne med 1,6 procent. Foreløbig tøver regeringen med sit indgreb, som angiveligt først bliver fremlagt i næste uge.
Optimistisk forudsigelse
Finansminister Giulio Tremonti forsøger at få regeringspartierne og arbejdsmarkedets parter til at enes om en spareplan til 26 mia. euro. Ifølge avisen Corriere della Sera vil regeringen skære 10-15 procent af politikernes lønninger (de højeste i EU med ca. 90.000 kr. om måneden), og indføre et toårigt ansættelsesstop i den offentlige sektor. Offentligt ansatte med lønninger på 100.000 euro om året kan imødese en lønnedgang på 10 procent, og kriterierne for anciennitetstillæg skal strammes op. Desuden vil finansministeren gå til kamp mod Italiens falske invalidepensionister, da udgifterne til invalidepensioner er vokset dramatisk.
Men det er kun småpenge, mener Tito Boeri og påpeger, at der er større spild i sundhedssektoren: »Der er syditalienske regioner, som tilbyder dårligere sundhedsydelser end andre, men som pr. indbygger bruger mere på sundhed. Syditalien har en yngre befolkning end de  norditalienske regioner, så der er ingen grund til, at de skulle have højere sundhedsudgifter. Problemet består i højtlønnet administrativt personale og uklare grænser mellem offentligt og privat. Hvis sundhedsydelserne i de fem sydregioner blev bragt ned på landsgennemsnittet, ville der spares 700 mio. euro (fem mia. kr.).«
Regeringen udelukker større reformer af arbejdsmarkedet og pensionsordningerne, som optager en større del af BNP end i nogen andre lande i eurozonen. Men i den nuværende situation har regeringen ikke redegjort for, hvordan de nødvendige besparelser skal gennemføres: »Jeg ville foretrække, at regeringen straks udstak linjerne for, hvad den har tænkt sig at gøre. Det, man foreløbig har hørt, tyder ikke på strukturændringer, som medfører langsigtede besparelser på det offentlige budget eller permanent øgede skatteindtægter,« siger Tito Boeri, som mener, at regeringens forventninger til den økonomiske vækst er for optimistiske:
Politikere pynter på fakta
»Italien er nødt til at foretage et indgreb på grund af den meget høje statsgæld. Denne gang er vores budgetunderskud ganske vist mindre end i andre lande, men vi er nødt til at bidrage til nedbringelsen af statsgælden i eurozonen. Det drejer sig om 30 mia. euro fordelt på offentlige besparelser og øgede skatteindtægter.«
I forhold til de øvrige i eurozonen har italienerne de seneste 15-20 år oplevet konstant faldende købekraft og har siden 2002 ligget under det gennemsnitlige BNP pr. indbygger. Hvordan skal Berlusconis regering på den baggrund kunne vinde opbakning til en større spareplan?
»Hvis regeringen gjorde en indsats for at understrege, at vi befinder os i en nødsituation kunne den godt vinde national opbakning til væsentlige indgreb. Men man er nødt til at sige det ligeud. Benægtelse af virkeligheden kan måske bremse regeringens tilbagegang i meningsmålingerne, men det hjælper altså ikke i forhold til den økonomiske politik,« siger Tito Boeri og tilføjer:
»Sidste år faldt vores BNP med fem procent, men de fleste italienerne tror, at 2009 havde en stigning i BNP. Det samme sker, hvad angår beskæftigelsen. Det er meget bekymrende. Berlusconi har gentaget, at det er pessimismens skyld, hvis økonomien kommer i krise. Men den kendsgerning, at den italienske økonomi er blevet mindre i 2009, mens italienerne troede, at den voksede, viser for mig at se det stik modsatte.«


