NSA-skandale belaster Merkel
Nye oplysninger sår tvivl om Angela Merkels påstande om, at hun ikke kendte til NSA’s overvågning af europæiske borgere. Spørgsmålet kan få indflydelse på den tyske valgkamp
Angela Merkel lytter til præsident Obamas tale i Berlin 19. juni. Kansleren forholdt sig afventende, efter det blev afsløret, at den amerikanske efterretningstjeneste NSA også overvåger tyske statsborgere. Nu skriver avisen Bild, at den tyske efterretningstjeneste har kendt til overvågningen i årevis.


 
	Hidtil har den tyske regering bekendtgjort, at man ikke har haft kendskab til omfanget af den amerikanske efterretningstjeneste NSA’s overvågning af tyske borgere. I torsdags bedyrede kansler Angela Merkel i et interview med avisen Zeit, at hun først fik kendskab til det amerikanske spionprogram PRISM gennem medierne.

	Men en række informationer antyder, at det forholder sig anderledes.

	Mandag kom det frem, at den tyske efterretningstjeneste BND har modtaget data fra den amerikanske efterretningstjeneste, blandt andet i forbindelse med gidseltagninger af tyske statsborgere i Yemen. Eftersom BND rettede direkte henvendelse til NSA, tyder meget på, at de tyske myndigheder har haft kendskab til den amerikanske overvågning af tysk telekommunikation. Derudover har ugemagasinet Spiegel tidligere på måneden afsløret, at NSA og den tyske efterretningstjeneste arbejder sammen i højere grad end tidligere antaget. Blandt andet leverer NSA ifølge afhopperen Edward Snowden analyseredskaber til de tyske kolleger med henblik på overvågning og logning af udenlandske data, der løber gennem tyske internetkabler. Dermed synes det usandsynligt, at tyske myndigheder og toppolitikere ikke har været bekendt med dele af det amerikanske spionageprogram.

	I tyske medier og i oppositionen er Snowdens afsløring af omfanget af NSA’s overvågning af omtrent 500 mio. tyske internetforbindelser om måneden blevet modtaget med forargelse.

	Kansleren har derimod forholdt sig tilbageholdende. I første omgang sammenlignede Merkel den amerikanske overvågning med tiltag under »den kolde krig«, men siden har hun nedtonet kritikken.

	Kendere af tysk politik vurderer, at Merkel har økonomiske incitamenter til at undgå en konfrontatorisk linje i NSA-affæren.

	»Merkel har store interesser i en stærk alliance med USA, når det gælder den transatlantiske frihandelsaftale, især når man ser på den økonomiske situation i Europa. Hun forsøger med andre ord at balancere mellem at styrke den økonomiske alliance med USA, og risikoen for at se ud som om hun undervurderer den totalitære fare ved overvågning,« siger Albrecht von Lucke, redaktør på tidsskriftet Blätter für deutsche und internationale Politik.

	Brud på embeds-ed

	Mens tyskerne forbereder sig på efterårets valg til forbundsdagen, har afsløringen af NSA’s massive overvågning af europæiske borgeres private data potentiale til at blive en belastning for den tyske regering og i særdeleshed Angela Merkel. Den tyske opposition, der kæmper med dårlige meningsmålinger og mangel på gangbare valgkampstemaer, har ihærdigt kastet sig over NSA-affæren.

	Ifølge Merkels direkte konkurrent, den socialdemokratiske kanslerkandidat Peer Steinbrück, har Merkel forbrudt sig mod sin embeds-ed, der pålæggere kansleren at beskytte tyske borgeres interesser.

	»Jeg forestiller mig, at det skal foregå på en anden måde, når man skal forhindre tyske borgere i at blive skadet,« sagde Steinbrück søndag til ugemagasinet BILD.

	Selv har Merkel ikke forholdt sig til Steinbrücks påstand om et brud på embedspligterne. I stedet foreslår Merkel en international aftale om beskyttelse af private data som svar på udfordringer. Tyskland vil ifølge kansleren fremover presse på for, at både amerikanske og europæiske virksomheder meddeler, hvem de afleverer data til. At en international aftale kommer på plads inden det tyske valg forekommer imidlertid højst usandsynligt.

	»Merkel behandler sagen på sædvanlig vis. Hun forsøger at sondere, hvordan befolkningen forholder sig. Hun venter og ser, om der opstår et folkekrav med spørgsmålet: Angela Merkel – har du optrådt korrekt?« siger Albrecht von Lucke.

	»Det bliver spændende at se, om Socialdemokraterne og De Grønne, for ikke at tale om de tyske medier, vil få held til at udøve et tilstrækkeligt stort pres på Merkel, således at hun er tvunget til at forholde sig til NSA-affæren i mere udpræget grad.«

	I et forsøg på at imødekomme oppositionens stadig mere højlydte anklager sendte Angela Merkel i sidste uge indenrigsminister Hans-Peter Friedrich til USA for at drøfte PRISM-programmet med repræsentanter for den amerikanske regering, herunder justitsminister Eric Holden. Efter sin hjemkomst har Friedrich vakt yderligere vrede i oppositionen, da han meddelte, at PRISM-programmet udelukkende kommer til anvendelse i sager om terrorisme, masseødelæggelsesvåben og organiseret kriminalitet. Indenrigsministerens forklaring har fået oppositionen til at tale om et flop.

	Albrecht von Lucke mener, at indenrigsministerens rejse giver et fingerpeg om den tyske regerings holdning til spørgsmålet om yderligere kritik af USA.

	»Det er jo ikke uden grund, at Merkel lader sin indenrigsminister rejse til USA, og hun har med sikkerhed aftalt med ham, hvordan han skal forholde sig. Når indenrigsministeren efter sin hjemkomst i den grad holder sig tilbage og siger, at vi accepterer det, og at Obama har ret i at forsvare sig mod terrorisme på den måde, så må man gå ud fra, at Merkel er indforstået,« siger Albrecht von Lucke.

	»I stedet insisterer hun på et passende forhold i balancen mellem sikkerhed og privatliv, men hun kommer ikke ind på, hvordan det skal tilvejebringes. Hun er udpræget tilbageholdende,« siger Albrecht von Lucke.

