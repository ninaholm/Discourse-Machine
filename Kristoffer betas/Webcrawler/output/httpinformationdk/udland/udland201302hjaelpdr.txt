Hjælp, dræberrobotterne kommer
Efter dronerne kommer en ny generation af ’selvstyrende våben’, der rejser endnu større moralske og juridiske problemer, advarer aktivistgruppe. De første dræberrobotter kan være kampklare inden udgangen af årtiet


 Der bør indføres et verdensomspændende forbud mod dræberrobotter, og dette må nødvendigvis ske inden de første eksemplarer af denne nye våbentype når frem til produktionsfasen. Dette er budskabet i en ny global kampagne, som i går blev lanceret i Storbritannien af en gruppe forskere, pressionsgrupper med opbakning fra en række Nobels fredspris-modtagere.
Robotkrigsførelse og ’selvstyrende våben’, er det næste skridt efter de ubemandede droner. Teknologien er allerede udviklet, og de første kampklare versioner vil kunne anvedes af militæret inden udgangen af indeværende årti, siger Noel Sharkey, en førende ekspert i robotteknologi og kunstig intelligens ved Sheffield University. Sharkey advarer om, at udviklingen af de nye robotvåben finder sted i et ureguleret miljø, hvor der ofres meget lidt opmærksomhed på de moralske implikationer og folkeretten.
»Princippet i teknologien er, at det er en maskine, der selv finder et mål og afgør, om det er et korrekt mål, og i givet fald dræber det. Her er ingen menneskelig indblanding. Artikel 36 i Genève-konventionen fastslår, at skal en ny våbentype tages i brug, må den kunne skelne og mellem kombattanter og civile. Her er problemet, at den autonome robot først bliver et våben, når den bliver bestykket med et,« siger Sharkey.
Kampagnen Stop the Killer Robots vil blive sat i værk til april i forbindelse med en høring i det britiske parlaments underhus.
»Vi taler ikke om science fiction, men om en teknologisk udvikling, der er i fuld gang,« siger Sharkey.
»I USA arbejder Pentagons forskningsafdeling på at udvikle drone-prototypen X47B, der i overlydsfart vil kunne præstere rykvise manøvrer med en g-kraft. X47B vil være selvstyrende og kunne indgå i væbnet kamp overalt i verden.«
Når Kina først har robotter
»I USA uddannes allerede flere dronepiloter end almindelige flypiloter. Det amerikanske militær er især på udkig efter unge mænd med særlige talenter inden for computerspil.«
Sharkey er han dybt bekymret over, hvor hurtigt den teknologiske udvikling er på vej til at undergrave de præmisser, der ligger til grund for krigens internationale love.
»Der er rigtig mange, som er glade for denne teknologi. Og ingen tvivl om, at der vil kunne tjenes store, store penge. Men hele denne proces forløber uden gennemsigtighed og tilsyneladende uden juridiske og etiske overvejelser. Krigens love sikrer retten til at overgive sig og giver krigsfanger rettigheder. De bygger på, at det er rigtige mennesker, som skal tage stilling til eventuelle følgeskadevirkninger. Mennesker er tænkende og følende væsener. Men hvis en robot går amok, hvem er så ansvarlig? I al fald ikke robotten.«
Sharkey afviser argumentet om, at robotsoldater kan redde liv ved at skåne rigtige soldater fra at blive indsat i en kampzone: »Autonome robotvåben bliver aldrig trætte. De søger heller ikke hævn, hvis deres kollega bliver dræbt. Det gør min vaskemaskine heller ikke. Det er muligt, at ingen på din egen side bliver dræbt, men hvad er effekten på fjenden, ikke bare i tab af liv, men også hvad angår vrede?«
»Ingen er blevet spurgt om, hvorvidt alt dette er moralsk forsvarligt. Vi kommer ikke til at høre om det, før Kina allerede har solgt deres dræberrobotter til Iran. Derfor indleder vi nu denne kampagne for et forbyggende forbud.«
Ifølge Sharkey eksisterer der indtil videre ikke nogen mekanisme i robottens ’kontrolorgan’, der kan skelne imellem et barn med en slikkepind og en voksen, der peger med et våben.
»Vi knokler stadig med at få dem til at skelne en bil fra et menneske. I forvejen ser vi tilfælde af total inkompetence ved brug af droner, hvor operatørerne kan fortsætte med at begå den ene fejl efter den anden på grund af lemfældig overvågning.«
»Menneskelig kontrol med robotkrigsførelse er helt afgørende for at minimere antallet af dræbte og kvæstede civile.«
© The Observer og InformationOversat af Niels Ivar Larsen

