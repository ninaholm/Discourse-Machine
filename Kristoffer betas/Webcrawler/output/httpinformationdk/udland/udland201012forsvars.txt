Forsvarsminister rådgav Israel om invasion af Libanon
Den kristne politiker Elias Murr fortalte i 2008 amerikanerne, at Libanons hær ikke ville blande sig, hvis Israel besluttede at angribe Hizbollah på libanesisk territorium
Spændingen mellem Libanons to stridende politiske lejre er blevet øget markant, efter at forsvarsminister Murr har fortalt amerikanerne, at landets hær ville forholde sig neutral i tilfælde af et israelsk angreb. Her ses Murr blive båret på skuldrene af tilhængere på vej til valg.


 Det hører til sjældenhederne at en forsvarsminister rådgiver en fremmed magt om, hvordan hans land mest fordelagtigt kan invaderes. Men det var øjensynlig hvad Libanons kristne forsvarsminister, Elias Murr, lovede israelerne via USA i en to en halv time lang samtale med amerikanske diplomater i Beirut i marts 2008. Samtalen, der er lækket af Wiki-leaks, har øget spændingen mellem landets to stridende politiske lejre.
Murr, der kommer fra en kendt politikerfamilie og været mistænkt for at gå israelernes ærinde, fortalte amerikanerne, at han havde givet hæren ordre til at forholde sig neutral i tilfælde af et israelsk angreb. Han anbefalede, at Israel undlod at bombe de kristne landsbyer i Sydlibanon og Bekaa-dalen ved et eventuelt nyt angreb, som han mente var uundgåeligt. Han understregede, at israelerne burde skåne broer, veje og anden infrastruktur.
»De kristne støttede Israel i 2006 indtil de begyndte at bombe broer og veje,« sagde han med henvisning til de 33 dages krig i juli-august 2006 med 1200 dræbte libanesere som resultat, og tilføjede: »Hvis Israel bomber shia-områder som led i deres operative planer, et det Hizbollahs problem.«
Afviser alt
Elias Murr afviste i går citaterne som 'taget ud af deres sammenhæng og ukorrekte'.
Den lækkede indberetning er usædvanlig lang og detaljeret, og nævner at Murr brugte mest tid på mødet med USA-diplomaterne til at tale om risikoen for en ny krig med Israel - som han bl.a. byggede på de voldsomt øgede israelske overflyvninger af Libanon i den periode. Især var Murr bekymret for de to libanesiske hærbrigader, der er stationeret i Bekaa-dalen, traditionelt et shia-område med Hizbollah-støttepunkter.
Et israelsk angreb med landstyrker ville afskære brigadernes kontakt til det militære hovedkvarter i Beirut og hindre forsyninger i at nå frem.
Det kunne tvinge brigaderne til at skaffe føde og vand fra den shiitiske civilbefolkning, der er overvejende Hizbollah-venlig, hvilket ville medføre, at tropperne blev inddraget i kampene mod israelske styrker. Men, mente Murr, dette kunne imødegås ved at hærenhederne hamstrede forsyninger til tre uger - nemlig det tidsrum, Murr anslog det ville tage Israel at nedkæmpe Hizbollah.
»Derefter vil hæren være komplet intakt og parat til at overtage kontrollen,« skal han have sagt. Han havde vendt denne strategi med den daværende hærchef og nuværende præsident, Michel Sleiman, ligesom han havde talt med hærens shiitiske officerer for at sikre sig, at ordren om neutralitet i tilfælde af et israelsk angreb blev effektueret.
Samtalens indhold, offentliggjort i Beirut-avisen al-Akhbar, der de seneste dage har haft forhåndsadgang til Wikileaks materiale om Mellemøsten, er et granatnedslag i Libanons i i forvejen spændte politiske atmosfære som følge af en forventet sigtelse mod Hizbollah for at stå bag mordet på ekspremierminister og sunnileder Rafik Hariri i 2005.
Ifølge de seneste forlydender ventes den særlige FN-kommission, der har efterforsket mordet, at offentliggøre sigtelserne før jul, hvilket kan udløse en politisk krise og risiko for væbnede sammenstød mellem shiaer og sunnier.
Murr udsatte anholdelse
Afsløringen af Elias Murrs indirekte rådgivning til Israel er i særlig grad pinagtig fordi han i august blev hængt ud af Hizbollahs leder, Hassan Nasrallah, i en tv-tale 9. august som intet mindre end meddeler for israelerne.
Sagen, som blev indgående dækket af avisen al-Akhbar, hvis kontakter til Hizbollah er velkendte, gik ud på, at den libanesiske hærchef i maj 2009 orienterede Elias Murr om, at der forelå begrundet mistanke om, at en pensioneret libanesisk general var spion for Israel, og at hærens sikkerheds- og efterretningstjeneste agtede at skride til anholdelse af manden.
Ifølge al-Akhbar bad Murr sin hærchef om at udsætte anholdelsen 'et par dage', hvilket hærchefen adlød. To dage senere mødte militærpolitiet op på den pensionerede generals bopæl, kun for at konstatere, at denne dagen før havde taget et rutefly til Paris. Manden opholder sig nu i USA. Dengang i august bebudede Murr et sagsanlæg mod al-Akhbars journalist, som endnu ikke er blevet til noget
Overflyvninger
Murr-affæren står ikke alene. Den libanesiske avis' intense dækning af Wikileaks afsløringer har vakt opsigt ved afsløring af bl.a. amerikanske spionage-overflyvninger af Sydlibanon, ligeledes i 2008 og foretaget fra 'britiske baser', formentlig basen på Cypern. Referater af samtaler mellem amerikanske diplomater og ledende libanesiske politikere om FN's efterforskning af Hariri-mordet har ført til nye beskyldninger fra Hizbollah om, at FN-tribunalet, nedsat af FN's Sikkerhedsråd, er et 'amerikansk-israelsk komplot'.

