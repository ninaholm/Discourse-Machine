Værste tørke i 60 år hærger Afrikas Horn
Op til ti millioner er truet af hungersnød i Kenya, Somalia, Uganda, Etiopien og Djibouti, der i år slet ikke har fået de normale nedbørsmængder  muligvis som følge af klimaforandringer, der er forårsaget af den globale opvarmning
Suban Osman sammen med to af sine underernærede børnebørn i en klinik drevet af Læger uden Grænser i flygtningelejren i Dadaab. Tusindvis af somaliere er flygtet over grænsen til Kenya på grund af krig, sult eller tørke, men Kenya er nu også hårdt ramt af manglende nedbør.


 NAIROBI/LONDON  En række hjælpeorganisationer appellerer nu om at få tilført millionsummer for at imødegå en voksende humanitær katastrofe i det østlige Afrika, hvor alvorlig tørke og høje fødevarepriser har medført, at omkring 10 millioner mennesker har akut behov for hjælp.
To på hinanden følgende svigtende regntider inden for 12 måneder har ført til det tørreste år siden 1951 i flere hyrdebrugs-regioner i Kenya, Somalia, Etiopien, Djibouti og Uganda. Antallet af sultende er gået kraftigt i vejret, og antallet af alvorligt underernærede er allerede steget til fem gange over tærsklen for en nødsituation. Tørken har endvidere decimeret antallet af husdyr, mens kornpriserne er eksploderet.
Hjælpeorganisationen Oxfam udsendte først på ugen sin hidtil største appel om hjælp til Afrika og stiler efter at indsamle 50 millioner pund til at hjælpe tre millioner mennesker. I Storbritannien har også Christian Aid udsendt en appel, mens Red Barnet vil gøre det senere på ugen. Den britiske regering vil give 38 millioner pund i akut fødevarehjælp til Etiopien efter en advarsel fra Josette Sheeran, World Food Programmes administrerende direktør, om, at »en desperat sultkatastrofe« lurer på Afrikas Horn, hvor den »truer millioner af menneskers liv«.
Den seneste »snigende katastrofe«, som WFP kalder situationen, truer med at overskygge de øvrige nylige fødevarekriser i regionen, som blev forårsaget af udeblevne regnskyl og dårlig planlægning hos de lokale regeringer samt for Somalias vedkommende af vedvarende væbnede konflikter.
Først regn i til oktober?
»Vi ser her alle ingredienserne til en virkelig alvorlig tørke,« udtaler Stephen Gwynne-Vaughan, CARE-direktør i Kenya.
Den korte regntid i slutningen af sidste år var ifølge det humanitære FN-agentur OCHA en af de mest utilstrækkelige, der er registreret, mens den lange regntid i april og maj begyndte sent og flere steder kun bragte under en tredjedel af de normale nedbørsmængder. For somaliske flygtninge, der ankommer til nabolandet Etiopien, er faren for alvorlig underernæring ifølge Oxfam så høj som 23 procent. Tærskelniveauet for en nødsituation er normalt på fire procent.
Alun McDonald, talsmand for Oxfam i Nairobi, siger, at tallene er de værste, agenturet har oplevet siden begyndelsen af 90'erne. Mindst 500 mennesker menes at være døde i Somalia i de seneste par måneder af ernæringsrelaterede sygdomme, sagde han.
»Vi er endnu ikke på det stadie, hvor et stort antal mennesker dør. Men tingene kan kun blive endnu værre i løbet af de kommende måneder, i og med at næste regnskyl først kan ventes til oktober.«
Omkring 2,5 millioner mennesker har brug for fødevarehjælp i Somalia, men det er vanskeligt at få adgang til området, hvor et islamistisk oprør raser og i mange tilfælde gør det svært for hjælpegrupper at operere. Mod vest, i Etiopien, har 3,2 millioner mennesker behov for humanitær bistand. De nomadiske hyrdesamfund har nogle steder set 80 procent af deres kvæg dø. Det medfører, ifølge Oxfam, et så alvorligt indtægtstab, at folk får svært ved at købe mad nok til at overleve.
Den perfekte storm
I Uganda har 600.000 mennesker brug for hjælp, og i Djibouti er tallet 120.000. Men det største antal mennesker i nød, 3,5 millioner, befinder sig i Kenyas tørre nordlige regioner, hvor centralregeringens marginalisering af lokalbefolkningen har forværret virkningerne af de stadigt hyppigere tørkeperioder. I Turkana er fejlernæring på over det dobbelte af nødsituationsniveauet.
Prisen på korn i Kenya er steget kraftigt i de senere år, til dels som følge af en stigning i de globale råvarepriser. Men mangel på basisfødevaren majs er blevet tilskrevet dårlig planlægning fra regeringens side. Da der tidligere på året første gang blev slået alarm, hævdede denne at have et overskud af korn, men pludselig, den 30. maj, erklærede den national katastrofetilstand. Der har også været beskyldninger fremme om, at mellemmænd  med politiske forbindelser skal have solgt majs beregnet til indenlandsk forbrug til nabolandene.
I Mandera i det nordligste Kenya er prisen på majs steget med 57 procent på et år, oplyser OCHA. I Jijiga i Etiopien er prisen på majs fordoblet, mens afgrøden sorghum i den sydsomaliske by Baidoa nu koster over tre gange mere end i maj 2010 og dermed er uden for rækkevidde for de fattigste familier.
»Høje fødevarepriser, svingende nedbør, en voksende befolkning og stadigt svindende naturressourcer har tilsammen skabt den perfekte storm,« siger Leigh Daynes, kommunikationschef for hjælpegruppen Plan.
Over halvdelen af de 10 millioner mennesker med behov for hjælp er børn.
At regn i de normale mængder er udeblevet siden  i vinter, skyldes i vidt omfang vejrfænomenet La Niñas dramatiske effekter ved Afrikas østkyst. I hvor høj grad de aktuelle tilstande, som FN har klassificeret som 'før-hungersnød'  niveauet umiddelbart før 'katastrofe'  kan tilskrives klimaændringer, står dog ikke klart.
Den forrige rapport fra Det Mellemstatslige Panel om Klimaændringer forudsagde, at Afrikas Horn ville opleve vådere vejr med klimaforandringerne, mens den seneste videnskabelige forskning derimod konkluderer, at den globale opvarmning vil føre tilhyppigere forekommende tørke i regionen. Men hjælpeorganisationer bekræfter, at vejret er blevet mere uregelmæssigt og ekstremt over de seneste år. Det samme område blev også ramt af tørke i 2006 og derefter af pludselige oversvømmelser.
Overfyldte lejre
De strukturelle årsager til krisen går dybere. Afrikas Horn har længe været et af verdens mest konfliktplagede områder og centrum for store geopolitiske kampe, siden det britiske imperiums tid, igennem Den Kolde Krig og videre frem til 'Krigen mod terror'.
Regionens strategiske beliggenhed ved indsejlingen til Det Røde Hav og dens olie- og mineralreserver har tiltrukket fremmede magter i over 150 år, som Alex de Waal, programdirektør i Social Science Research Council, påpeger.
I 2007 iværksatte USA's militær luftangreb mod formodede al-Qaeda-celler i Somalia, og siden da har frygten for, at hjælpemidler kan blive omdirigeret til terrororganisationer ført til en reduktion af amerikansk fødevarehjælp til området. Det nordlige Kenya og sydlige Etiopien har været hjemsted for etniske somaliere i generationer, men disse minoritetsbefolkninger er konsekvent blevet marginaliseret af centralregeringerne.
Den langvarige krig i Somalia har yderligere drevet over 20.000 somaliere ind i Kenya i løbet af de seneste to uger, siger UNHCR. Tusinder er også flygtet fra tørke og kampene i det sydlige Somalia til de lige så vandknappe grænseområder i Etiopien.
Kenyas regering har jævnligt forsøgt at lukke sine grænser, selv om de nu holdes åbne for passage af op til 1.500 flygtninge om dagen, ifølge nogle rapporter. Flygtningene søger mod flygtningelejr-komplekset Dadaab, der blev bygget i 1991 i begyndelsen af Somalias borgerkrig. Det har en maksimal kapacitet på 90.000, men er nu oversvømmet af over 370.000 mennesker.
The World Food Programme stod i begyndelsen af året for at bespise 4,3 millioner mennesker i Etiopien, men blev nødt til at mindske rationerne i marts, da finansieringen svigtede. I Kenya giver agenturet og den kenyanske regering fødevarehjælp til 2,4 millioner mennesker.

© The Guardian og Information
Oversat af Niels Ivar Larsen


