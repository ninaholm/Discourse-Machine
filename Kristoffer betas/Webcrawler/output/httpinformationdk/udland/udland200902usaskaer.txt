USA vil skære CO2
Gårsdagens vækstpakke vier 52 mia. dollar til den grønne sektor og foreløbige beregninger viser, at resultatet kan blive en reduktion på årsbasis på 1 procent af USA's udledning af CO-2
Barack Obama besøgte kort før han blev indsat som præsident virksomheden Cardinal Fastener & Specialty i Ohio, som laver dele til vindmøller. Nu vil USA vie 52 mia. dollar til den grønne sektor i ny vækstpakke.


 Af Martin BurcharthInformations korrespondent
BOSTON - USA's udledning af CO2 vil blive reduceret med 1 procent pr. år som resultat af grønne investeringer på 52 mia. dollar planlagt i Obama-regeringens væstpakke til 789 mia. dollar vedtaget af Kongressen i går.
Nedskæringen svarer til at fjerne 13,3 mio. biler fra USA's motorveje eller at eliminere udslippet fra 8 mio. husstande, svarende til 10 gange flere private boliger, end der findes i præsident Barack Obamas hjemby Chicago.
Det konkluderer en analyse bestilt af Greenpeace USA. 
Vurderingen omfatter grønne investeringer til en værdi af 24 mia. dollar, hvis udledning let kunne kvantificeres. De resterende 28 mia. dollar i den grønne pakke vil også bidrage til et fald i USA's udslip af drivhusgasser, men det er vanskeligt at sætte tal på omfanget, fordi det handler om langtidsinvesteringer som f.eks. forskning og udvikling.
"Forbundsregeringens beslutning om at investere så store summer og derved bidrage til at nedsætte tempoet i den globale opvarmning betyder, at vi er begyndt at skrive et nyt kapital i vores nations historie. Vi bevæger os nu hinsides æraen med fossil brændsel," sagde Greenpeace forskningsdirektør Kert Davies i går.
Endnu i går havde repræsentanter for den amerikanske miljøbevægelse ikke set detaljerne i det kompromis, som blev indgået mellem de to kamre i Kongressen. Men der var generel enighed om, at bevillinger til at gennemføre energibesparelser for 2 mio. private husstande og flere mia. dollar til delstatsregeringer til energibesparende foranstaltninger vil skabe masser af nye grønne arbejdspladser og nedbringe CO2-udledningen på kort sigt.
Vækstpakken vil også stille lånekapital til rådighed for investering i sol- og vindbranchen, som ellers har haft svær ved at skaffe bankkredit i de seneste måneder. Flere sol- og vindselskaber i USA har været tvunget til at indskrænke og afskedige medarbejdere. Der skulle også være betydelige skattelettelser til alternativ energi.
"Til de andre positive nyheder hører også, at det lykkedes amerikanske miljøgrupper at få fjernet en bevilling på 50 mia. dollar i lånekapital til bygning af nye atomkraftværker. Lobbyister havde overbevist en senator fra Utah om at få den bevilling lagt ind i lovgivningen, men det lykkedes at få den fjernet," siger Nick Bewrning fra Friends of Earth. 
Men vækstpakken indeholder ikke lutter gode nyheder. Den skyder nemlig 30 mia. dollar ind i USA's transportsektoren til at bygge eller vedligeholde vejnettet. Det vil bevare eller skabe hundretusinde arbejdspladser, men det er lang fra sikkert, at nettoeffekten bliver positiv for klimaet.
Det skyldes, at forbundsregeringen lader delstaterne bestemme, hvorvidt pengene skal gå til at bygge nye veje, broer og tunneler eller blot vedligeholde det eksisterende transportnet.
"En forbedring og vedligeholdelse af transportnettet vil lægge grunden til en bedre benzinøkonomi for biler," siger Nick Berning fra Friinds of Earth. 
"Men hvis nogle af staterne begynder at bygge nye veje og broer, vil det øge CO2-udslippet. Kongressen burde have lagt en klausul ind om, at bevillingen kun kan gå til vedligeholdelse."
USA's kollektive trafikmidler får i alt 18 mia. dollar over de næste to år, hvoraf halvdelen går til at bevare arbejdspladser i kommunale bus- og togselskaber samt vedligeholdelse og modernisering. Den anden halvdel af den grønne pakke på 9,3 mia. dollar skal gå til til USA's nationale jernbaneselskab Amtrak samt til bygning af højhastighedstog.
Social bistand
Men indførelse af højhastighedstog kan blive en enorm udfordring, fordi ingen ved, hvordan man skal lægge nye jernbaneskinner i den mest travle transportkorridor mellem Boston, New York og Washington, hvor der ganske enkelt ikke er plads.
"Det ville blive et logistisk og juridisk mareridt," siger byarkitekt Charlie Norris.
Selv om den endelige vækstpakkes størrelse blev reduceret med 100 mia. til 790 mia. dollar i den sidste forhandlingsrunde, er det den mest omfattende stimulering af USA's økonomi siden 1930'erne. Ifølge økonomers kalkulering vil investeringer i den private sektor og tilskud til den offentlige sektor bevare eller skabe mellem 3,5 og 4 mio. jobs, hvilket rundt regnet svarer til tabet af arbejdspladser siden 1. januar 2008.
En tredjedel af beløbet på 790 mia. dollar vies til skattelettelser til middelklassen og mindre bemidlede familier samt nye skattefradrag til små private virksomheder. En væsentlig årsag til at alle republikanere i Repræsentanternes Hus og alle på nær fire Republikanske senatorer stemte imod er de store udlæg til social bistand. 
Understøttelsen til arbejdsløse vil blive forlænget. Der er flere penge til madkuponer til fattige familier, der er nye tilskud til forbundsstatens sygesikring for de fattige og subsidier til lediges sygesikring samt 45 mia. dollar til at undgå fyringer af titusinder af skolelærere og til vedligeholdelse og bygning af nye grundskoler i fattige by- og landområder.


