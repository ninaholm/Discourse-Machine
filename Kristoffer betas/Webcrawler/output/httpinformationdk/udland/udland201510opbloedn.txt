Opblødning af konflikten i Ukraine
I går mødtes præsidenterne fra Rusland og Ukraine i Paris. Her diskuterede de fredsaftalen fra februar. Alt tyder på militær tilbagetrækning, men fortsat politisk uenighed
Den seneste våbenhvile i det østlige Ukraine ser indtil videre ud til at holde – med enkelte undtagelser.


 I den seneste måned har meget tydet på en nedtrapning af konflikten mellem den ukrainske hær og de prorussiske separatister i det østlige Ukraine.
Den 1. september blev der indgået en ny våbenhvile, og den er med få undtagelser blevet overholdt af begge parter. Efter sigende har der ikke været så stille i det østlige Ukraine siden starten af konflikten.
Siden tirsdag i denne uge har både den ukrainske hær og separatisterne desuden gjort klar til at trække artilleri og tanks tilbage fra frontlinjerne. Hvis våbenhvilen holder, vil tilbagetrækningen begynde i dag, siger den ukrainske forsvarsminister, Stepan Poltorak, ifølge The Telegraph.
I går mødtes den russiske præsident Vladimir Putin for første gang siden februar med Ukraines præsident Petro Porosjenko. Mødet, som har været overskygget af de seneste dages russiske intervention i Syrien, fandt sted i Paris og var en firepartsforhandling, hvor også den tyske kansler Angela Merkel og den franske præsident François Hollande deltog. De skulle blandt andet diskutere Minsk-aftalen – en fredsaftale, der blev forhandlet på plads i februar, men som siden er blevet brudt af begge parter flere gange.
Strid om lokalvalg
Men selv om det ser ud til, at roen nogenlunde har sænket sig over slagmarkerne i Donetsk og Lugansk, er der stadig et stykke vej til en politisk løsning og enighed om alle punkter i Minsk-aftalen.
Et stridspunkt var de kommende lokalvalg i Ukraine. Den 25. oktober er der valg i Ukraines regioner, men regeringen i Kijev vil ikke afholde valg i landets østlige regioner grundet sikkerhed. Det har fået separatistlederne i de to østukrainske regioner til at planlægge deres egne lokalvalg henholdsvis den 18. oktober i Donetsk og den 2. november i Lugansk – valg, som den ukrainske præsident nægter at anerkende. Ifølge The Telegraph har vestlige diplomater advaret om, at separatisternes valg kan ødelægge Minsk-aftalen.
Et andet stridspunkt ved mødet i går var løsladelsen af fanger, som også er en del Minsk-aftalen. Ukraine kræver den ukrainske pilot Nadia Savchenko, der er på anklagebænken for mord i Rusland, løsladt.
Putin mener ikke, at Savchenkos løsladelse har noget med Minsk-aftalen af gøre.

