Obama omgivet af skandaler
Den amerikanske præsident skal pludselig håndtere tre store udfordringer på et tidspunkt, hvor han i forvejen har vanskeligt ved at opfylde sine valgløfter
 
	De to nyeste skandalesager passer fint ind i Republikanernes standardbeskrivelse af Obama som en præsident, der vil styrke statens kontrol med og overvågning af borgerne og de frie institutioner.


 
	Præsident Ronald Reagan måtte døje med det. Ligeledes Bill Clinton. Nu er det Barack Obamas tur.

	Obama har i de seneste par dage fået to skandaler på halsen. Den potentielt mest skadelige er sagen om det amerikanske skattevæsens særlige granskning af konservative foreninger, der søgte om anerkendelse som skattefrie, selvstændige institutioner i 2010-2012. Direktøren for skattevæsenet i USA er udnævnt af præsidenten. Han blev onsdag fyret af Obama.

	I den anden sag beslaglagde det amerikanske justitsministerium logbøger over telefonopkald foretaget af journalister ved nyhedsbureauet AP i et forsøg på at afsløre kilden til en artikel om et mislykket terrorattentat mod et passagerfly i Yemen. Indgrebet har affødt et ramaskrig i amerikansk presse.

	Onsdag gav Obama formel opbakning til et lovforslag fra 2009, der søger at styrke den frie presses beskyttelse mod justitsministeriets hjemmel til at opsøge og identificere journalisters kilder.

	Hertil kommer affæren fra sidste år om to diplomater, som mistede livet under et væbnet angreb mod USA’s konsulat i Benghazi i Libyen. Republikanerne hævder, at Obama-regeringen under valgkampen havde en interesse i at nedtone indicier på, at angriberne var allieret med al-Qaeda.

	Onsdag besluttede Obama at lægge al intern korrespondance om regeringens reaktion på Benghazi-angrebet frem. De 100 e-mails viser bl.a., at Det Hvide Hus ikke var involveret i diskussionen mellem det amerikanske udenrigsministerium og CIA om fremlæggelsen af en officiel version af begivenhederne.

	Distraktion

	Det er ikke usædvanligt for amerikanske præsidenter at blive voldsomt distraheret af skandaler i deres anden embedsperiode. Spørgsmålet er, hvor dygtige de er til at håndtere pludselig modgang, når både oppositionspartiet og medierne graver efter kompromitterende materiale, som serveres i dråbeform, dag efter dag.

	Ligesom Ronald Reagan har Obama ikke synderlig stor erfaring på dette område. Det havde Bill Clinton derimod.

	Historisk set synes denne type skandaler ikke at komme an på, hvorvidt brøden er af ulovlig eller usømmelig karakter.

	Reagans regering blev i den såkaldte Iran-Contra-affære i 1986 beskyldt for at have omgået et forbud vedtaget af Kongressen mod at støtte Contra-styrkernes væbnede oprør mod sandiniststyret i Nicaragua. Finansieringen blev klaret ved at sælge våben til ayatollahernes Iran trods et forbud nedlagt af Kongressen.

	Resultatet var, at Reagans Hvide Hus i lange perioder måtte fokusere på skandalen frem for at gennemføre præsidentens valgprogram.

	Clintons forseelse var ikke af en ulovlig karakter. Hans seksuelle forhold til Monica Lewinsky, en praktikant i Det Hvide Hus, var i første omgang et spørgsmål om hans moralske habitus. Affæren udviklede sig senere til en rigsretssag i Senatet, hvor Clinton bl.a. blev sigtet for at have begået mened i en afhøring med den særlige anklager. Sagen dominerede den politiske dagsorden i USA fra 1996 til 1998.

	Klapjagt

	Kan Obama undgå at havne i samme situation som Reagan eller Clinton?

	Meget tyder på, at Obama-regeringen ventede for længe med at frigive de 100 e-mails. På den anden side mener et solidt flertal i opinionsmålinger, at Benghazi-affæren er en (politisk) storm i et glas vand. Så denne sag vil gå i sig selv, fordi Republikanerne nu har fået serveret to andre skandaler, der kan slås større op.

	Både AP-historien og skattesagen passer fint ind i Republikanernes standardbeskrivelse af Obama som en præsident, der vil styrke statens kontrol med og overvågning af borgerne og de frie institutioner.

	Sagen om skattevæsenets klapjagt på konservative institutioner bliver nok den sværeste at håndtere for den demokratiske præsident. I intet land er skattevæsenet populært. I USA er Internal Revenue Service (IRS) forhadt.

	Det blev bekræftet af den republikanske leder John Boehner i en udtalelse onsdag. Ikke alene bakkede han op om justitsminister Eric Holders retlige undersøgelse af de ansvarlige i IRS for at have løjet for Republikanerne i Kongressen, som i høringer i 2012 adspurgte dem, om de førte en særlig kampagne mod Tea Party-gruppers skattefrie status.

	»De ansvarlige fortjener at blive smidt i fængsel,« sagde Boehner.

	Altså dom før retssag.

	I denne populistiske atmosfære bliver det vanskeligt for Obama og Demokraterne at give en nuanceret fremstilling af skatteskandalen. Intet tyder nemlig på, at Obama eller Demokraterne har opfordret IRS til at gå efter konservative grupper, hvilket Republikanerne derimod gjorde mod progressive foreninger i Bush-tiden.

	Snarere fokuserede IRS på Tea Party-grupperne, fordi deres formålsparagraffer var mere politisk orienterede, end skattelovene tillader for skattefrie institutioner.

	 

