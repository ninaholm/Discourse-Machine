Krisehjælp fra skærmen
Den uafhængige palæstinensiske tv-kanal Watan sender ikke alle de brutale billeder fra Gaza-krigen ud, men når det sker, advares forældrene på forhånd - og det adskiller Watan fra Al Jazeera, siger stationens chef


 RAMALLAH: Muaamar Orabi er en travl mand for tiden. Så travl, at han helt glemmer at spørge den besøgende, om han vil have kaffe eller te? Som leder af den lokale palæstinensiske tv-station Watan (Nationen, red.) styrer han sin programflade fra et rodet skrivebord og en stadigt kimende mobiltelefon. 
Orabi er først i 40'erne og veteran fra starten af den formelt uafhængige tv-kanal, der blev støttet finansielt og med ekspertise fra bl.a. Danida efter etableringen af PA-styret midt i 90'erne. Og i dag, mere end 10 år senere, dirigerer han i skjorteærmer og med ternet palæstina-tørklæde viklet om halsen som værn mod Ramallahs råkulde en stab på ca. et dusin medarbejdere, der sender 16 timers lokal-tv i døgnet i noget, der bedst kan beskrives som "elektronisk nærvær fra alle os i en fjerdesals lejlighed til alle jer på Vestbredden og Gaza". 
Afstand til styret
Palæstinensiske kolleger fortæller at Watan topper som den mest populære kanal på grund af dens "ikke så tætte forhold til PA-styret", hvis officielle Filistin-kanal har tabt seere på det seneste. I mediecirkler omtales Watan som "Mustafa Barghoutis kanal", men det afviser Orabi. Den tidligere kommunist og mest artikulerede sekulære kritiker af Mahmoud Abbas' PA-styre på Vestbredden er "kun en meget god ven af stationen, men han har ingen indflydelse".
"Derimod er PA-styrets kanal udelukkende regeringens stemme," forklarer Orabi uden at gå i detaljer - Watan har været lukket ned fem gange af PA-styret.
- Hvor mange af de 16 sendetimer er om krigen?
"Alle sammen". 
- Fra Gaza?
"Fra Gaza og her fra Ramallah. Vi har udvidet med to korrespondenter i Gaza, hvor vi før krigen kun havde én. Vi sender tre timers nyheder, fulgt op af analyser og interaktive programmer, hvor folk ringer ind og får anvist, hvordan de kan støtte Gaza materielt og psykologisk. Vi har en psykiater, der giver krisehjælp fra skærmen tillige med helbreds- og sundheds-tips, og vi har eksperter, der fortæller, hvordan man bedst overlever i krigszoner. Vi sender altså ikke kun politiske programmer, men forholder os til folks konkrete problemer i Gaza."
Bringer ikke alt
Ude i det, der engang var lejlighedens salon, redigeres programmerne med stof hentet fra en halv snes monitorer på en hylde under loftet - billeder af knuste skæbner vurderes med samme professionelle kølighed, som var der tale om et kokkeprogram, nemlig efter devisen: Er de godt tv?
"Vi bringer ikke alt, hvad vi får ind," siger Muaamar Orabi. "Der er optagelser, som er til mere skade end gavnlig oplysning og vil traumatisere børn, men vi forholder os da til virkeligheden, så når vi sender billeder med dræbte og sårede, advarer vi forældrene på forhånd. Der er meget skadelige billeder."
- I hvilket omfang sker det?
"I et vist omfang, men ikke hele tiden. Du må forstå, at vi beskriver palæstinensere som ofre for et nyt Holocaust."
- Siger du Holocaust i den betydning, ordet har, altså seks millioner brændofre for nazitidens forbrydelser?
"Ja, der er tale om et nyt Holocaust mod det palæstinensiske folk. Men som sagt - vi viser ikke alt, vi forholder os til palæstinensernes lidelser, men sender ikke propaganda, vi forsøger at være så upartiske som muligt."
- Som den arabiske satellitkanal Al Jazeera?
Orabis svar falder omgående og i snublende tempo: "Al Jazeera sender alt, hvad der tjener deres dagsorden, både her og i den arabiske verden som helhed. De forsøger ikke at være neutrale, for denne dagsorden er islamisk-fundamentalistisk og langt fra vores programpolitik. Vi kan ikke lide, at Al Jazeera opfattes som talerør for os som palæstinensere. Vi lider meget under Al Jazeeras og andre stationers propaganda-tv, PA-styrets Filistin- tv og Hamas-kanalen Al Aqsa-tv, der ikke ser det som deres opgave at fortælle sandheden. Vores opgave som en alternative og moderat tv-kanal er at levere et andet billede. Vi er, om du vil, de tavses stemme."
- Men med en national dagsorden?
"Ikke national. Palæstinensisk. Vi forholder os til vort folk, og det lider i disse uger mere end nogensinde før. Det skal vi beskrive."


