Portugals spareprogrammer koster menneskeliv
Som betingelse for deres økonomiske redningspakke krævede EU og IMF, at Portugal fra januar 2012 indførte forhøjet brugerbetaling i det offentlige sundhedsvæsen – nu stiger portugisernes dødsrate drastisk


 Maria Isabel Martins står op kl. 5 om morgenen for at nå sin bus fra Portalegre i øst til Lissabon i vest, hvor hun går i behandling på en diabetesklinik. Den over 200 kilometer lange køretur tager tre timer. Før var turen gratis for hende. Det er den ikke mere.
»Det er skammeligt. Hvert besøg koster mig nu 44 euro, og jeg er nødt til at komme her hver anden uge,« siger den 53-årige kvinde og hiver efter vejret, idet hun forlader Santa Maria-hospitalet, hvor klinikken har til huse. I hospitalets reception er der opstillet en maskine, der tager imod kreditkort. Over denne hænger en liste, der viser, hvad det nu koster at konsultere en læge i et af Vesteuropas fattigste lande. Brugerbetalingen er et resultat af landets budgetnedskæringer, og skal man tro Portugals oppositionspolitikere, har den allerede kostet menneskeliv. Således var der i februar 1.000 ekstra dødsfald – en stigning på hele 20 pct. ift. det normale niveau for denne måned.
»Gebyrerne blev indført i januar,« siger receptionisten. Alt fra vaccinationer til øreudskylninger og fjernelse af sting koster penge: »Et besøg på skadestuen koster 20 euro – før kostede det ni. En almindelig konsultation koster 7,50 euro. Folk er vrede.«
Sundhedsvæsnet er kun et af mange ofre for de omfattende nedskæringer og øgede afgifter for offentlige serviceydelser, som er blevet en realitet over hele Portugal. Efter den seneste redningspakke til Grækenland på 130 mia. euro har markederne nu rettet deres opmærksomhed mod Sydeuropas øvrige nødlidende økonomier.
Generalstrejken i sidste uge viste, hvor vrede portugiserne er over de betingelser, som fulgte med landets redningspakke på 78 mia. euro fra EU og IMF, der kom i stand i maj sidste år, men som indtil videre kun har bragt landet recession. Ifølge de officielle prognoser vil Portugals økonomi skrumpe med 3,3 pct i år, mens arbejdsløsheden forventes at stige til 14,5 procent: »De fører landet mod en katastrofe,« siger Arménio Carlos, formand for Portugals Forenede Fagforbund, CGPT, og påpeger, at de øgede udgifter til sundhed, elektricitet og offentlig transport dømmer de hundredtusindvis af portugisere, som får mindsteløn på 432 euro om måneden, til »et liv i fattigdom«.
Ikke desto mindre har den folkelige reaktion på redningspakken hidtil været stoisk. Ej heller bakkede GGPT op om generalstrejken. Men mange analytikere mener, at Portugal i lighed med Grækenland ikke vil klare skærene uden endnu en redningspakke. Europa-Kommissionen anslog sidste år den portugisiske gæld til at udgøre 110 pct. af landets BNP, og også i denne uge holdt renten på 10-årige statsobligationer sig over 13 pct. – eller over det dobbelte af det niveau, der anses for at være holdbart for at kunne optage nye lån. Investorbanken Goldman Sachs vurderer, at Portugal behøver op til yderligere 50 mia. dollar frem til 2014.
»Vi vil se en stor diskussion om, hvordan byrden skal fordeles blandt EU, kreditorerne, Den Internationale Valutafond og Den Europæiske Centralbank,« udtaler Mohamed El-Erian, administrerende direktør for Pimco, verdens største obligationsinvestor, til det tyske nyhedsmagasin Der Spiegel. »Og så vil finansmarkederne blive nervøse og bekymrede over, i hvor høj grad den private sektor kan blive involveret.«
Analytikerne er delte om, hvorvidt de private långivere vil blive tvunget til at acceptere en klipning – en gældsnedskrivning – på samme måde som de til sidst måtte i forhold til Grækenland: »En klipning? Ja, det bliver nødvendigt. For når vi føjer den private gæld til, er Portugals gæld uholdbar i lyset af landets fremtidige vækstudsigter,« siger Edward Hugh, en økonom i Barcelona.
IMF’s repræsentant i Lissabon, Albert Jaeger, siger derimod: »Vi tror på, at Portugals offentlige gæld er bæredygtig og ser ikke et aktuelt behov for den private sektors deltagelse.«
Men portugisiske eksperter frygter, at det ikke bliver muligt at finde finansiering på markederne i 2013 som planlagt, selv om Pedro Passos Coelhos nyvalgte centrum-højre regering ellers har indfriet alle de opstillede krav.
»Det er ønsketænkning,« siger Nuno Garoupa fra University of Illinois. Han mener, Portugals fremtid inden eller uden for eurozonen i vidt omfang vil komme til at afhænge af, hvilken regering der vil blive dannet i Tyskland efter næste års valg.
I mellemtiden tegner fremtiden stadig usikker. Portugals vækstrate har holdt sig stædigt lav igennem det seneste årti, selv om en nylig stigning i eksporten giver et vist håb.
Portugals regering er også blevet tvunget ud i et frasalg af statslige aktiver: En fjerdedel af elnetoperatøren REN blev således solgt til China State Grid i sidste måned for 387 mio.euro. Og umiddelbart inden havde det kinesiske selskab China Three Gorges overtaget 21 pct.af elselskabet Energias de Portugal.
De kinesiske virksomheder er blandt de få, der er parate til at byde på portugisiske aktiver. Buddet på REN, som blev præsenteret sammen med Oman Oil, var det eneste, der var på bordet.
Selv den olierige tidligere koloni Angola må Portugal nu bejle til i sine bestræbelser på at leve op til det privatiseringsmål på fem mia. euro, som blev fastsat som en af betingelserne for hjælpepakken. Flyselskabet TAP, og lufthavnsoperatøren ANA er til salg sammen med dele af postvæsnet, vandforsyningsvæsnet, de statslige banker, statsjernbanernes skinneserviceselskab og olieselskabet Galp.
I dag, hvor nogle af de vigtigste beslutninger om Portugals fremtid træffes af Bruxelles eller IMF, har historikeren Irene Flunser Pimentel noteret sig en stigende nostalgi efter diktator António de Oliveira Salazars dage.
»Jeg bange for, at demokratiet er på spil,« siger hun. »Middelklassen er begyndt at lide, og når man har en nødlidende middelklasse, kan man få problemer. Så har man en grobund for populisme.«
I mellemtiden giver regeringen en influenzaepidemi og koldt vejr i februar skylden for det pludselig spring i dødeligheden, men samtidig er aviser begyndt at bringe skrækhistorier om folk med helbredsproblemer, der ikke længere har råd til at blive behandlet af det offentlige sundhedsvæsen.
Pimentel siger, at man ikke kan forvente, at portugiserne vil forholde sig stoiske for evigt. »Før eller siden vil det eksplodere,« siger hun.
 
© The Guardian og InformationOversat af Niels Ivar Larsen

