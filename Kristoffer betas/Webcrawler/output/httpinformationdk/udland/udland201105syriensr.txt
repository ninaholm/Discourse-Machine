Syriens regime synes at have genvundet troen
Den demokratiske opposition er uden international støtte og i stigende grad skræmt af udsigten til sekterisk borgerkrig
Noget tyder på, at Bashar al-Assads regime og hans støtter er ved at genvinde initiativet efter syv ugers voldsomme uroligheder.


 BEIRUT – Syrien er beviset på, at omverdenens støtte til de arabiske frihedsbevægelser er selektiv. Hvor USA og EU aktivt hjælper oprørerne i Libyen, akkurat som det blev aftalt i korridorerne, at Egyptens Mubarak og Tunesiens Ben Ali måtte gå af, og som GCC – de seks olieproducerende Golf-stater – har bakket militært op bag Bahrains monark, Hamad bin Isa al-Khalifa, og lagt pres på Yemens præsident, Ali Abdullah Saleh, synes præsident Bashar al-Assad at være fredet.
Resultatet er, at han nu på ottende uge uforstyrret har slået hårdt ned på den syriske opposition, der indtil forrige fredag voksede i antal, men som i fredags ifølge The New York Times erkendte, at færre demonstranter var ude »af frygt for repressalier«, som en talsmand sagde.
Det er karakteristisk for de internationale reaktioner på nedskydning af demonstranter i de syriske byer, at ingen statsledere har erklæret sig direkte mod Bashar al-Assads regime – hvad det er blevet til, er opfordringer til reformer. Den tyrkiske regering har været længst fremme med en advarsel om, at uroen ikke må udvikle sig til »endnu en Hama-massakre« – en henvisning til nedkæmpelsen af et islamiske, oprør i byen Hama i 1982, der kostede mellem 10.000 og 20.000 dræbte. I går var kampvogne posteret i Hama efter fredagens drab på seks demonstranter. I Homs længere mod nord blev en 12-årig dreng dræbt af skud. Urocentrene Dara'a og Baniyas blev lørdag besat af militæret, der ifølge det statslige nyhedsbureau, SANA, »forfulgte terrorister med det formål at genoprette ro og orden«. Nyhedsbureauet meddelte tillige, at op imod 800 uromagere har meldt sig selv efter et løfte om amnesti, hvis de overgiver sig inden 15. maj. På syrisk tv tilstår unge mænd fra Dara'a  – en af dem med et sæbeøje  – at de har fået penge og våben af navngivne sunnimuslimske imamer med ordre om at »dræbe soldater og voldtage deres kvinder«. En anden ung mand blev betalt for at lyve i en 'øjenvidnerapport' over satellittelefon til BBC. Sunni-politikere i Libanon blev for tre uger siden anklaget for at smugle våben og penge til 'terrorister'.
Regimet har fattet sig
Noget tyder altså på, at regimet efter 580 døde demonstranter og 100 dræbte soldater er ved at genvinde initiativet efter syv ugers voldsomme uroligheder. Det skyldes dels, at regimet i det store og hele har reageret stabilt – ganske vist har nogle Baath-parlamentsmedlemmer fra Dara'a-regionen meldt sig ud af partiet, og rygter om, at soldater har nægtet at skyde på demonstranter, er vedholdende  – men i det store og hele har militæret været loyalt, ligesom styret og dets statskontrollerede medier har undgået deserteringer af politikere og diplomater, som det bl.a. skete i Yemen og Tunesien. Bashar har fyret hele sin regering og to guvernører i oprørets startfase, han har udadtil gennemført 'reformer' – ophævelsen af undtagelsestilstanden, der forbyder folk at samles, blev fulgt op af dekret om, at indenrigsministeriet skal godkende alle demonstrationer.
En anden årsag til, at den syriske revolte muligvis ender blindt, er fraværet af en enig og organiseret opposition. De mest erfarne oppositionsledere er i eksil, mange af dem i Libanon, hvor de ikke får lov at rokke med ørerne – slet ikke nu, hvor den syrisk-venlige 8. martspolitiske blok af kristne og shiamuslimske partier har fået flertal i det libanesiske parlament og sysler med at danne en ny regering. Desuden har Bashar allerede for to år siden åbnet en dør til de 'moderate' sunnimuslimer, der kunne blive en trussel mod regimet, ifald der blev uro – de har fået sendetid i radioen og deres ledende imam, Sheik Mohamad Ramadan Buti, har fået løfte om en satellit-tv-kanal til viderebringelse af hans 'værdibaserede budskaber'.
Frygten: Et nyt Irak
Frygten for, at Syrien skal ende som et nyt Irak, er udbredt i en middelklasse, der er overvejende konservativ sunnimuslimsk (70 pct. af befolkningen er sunnier), og uden hvis støtte oppositionens ikkevoldelige opstand er dømt til at mislykkes.
Regimet har bevidst udnyttet frygten for sekterisk borgerkrig ved at spille på de etniske og religiøse modsætninger, der ligger lige under overfladen i det syriske samfund – alawitter fra præsidentens religiøse sekt, der bor i den ellers sunnidominerede og nu militært besatte by, Baniyas, får besøg af uidentificerede mænd, der advarer dem om, at deres sunni-naboer pønser på at slå dem ihjel. Disse alawitter, hvis sekt udgør 10-12 pct. af befolkningen, har ellers deltaget i demonstrationer sammen med kristne og – sunnimuslimske naboer med krav om frihed og demokrati, men får altså meldinger om, at kun opslutning om regimet kan redde dem fra hævnpogromer, hvis militante sunnimuslimer kommer til magten. Den samme frygt har mange af Syriens ca. 10 pct. kristne.
Når propagandaen har en vis virkning skyldes det også, at der faktisk findes militante grupper, der nu fisker i rørt vande. Wikileaks-dokumenter afslørede således i midten af april, at syriske dissidentgrupper, der modarbejder styret fra London, har fået 12 mio. dollar til undergravende arbejde. Men udadtil har Washington bebudet sanktioner, der ikke vil virke, EU har talt med store bogstaver, men ladet det blive ved dem, og også Israel synes at være enig med Bashar al-Assad i, at stabilitet er bedre end demokrati.

