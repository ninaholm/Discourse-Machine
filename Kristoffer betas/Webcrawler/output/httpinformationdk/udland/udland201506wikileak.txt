WikiLeaks: USA overvågede tre franske præsidenter
Chirac, Sarkozy og Hollande er alle blevet udspioneret af USA's omstridte efterretningstjeneste NSA
 Et dokument dateret 22. maj 2012 viser, at præsident Hollande »godkender hemmelige møder i Paris for at diskutere krisen i eurozonen - særligt med fokus på konsekvenserne af et græsk exit fra euroen.«


 Den amerikanske efterretningstjeneste NSA overvågede de franske præsidenter Jacques Chirac, Nicolas Sarkozy og François Hollande i perioden mellem 2006 til maj 2012.
Det skriver en række internationale medier, herunder den franske avis Liberation, med henvisning til dokumenter fra WikiLeaks.
I en pressemeddelelse omtaler WikiLeaks dokumenterne som stemplet med mærkatet ’tophemmelige’. De indeholder blandt andet fem rapporter fra NSA, der er baseret på opsnappet kommunikation.
Dokumentation: Espionnage Élysée
Ifølge Reuters gik amerikanerne målrettet efter at aflytte kommunikation til og fra de franske præsidenter samt en række ministre og Frankrigs ambassadør i USA.
Dokumenterne indeholder således referater af samtaler om finanskrisen, den græske gældskrise og forholdet mellem præsident Hollandes administration og Tysklands regering under forbundskansler Angela Merkel.
 Et dokument dateret 22. maj 2012 viser, at præsident Hollande »godkender hemmelige møder i Paris for at diskutere krisen i eurozonen - særligt med fokus på konsekvenserne af et græsk exit fra euroen.«
Polfoto
Ligeledes er der lister med telefonnumre på en række medarbejdere i det franske præsidentpalads - heriblandt også præsidentens mobilnummer, skriver WikiLeaks.
I 2013 afslørede den amerikanske efterretningsmand Edward Snowden NSA's omfattende overvågningsprogram.Afsløringerne har vakt stor opsigt, da NSA blandt andre har spioneret i EU samt flere vesteuropæiske lande. Blandt andet blev Angela Merkels mobiltelefon aflyttet.
Dog er der i de nye afsløringer ifølge WikiLeaks tale om en endnu større sag.
»Hvor de tyske afsløringer fokuserede på, at højtstående embedsmænd var mål for en amerikansk efterretningstjeneste, giver disse afsløringer endnu mere indsigt i USA's spionmetoder mod sine allierede,« skriver WikiLeaks ifølge Reuters.
»Det franske folk har ret til at vide, at deres valgte regering er udsat for fjendtlig overvågning fra en formodet allieret,« siger WikiLeaks-grundlægger Julian Assange i en skriftlig udtalelse og tilføjer, at flere ’vigtige afsløringer’ snart vil følge.
Hverken det franske eller amerikanske udenrigsministerium har ønsket at kommentere sagen.
Dokumentation: Espionnage Élysée

