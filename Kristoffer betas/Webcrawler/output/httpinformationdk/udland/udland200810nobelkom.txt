Nobelkomite: Tradition betyder mere end jura
Formanden for Nobelkomiteen, der øjensynligt ikke kender ordlyden i Alfred Nobels testamente, fastslår, at man i komiteen går mere op i den historiske tradition end i jura


 Siden 1990 har professor i historie Geir Lundestad været sekretær for den norske nobelkomite. Han er den, der skal sørge for, at prisuddelingerne formelt set er i orden. 
Men som Information i dag kan berette, hævder juristen og forfatteren til bogen Nobels vilje, at prisuddelingerne særlig i Lundestads embedsperiode har bevæget sig så langt væk fra Nobels oprindelige intention, at der er tale om ulovligheder.
Det er dog ikke så mærkeligt, lyder kritikken i bogen 'Nobels vilje', for Lundestad har ikke forstået den helt grundlæggende jura, som han burde forholde sig til. I et avisindlæg i Aftenposten d. 17. oktober 2007 skriver professoren således:
"Komiteen tror at der er mange veje til fred. Derfor har der været mange forskellige prisvindere, mere eller mindre klart knyttet til Nobels intention."
Her fremgår det klart, påpeger Heffermehl, at komiteen er begyndt at definere sit eget fredsbegreb, og at sekretæren, der skal vejlede komiteens medlemmer, åbenbart ikke har forstået, at de er retsligt forpligtiget til at følge Nobels intention.
Det er imidlertid en urimelig kritik, mener Geir Lundestad, som Heffermehl har tilsendt manuskriptet til sin bog, ligesom han også har sendt det til medlemmerne af komiteen.
"Selvfølgelig følger vi Nobels intention. Der kan føres en lang diskussion om, hvordan testamentet skal tolkes. Heffermehl mener jo, han ligger inde med den eneste korrekte tolkning. Men den tolkning er vi uenige i," siger Geir Lundestad til Information og har ikke yderligere kommentarer.
Sådan er dét
Professor, dr.med. Ole Danbolt Mjøs, der er formand for nobelkomiteen, kan heller ikke se, at Heffermehl skulle have en pointe.
"Der er jo tre hovedkriterier for fredsprisen. De er, at den kan gå til den, som arbejder for broderskab mellem folk, den som arbejder for at reducere stående armeer, og den som arbejder for at arrangere fredskonferencer. Og komiteen har hele tiden ment, at et af kriterierne var nok," siger Ole Danbolt Mjøs, der samtidig erkender, at der er sket en vis udvikling af fredsprisen:
"I 2004 sagde vi, at living conditions, dette med hvordan vi overlever, også bidrager til fred. Og derfor kom jo Wangari Maathai ind i 2004. Og så kom i 2006 kampen mod fattigdom, for hvis du ikke bekæmper fattigdommen i verden, så får du ikke varig fred, sådan som vi ser det. Og når det gælder Al Gore og klimapanelet i 2007, så siger komiteen, at vi må have en klode, som eksisterer, for at vi kan få fred på kloden."
- Og du mener altså, at disse prisuddelinger lever op til de kriterier, som Alfred Nobel skrev i sit testamente?
"De lever op til et fredsbegreb, som har Alfred Nobels testamente som basis, men som bygger på skøn i tillæg til dette. For i det moderne samfund er menneskerettigheder, demokratiudvikling og så videre vigtig for fred."
Hævd
- Nu kalder Alfred Nobel jo ikke prisen en fredspris.
"Hvad kalder han den så?"
- Han kalder den ikke fredsprisen.
"Han kalder den Nobels fredspris."
- Nej, det gør han ikke. Han skriver bare, at der skal uddeles en pris til dem, som har arbejdet for de tre kriterier. Og alligevel vælger i at fortolke på ordet fred. 
"Men Nobels fredspris har vundet en sådan hævd. Og det gælder alle priserne. Gennem årene er det blevet til Nobels medicinpris, fredspris, litteraturpris og så videre. Så det bruger vi," siger Ole Danbolt Mjøs, der erklærer, at det ikke gør så meget indtryk på ham, at uafhængige jurister bakker op om Heffermehl, som at komiteen følger den historiske tradition for, at prisen uddeles på baggrund af et vidt fredsbegreb.
- Men hvis det er forkert, gør det så fejltagelsen mindre, at den er blevet begået historisk? 
"Det tæller for os."
- Men det gør det jo ikke juridisk.
"Sådan er dét."


