Norge vil ud af sin olieafhængighed
Fagforeninger, kirken og miljøbevægelsen danner fælles front i Norge for at bygge bro til en fremtid uden olie, gas og kul
 I fremtiden skal det være slut med norsk olie, mener en treeninghed af fagforeninger, kirke og miljøbevægelse. Her er det Statfjord Bravo-boreplatformen, som breder sig over 580 kvadratkilometer af Nordsøen og når ned på en dybde af 145 meter. Oliefeltet blev opdaget i 1974 og drives i dag af Statoil


 »Vi kan ikke vente på, at markedet skal løse klimakrisen – jo mere vi nøler, jo vanskeligere bliver det. Samtidig hjælper det ikke, at enkeltpersoner ændrer livsstil alene: Vi må bygge det bæredygtige samfund i fællesskab.«
Læs også: Shell opgiver oliejagt i Arktis
Sådan lyder begrundelsen for, at den norske fagbevægelse, Norges folkekirke og miljøbevægelsen er gået sammen om at skabe det, de kalder »broen til fremtiden« – et samfund fri af fossile brændsler.
Initiativet har et helt konkret mål: Nemlig at presse de norske politikere til at igangsætte en politisk styret grøn omstilling, der skaber 100.000 nye arbejdspladser inden for det grønne. Det skal samtidig give råderum til at afvikle den norske olieøkonomi.
Læs også: Connie Hedegaard rådgiver norsk regering om klima
Som Truls Gulowsen, leder af miljøorganisationen Greenpeace i Norge, siger:
»Norge er dybt afhængig af olie, og det er en afhængighed, vi skal ud af.«
Derfor skal der nødvendigvis flyttes arbejdspladser fra olie- og gasindustrien over i andre – og helst grønne – sektorer.
»Norge beskæftiger 300.000 ansatte i olie- og gasindustrien, og de job vil i fremtiden forsvinde. Derfor skal vi finde nye arbejdspladser indenfor nye sektorer, og der peger vi på, at vi kan bruge den norske ekspertise fra olieindustrien til at skabe nye arbejdspladser inden for den grønne omstilling,« siger Truls Gulowsen.
En alliance fødes
Alliancen mellem fagbevægelsen, miljøbevægelsen, kirken og forskere skal skabe en klimaløsning nedenfra, som de selv siger. Og selv om der umiddelbart er meget, der traditionelt skiller miljø- og fagbevægelsen – for slet ikke at tale om kirken – er der alligevel et fælles grundlag, der binder de forskellige bevægelser sammen, forklarer Truls Gulowsen fra Greenpeace.
»Der er tale om folkelige medlemsorganisationer, der for alles vedkommende ønsker at tage ansvar for vores fælles fremtid og skabe en sund økonomi i Norge ved at satse på den grønne omstilling,« siger Truls Gulowsen, der videre peger på, at den norske regering selv har sat gang i et kommissionsarbejde, der skal vise vejen frem for en norsk grøn omstilling:
»Vores initiativ går fint i spænd med, at den norske regering har nedsat en kommission – i øvrigt med Connie Hedegaard som rådgiver – der skal arbejde for at forbedre Norges grønne konkurrenceevne. Det er et initiativ, som vi hilser meget velkommen.«
Læs også: Der spilles højt spil om lave oliepriser
Samme toner lyder fra fagbevægelsen, hvor afdelingsleder i Fagforbundet Stein Guldbrandsen forklarer, at »det er helt afgørende at bygge brede, folkelige alliancer, hvis den grønne omstilling for alvor skal skydes i gang«.
Derfor blev alliancen dannet forud for det seneste valg til det norske Storting i 2013.
»Forud for stortingsvalget havde vi et ønske om at sætte klimaet på dagsorden. Derfor opstod alliancen mellem kirken, miljøbevægelsen og fagbevægelsen, som så er fortsat. Til foråret afholder vi for tredje gang den årlige konference om broen til fremtiden,« siger Stein Guldbrandsen, der peger på, at set fra fagbevægelsens synspunkt er der slet ikke tale om et valg.
»Vi er nødt til at omstile for at sikre, at der også er job i fremtiden, og vi mener faktisk, at der burde være gode muligheder for at omstille store dele af den norske energisektor og skabe nye arbejdspladser inden for det grønne ved at bygge videre på de kompetencer, vi har fra olieindustrien,« siger Stein Guldbrandsen.
Fra sort til grøn
Norge har godt en halv procent af verdens oliereserver og halvanden procent af de samlede gasreserver i verden. En meget stor del af de norske reserver må imidlertid forblive i undergrunden, hvis Norge skal omstilles til grøn nation og leve op til egne klimamål.
Og det mener man både i fagbevægelsen og miljøbevægelsen er muligt. Men har det politisk nogen gang på jord?
»Nej ikke i øjeblikket, men det er det, vi skal sørge for. Vi kan ikke fortsætte med at være et olieland – og det er selvfølgelig en forståelse, der tager tid at acceptere,« siger Stein Guldbrandsen fra den norske fagbevægelse.
Tal fra det norske eksportkreditråd, Eksportkreditt, viser, at mens Norge sidder på otte procent af verdensmarkedet for services inden for olie- og gasindustrien, er det kun 0,3 procent af markedet for vedvarende energi, som nordmændene har erobret. Begge markeder har anslået værdi af 2.600 mia. norske kroner, og der er derfor al god grund til at satse på vedvarende energi, mener man i alliancen for en grøn norsk fremtid. For modsat markedet for olie- og gas er grøn energiteknologi og vedvarende energi i hastig ekspansion.
»Det giver sig selv, at der ligger et stort potentiale. Men vi mangler et initiativ til at sætte udviklingen ordentligt i gang. Det er det, vi forsøger med vores alliance,« siger Truls Gulowsen, der peger på, at den lave oliepris i øjeblikket gør en del af arbejdet.
»Der er allerede en politisk debat om dette, som hele tiden tager til i styrke. Og med den lave oliepris siger det næsten sig selv, at der er store mængder af den norske olie og gas på dybt vand eller i Arktis, der ikke længere er lønsom at hente op. Det letter debatten noget, og gør omstillingen nemmere at acceptere, ligesom der bredt i det norske samfund heldigvis også er en voksende forståelse for, at vi er nødt til at gøre noget ved klimaudfordringen,« siger Truls Gulowsen.
Truer med retssag
De politiske partier erkender således behovet for en omstilling væk fra olie, alligevel sker der ikke meget, mener Stein Guldbrandsen fra Fagforbundet:
»Ud over Fremskridtspartiet er der ikke andre partier, der ikke støtter den grønne omstilling. Problemet er, at de snakker for meget og handler for lidt. Det er derfor, vi har alliancen, så vi kan presse det politiske system.«
Og hvis de norske politikere fortsat har svært ved at forstå skriften på væggen, vil den norske miljøbevægelse hjælpe til. Det garanterer Truls Gulowsen fra Greenpeace i Norge.
»Hvis den norske stat fortsætter sine planer med at lede efter nye forekomster af olie og gas på dybt vand eller i Arktis, anlægger vi et civilt søgsmål. Staten kan ikke fortsætte med at handle imod bedrevidende.«

