Irakiske styrker i Basra ikke klar til selv at lede



 De irakiske styrker i Basra i det sydlige Irak er langt fra klar til at kunne tage det fulde ansvar for sikkerheden i området. Det sagde den britiske forsvarsminister Des Browne, der i går ankom til Irak. Browne bekræftede i en statusmeddelelse til parlamentet, at den britiske regering vil vente med den planlagte tilbagetrækning af 2.500 britiske soldater fra Basra-området. Her var de danske styrker også til stede i 2007. Ministeren tilføjede, at han håber at kunne reducere den britiske styrke på i alt 4.100 mand, der har base i Basra-lufthavn, under den næste halvårlige udskiftning af soldater.
Briterne beskæftiger sig især med at uddanne en irakisk hærdivision i Basra, som stadig er "flere måneder fra at blive fuldt operationel", sagde Browne.
Britiske og amerikanske specialstyrker har - med støtte fra irakiske sikkerhedsstyrker - kæmpet mod shiamuslimske militser i og omkring Basra i de seneste uger.
Browne sagde, at de irakiske styrker nu har kontrol med "store dele af Basra og alle større ruter ind og ud" af byen og har fjernet "et betydeligt antal ulovlige våben".
