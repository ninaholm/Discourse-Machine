Robin Hoods kamp mod spekulanterne trækker ud
Det seneste år har bragt ny ngo-kampagne for en Robin Hood-afgift på finansmarkedets transaktioner, som kan skaffe penge til fattige og klima. Men på det storpolitiske niveau kæmper Nicolas Sarkozy op ad bakke
Den franske præsident, Nicolas Sarkozy, stod næsten alene med sit budskab om at indføre Tobin-skatten til sidste uges World Economic Forum i Davos


 »For fem år siden grinede økonomerne af tanken om at beskatte finansielle transaktioner og uddele overskuddet til fattigdomsbekæmpelse. Nu kræver de netop sådan en skat indført på globalt plan og bakkes op af europæiske statsledere.«
Sådan skrev denne avis for ét år siden i en større artikel om den såkaldte Robin Hood-skat, også kendt som Tobin-skatten efter nobelprisøkonomen James Tobin, der i 1972 foreslog en global afgift på valutatransaktioner.
Ét år er gået, siden krisemotiverede økonomer angiveligt holdt op med at grine og i stedet begyndte at tale for den finansielle afgift, støttet af tunge europæiske politikere. Hvad gør de i dag, økonomerne og politikerne? Hvor tæt er verden på den afgift, der skal lægge en dæmper på hasarderede finansielle spekulationer og samtidig rejse penge til den hjælp, verdens fattige fortsat skriger på?
De ledende økonomer, politikere, finanssektorchefer, erhvervsledere og andre fra den globale magt- og meningselite har netop afsluttet deres årlige seance for diskussion af verdensøkonomiens tilstand. Det foregik i sidste uge på det schweiziske skisportsted Davos i World Economic Forum 2011. Her var Finance Governance, styring af den globale finanssektor, et centralt omdrejningspunkt. Men bedømt på videotransmitterede debatter og mediereferater var der hverken meget Robin Hood eller finanssektorkontrol over seancen. Til gengæld var der en meget lang række direktører fra den internationale finanssektor, som betonede, at man allerede er nået langt med at reformere finans- og bankvæsenet, og at det er vigtigt, at politikerne ikke overreagerer med regulering af en sektor, som nu er på rette vej.
Skarpest var Jamie Dimon, øverste chef for den amerikanske finansvirksomhed JP Morgan Chase med en portefølje på 2.000 mia. dollar. Dimon kritiserede, hvad han oplever som uretfærdig bank bashing fra politikernes side. Han advarede beslutningstagerne mod at lade sig »styre af vrede« og gribe til »dårlig politik« over for finanssektoren det vil blot hæmme den økonomiske genopretning. Når verdens ledende politikere senere i år mødes til G20-møde, bør de i stedet »tage en dyb indånding« og fokusere på at skabe vækst og beskæftigelse frem for nye finanssektorindgreb.
»For meget af det gode vil være for meget af det gode,« sagde Jamie Dimon.
Robin Hood
Forslaget om en Robin Hood-afgift tager udgangspunkt i, at de globale finansielle transaktioner i dag ifølge en ekspert på området, økonomen Stephan Schulmeister fra det østrigske institut for økonomisk forskning, WIFO, har et omfang svarende til 73,5 gange det globale bruttonationalprodukt. En enorm vækst i forhold til f.eks. 1990, hvor den finansielle markedsaktivitet kun var 15,3 gange BNP.
Den uforholdsmæssigt voldsomme vækst skyldes ifølge Schulmeister næsten udelukkende spekulativ handel med derivater og lignende mere eller mindre gennemskuelige finansprodukter.
Denne ekstreme likviditet kombineret med de finansielle markeders lunefulde adfærd og uforudsigelige karakter har gjort verdensøkonomien uhyre sårbar, hvad finanskrise og efterfølgende recession har demonstreret til fulde. Og fordi spekulanterne også er rykket ind på råvaremarkedet med køb og salg af futures på fødevarer, olie og metaller udsættes priserne på basale varer for voldsomme udsving til stor skade for især denne verdens fattige.
Deraf forslaget om at genoptage og udvide James Tobins gamle idé om en valutahandelsafgift til en afgift på internationale finanstransaktioner i det hele taget. En beskeden global afgift på 0,05 pct. på enhver transaktion vil på grund af finanshandlens eksorbitante omfang kunne give et årligt provenu på 661 mia. dollar, vurderer Stephan Schulmeister. I beregningen har han taget højde for, at den samlede, overdimensionerede finanshandel vil skrumpe med 65 pct. som tilsigtet konsekvens af Robin Hood-afgiften. Neil McCulloch, udviklingsøkonom ved University of Sussex, har gennemgået en lang række beregninger af potentialet og lander på op til 415 mia. dollar om året.
Anden halvdel af forslaget er at bruge en stor del af provenuet mindst halvdelen siger de internationale ngoer
at hjælpe de fattige lande på fode. De 661 mia. dollar svarer til mere end fem gange dagens internationale udviklingsbistand, og med blot halvdelen af summen kan u-landene blive i stand til at opfylde FNs 2015-mål og samtidig finansiere u-landenes nødvendige tilpasning til klimaforandringerne.
»At opfylde 2015-målene kræver mellem 34 og 45 mia. dollar bankerne har modtaget 1.000 mia. dollar i redningspakker. Så dette er en glimrende måde at håndtere fattigdommen og sikre, at bankerne giver et socialt nyttigt bidrag,« anfører bistandsorganisationen Oxfam, der er med i en britisk baseret Robin Hood afgiftskampagne med 50 organisationer bag.
Opbakning?
Men hvad er er så status for den politiske vilje til at realisere den globale finansafgift?
På denne tid sidste år havde G20-landenes ledere netop modtaget en appel fra 350 fremtrædende økonomer fra 35 lande om at indføre afgiften.
»Det er på tide, at den finansielle sektor betaler tilbage til samfundet,« skrev de.
Den amerikanske nobelpristager i økonomi Paul Krugman var en af de økonomer, der talte og stadig taler for Robin Hood-afgiften. Ligesom Nobel-økonomen Joe Stiglitz, lederen af Earth Institute Jeffrey Sachs, finansmanden George Soros og erhvervsentreprenøren og milliardæren Warren Buffet. På det politiske niveau støttede Storbritanniens daværende leder, Gordon Brown, og Frankrigs Nicolas Sarkozy afgiften foruden bl.a. De Europæiske Socialdemokrater under ledelse af Poul Nyrup Rasmussen.
Siden da har Europa-Parlamentet anmodet EU-Kommissionen om at udarbejde et forslag til en international finanstransaktions-afgift, mens EU-lederne i Det Europæiske Råd har besluttet, at afgiften »bør undersøges nærmere.«
Men i virkelighedens verden er Robin Hood-afgiften ikke kommet meget nærmere.
Da G20-landenes finansministre mødtes i juni sidste år, markerede Canada og Australien klar modstand, mens andre trådte vande.
»EU-Kommissionen ville tage sit forslag om en Tobin-agtig skat med til G20-topmødet i november, men man har aldrig rigtig hørt mere om det fra EUs side. Kun udmeldingerne fra Sarkozy. Det virker, som om EU-Kommissionen har stillet det i bero, måske fordi man har været optaget af andre ting på det finansielle område: problemerne i Grækenland, Irland, Portugal og Spanien,« siger professor i finansiering Jesper Rangvid, Copenhagen Business School.
Sarkozy som Robin Hood
På det netop afsluttede globale forum i Davos var Nicolas Sarkozy den eneste, der bragte Robin Hood-afgiften under betegnelsen innovative finansieringsmekanismer på banen, så det kunne høres. Op til mødet betegnede den franske præsident
ny formand for årets G20-møder en afgift på finansielle transaktioner som »en moralsk profit«, der vil kunne »hæmme spekulationerne og effektivt skaffe ny ressourcer til udvikling.«
Med henvisning til de aktuelle, delvist spekulationsbetingede rekordprisstigninger på fødevarer sagde Sarkozy: »Gør vi ikke noget, risikerer vi et fødevareoprør i de fattigste lande og en meget skadelig virkning på den globale vækst. Den dag, der kommer fødevareoprør, hvem ved G20-bordet vil så sige, at det ikke kommer dem ved?«
Som en af hovedtalerne på World Economic Forum gentog præsidenten budskabet. Han mindede om, at de rige lande på klimatopmødet i København har lovet fra 2020 at finde 100 mia. dollar årligt i klimabistand til de fattige lande.
»Eftersom vi alle har budgetunderskud, er der ingen, som i deres vildeste fantasi forestiller sig, at de beløb kan komme fra statskasserne. Derfor har vi ikke noget valg (...) Vi er nødt til at have innovative finansieringsmekanismer.«
»Den dag, hvor den halvdel af verdens befolkning, der mangler adgang til energi, elektricitet, udvikling, infrastruktur eller mad, faktisk begynder at gå i gaderne og marchere, er det for sent,« sagde præsidenten.Sarkozy forsikrede, at Frankrig vil bringe sagen op i G20, idet han tilføjede, at en Robin Hood-afgift som han foretrækker ikke nødvendigvis er den eneste vej.
Den sidste bemærkning kan være udtryk for realitetssans. For den reelle støtte til forslaget blandt politiske ledere synes ikke at være vokset siden sidste år.
Efter Sarkozys tale gik Østrigs kansler Werner Faymann godt nok på banen med klar opbakning og appel til Tyskland om også at slås for finansafgiften. Men Østrig er ikke G20-medlem det er til gengæld Japan, hvis økonomiminister Kaoru Yosano samtidig gjorde klart, at Japan er imod.
»Afgiften er grundlæggende unfair,« sagde Yosano med henvisning til, at en global finansafgift kan føre til dobbeltbeskatning, fordi flere lande allerede har afgifter, der ligner.
Værst for Sarkozy var, at han også har mistet britisk støtte. Premierminister David Cameron sagde tidligere i januar nej til den skat, som forgængeren Gordon Brown sagde ja til.
»Hvis man beskatter bankernes transaktioner, vil man formentlig tvinge dem offshore og opdage, at lande, som introducerer Robin Hood-afgiften, faktisk vil ende uden meget provenu og uden meget bankvæsen,« sagde Cameron.
Sarkozys svar er, at han og Frankrig fortsætter kampen, men måske ved at etablere »en lille gruppe af foregangslande«, der kan gå i spidsen med afgiften.
De lærde strides
Sådan tegner det storpolitiske landskab. Og økonomerne? De er, som altid, delt.
»Faktisk har jeg aldrig været tilhænger af en sådan afgift. Meget forskning tyder på, at den vil gøre mere skade end gavn ved ikke at dæmpe de finansielle markeders flygtighed og uforudsigelighed, men snarere øge den og dermed gøre verden mere ustabil,« siger CBS Jesper Rangvid, der også tvivler på, at afgiften kan gøres internationalt effektiv.
Neil McCulloch fra University of Sussex konkluderer i sin undersøgelse, at afgiften vitterlig kan gennemføres internationalt og være effektiv.
»Den kan skabe et betydeligt provenubidrag uden at føre til større forvridninger. Omvendt kan den næppe mindske markedets flygtige karakter, men måske ligefrem øge den,« mener McCulloch.
Og Stephan Schulmeister fra det østrigske WIFO-institut? Hans undersøgelser konkluderer, at »en lille afgift på finansielle transaktioner mellem 0,1 0g 0,01 pct. vil bremse prisernes uforudsigelige udsving, ikke bare på kort sigt, men også langsigtet. Samtidig vil en afgift sikre et betydeligt provenu.«
Kampen om at tage fra de rige og give til de fattige er tydeligvis ikke afsluttet.

