I Spanien kan de unge ikke få job – hvorfor så tvinge de gamle?
41,5 procent af alle spanske unge står uden job. Mange frygter, at offentlige nedskæringer vil sende endnu flere ud af arbejdsmarkedet. Er det så ikke en dårlig idé at hæve pensionsalderen?
Den spanske ungdoms-arbejdsløshed er næsten dobbelt så stor som i resten
 af Europa. Samtidig går José Zapateros socialistiske regering med planer om at hæve pensionsalderen fra 65 til 67 år.


 »Mor, du gav mig alt, gav mig støtte og lærte mig, at det var vigtigt at få en god uddannelse. Nu viser det sig, at jeg skal jeg bede dig om penge til bussen hvis jeg skal til en jobsamtale.«
En af Spaniens mange unge arbejdsløse valgte for nyligt at sende sit nødråb i form af et åbent brev til sin mor i dagbladet El Pais. Og den følelse af frustration og ydmygelse er han langt fra alene med. Hvis du er en ung spanier, og endda har været så dum at bruge tid på at få en uddannelse, er der en overhængende risiko for, at du er arbejdsløs. Og at der vil gå yderligere syv år, før du få rigtig fat i arbejdsmarkedet. Den spanske ungdomsarbejdsløshed ligger på astronomiske 41, 5 procent. Den er derved ikke bare omkring dobbelt så stor som det europæiske gennemsnit på omkring 22 procent, men også over dobbelt så stor som det nationale gennemsnit på 20,1 procent. Og intet ser umiddelbart ud til at ændre sig. Som en økonomiprofessor for nylig advarede i El Pais vil Spanien tabe syv års produktivitet af den generation, der i år kommer ud på arbejdsmarkedet, hvis der ikke gøres noget drastisk.
Reformerne
Og Zapatero-regeringen har indført en række støtteforanstaltninger i forhold til de unge arbejdsløse. En virksomhed har nu bl.a. mulighed for at ansætte unge under 24 år på billigere lærlingekontrakter. Hvis de efterfølgende vælger at fastansætte dem, får virksomheden skattefordele. Men det er et mindre tiltag, da regeringens hoved- pine primært har været at leve op til EUs krav om at holde budgetunderskuddet på under tre procent af BNP. I Spanien var det på 11 procent i 2009, og det blev derfor beslutte, at halvere underskuddet. I Spanien vil hver tredje indbygger være over 65 år i 2049, så man slog ned på pensionsalderen, der skulle hæves fra 65 til 67 i 2013. Det skabte en del debat: Hvorfor tvinge udbrændte arbejdere til at blive på deres plads, når landet står i en situation, hvor man kan tabe en hel generation?
Jan Rose Skaksen, tidligere vismand og nu professor  ved Copenhagen Business School, kan godt forstå, at det for mange kan virke ulogisk, at man midt i en ungdoms- arbejdsløshedskrise øger arbejdsudbuddet yderligere ved at bede de ældre blive på pladsen. Men det er kun på det kort sigt, at der er en umiddelbar modsætning. »Arbejdsstyrken tilpasser sig. Set bare nogle få år ude i fremtiden er det afgørende at få et større arbejdsudbud,« siger Skaksen og understreger, at det nok næppe ville være klogt at kaste en masse hænder ind i f.eks. et spansk arbejdsmarked lige nu. »Hvis man nu bad alle på 65 år om at blive et par år mere, ville det selvfølgelig kunne mærkes af dem, der står uden job. Men pensionsreformer er jo netop kendetegnet ved, at det sker gradvist og over en årrække.«
Tager penge fra de fattige
En del af protesterne i Spanien har  i lighed med dem, vi netop har set udvikle sig til kaotiske tilstande i Frankrig  handlet om den sociale slagside ved pensionsændringer.
Ifølge Jan Skaksen ville det umiddelbart have en skadelig indvirkning på økonomien, hvis man tager penge fra dem, der har lidt. »I modsætning til dem, der har meget, bruger de nemlig pengene på en måde, der er med til at holde gang i hjulene,« siger Skaksen, der igen må understrege, at økonomi jo altid har to sider. »På den anden side er der jo incitament-diskussionen. Spanien har en aldrende befolkning, så det kræver på længere sigt, at folk føler sig kaldet til at yde mere.«
Zapateros socialister er under skarp kritik fra oppositioner for at mangle modet til at gennemføre grundlæggende arbejdsmarkedsreformer, fortæller Spanien-ekspert, adjunkt ved CBS, Carsten Humlebæk:
»Der bliver kigget meget mod Norden og snakket om flexisecurity-modellen. Spørgsmålet er, om alverdens arbejdsmarkedsreformer kan dæmme op for en arbejdsløshed, der er skabt af en  ifølge Carsten Humlebæk  grundlæggende forfejlet økonomisk vækstpolitik gennem mange år.
Problemet er, at det er en mangeårig økonomisk vækstpolitik, der er gået galt.
»Man satsede i de gode år alt for meget på teknologi-svage brancher som byggesektor, landbrug og turisme og brugte billig arbejdskraft i form af immigranter. Det betød, at man skabte et arbejdsmarked, der var enormt konjunkturfølsomt og samtidig ude af trit med uddannelsesnivauet i arbejdsstyrken. Man har ikke fået opgraderet arbejdspladserne i den takt som man har opgraderet arbejdskraften,« fastslår Carsten Humlebæk, der beskriver hvordan virksomhederne groft udnyttede det store udbud af billig arbejdskraft.
»I grove tilfælde hyrede man folk om mandagen og fyrede dem igen om fredagen for at undgå at betale sociale bidrag for dem over weekenden.«
Uønsket arbejdskraft
Men hvorfor er de unge en så uattraktiv arbejdskraft? Ifølge Carsten Humlebæk er det vanskeligt at fyre dem. Derfor har Zapateros regering også fortaget flere skridt i retning af et mere fleksibelt arbejdsmarked. Dertil kommer, at lønningerne, selv for en erfaren og uddannet arbejder, er meget lave.
»Hvorfor satse på en ung og uerfaren medarbejder, når du for samme penge kan få én med års erfaring?,« spørger Carsten Humlebæk.
Det fremføres ofte i den danske debat, at der i Syd- europa er tale om et generationstyveri. Og at det nødvendigvis må skabe noget friktion imellem de unge og deres forældre. Carsten Humlebæk oplever dog ikke i den spanske debat, at ungdomsarbejdsløsheden har skabt en markant kløft mellem generationerne.
»Det er ikke i stort omfang blevet italesat som sådan. Det handler i debatten mere om, at krisen er skabt uden for Spanien, men at politikerne alt for længe ikke så skriften på væggen.«
 Hvorfor har vi ikke set de spanske unge gå på gaden, som det er tilfældet i Frankrig og Grækenland?
»Ja, det har virkelig også undret mig  de er jo gode til at organisere sig mod f.eks. Irak-krigen og andet, der falder dem for brystet. Måske kan det handle om, at selv om de ikke føler, at den socialistisk ledede regering har gjort nok, så er de utrygge ved alternativet, nemlig en centrum-højreregering, der vil lave endnu skrappere nedskæringer.«

