'Jeg tager ansvaret'
Birthe Rønn ønskede i går ikke at uddybe, hvorfor hun var utilpas, da hun skrev under på de administrative udvisninger. Trods betænkeligheder ved gældende lov afviser integrationsministeren at sætte de administrative udvisninger i bero
Birthe Rønn Hornbech ville ikke uddybe sin kritik af, at der er gået for meget -politistat- i de nuværende regler omkring administrative udvisninger, da oppositionen i går havde indkaldt hende til samråd.


 Oppositionen gik forgæves, da de i går søgte at få integrationsministeren til at uddybe den utilpashed, som Birthe Rønn med egne ord havde, da hun skrev under på den administrative udvisning af de to tunesere.
"Det er sager, der ikke kan udtales nærmere om her i Folketinget," sagde ministeren og henviste til, at regeringen på hendes foranledning har nedsat et udvalg, der skal ændre reglerne for den form for udvisninger.
Enhedslistens Johanne Schmidt-Nielsen fik heller ikke svar på sit andet spørgsmål, nemlig hvad Birthe Rønn mente, da hun til Politiken beklagede, at der er for meget 'politistat' i de nuværende regler på området.
Vil ikke rende fra noget
Til trods for at Rønn tidligere har forklaret sine underskrifter med, at hun blot handlede efter henstilling fra daværende justitsminister Lene Espersen (K), var der i går andre toner:
"Jeg tager ansvaret for det, jeg gør, og jeg har ikke prøvet at rende fra noget som helst," lød det fra ministeren, som gentagne gange pointerede, at hun gennem det nedsatte udvalg vil se på behovet for at ændre reglerne.
Men til trods for at integrationsministeren altså føler behov for at gå den nuværende lovgivning efter, afviste hun at sætte eventuelle administrative udvisninger i bero:
"Jeg handler efter den lov, vi har, men jeg er i min gode ret til at undersøge om det kan gøres bedre," sagde Birthe Rønn.
Morten Østergaard (R) fik dermed ikke det efterlyste tilsagn fra ministeren om at indstille udvisningerne, indtil loven er gået efter i sømmene.
"Hr. Morten Østergaard kan kun få at vide - og det er en konstatering og ikke et tilsagn - at jeg handler efter den til enhver tid gældende lov," fastslog Rønn.


