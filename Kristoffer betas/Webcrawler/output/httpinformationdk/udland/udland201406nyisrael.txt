Ny israelsk præsident fra højrefløjen svækker Netanyahu
Reuven Rivlin, der er modstander af fredsprocessen med palæstinenserne, men også en fuldblods demokrat, blev ny præsident med Netanyahus modstræbende støtte


 Tirsdagens valg af den 74-årige Likud-politiker, Reuven Rivlin, som Israels nye præsident er øjensynlig en sejr for den yderste højrefløj i israelsk politik, men er også en politisk begmand til Israels premierminister, Benyamin Netanyahu. Rivlin slog sin liberale modkandidat, Meir Sheetrit fra justitsminister Tzipi Livnis Hatnua-parti, da 63 af Knessets 119 tilstedeværende medlemmer gav ham deres støtte. Sheetrit fik 53 stemmer og tre stemmesedler var blanke.
Rivlin er kendt som ortodoks nationalist, han var imod tilbagetrækningen af jødiske bosættere i Gaza og den nordlige del af Vestbredden i 2005, ligesom han er modstander af den tostatsløsning, der stadig er officiel israelsk politik i forhandlingsprocessen med palæstinenserne. Men Rivlin er også stædig demokrat, der kom på kollisionskurs med Netanyahu, da han som parlamentsformand blokerede for lovgivning, der yderligere ville marginalisere Israels arabiske befolkning, der i forvejen diskrimineres økonomisk og socialt. Rivlin har offentligt kritiseret Netanyahu for ’at skade det israelske demokrati og nedbryde det israelske parlaments omdømme’, ligesom han har forsvaret arabiske politikeres rettigheder. Han hindrede bl.a. udstødelsen af den arabiske politiker Haneen Zoabi fra Knesset efter hendes deltagelse i den tyrkiske nødhjælps-flotille til Gaza i 2010, der endte blodigt.
Netanyahus svar på kritikken kom sidste år, da han hindrede Rivlins genvalg som parlamentsformand, og indtil for ganske nylig modarbejdede han aktivt Rivlins præsidentkandidatur, men efterhånden som denne fremstod som klar favorit, ændrede han holdning og var da også blandt de første gratulanter i går, da han med en henvisning til Rivlins baggrund i en gammel Jerusalem-familie sagde, at den nyvalgte præsident ’kommer fra en dyb brønd af jødisk og israelsk tradition’. Ifølge den israelske presse blev Rivlin valgt med stemmer fra både højre og venstre side af Knesset efter en første valgrunde, hvor fem kandidater stillede op, heraf to kvinder og en tidligere Nobelprisvinder i kemi – han fik én stemme. En sjette kandidat, den farverige veteranpolitiker Benjamin ’Fuad’ Ben-Eliezer fra Arbejderpartiet, trak sig kun fire dage før valghandlingen efter et møde med det israelske bagmandspoliti, der sigter ham for ulovlige valgbidrag, der ikke blev opgivet til Knesset, og for skattesvig efter fundet af 600.000 dollar i hans private bankboks. Ben-Eliezer bedyrer sin uskyld med en forklaring om, at pengene tilhører hans søn, men et forsøg på at udskyde præsidentvalget til hans sag er afklaret, blev afvist i Knesset.
En epoke er slut
Det israelske præsidentembede er udelukkende af repræsentativ karakter, men ikke uventet har den 90-årige politiske ræv Shimon Peres gjort, hvad han kunne – og det er ikke så lidt – for at tiltuske sig politisk indflydelse i sin syvårige periode, bl.a. ved jævnligt at blande sig i forhandlingsprocessen mellem Israel og det palæstinensiske hjemmestyre. Hvilket har skaffet Peres, der i 1994 modtog Nobels fredspris sammen med PLO-lederen Yassir Arafat og den myrdede premierminister, Yitzhak Rabin, et image som ’due’ i israelsk politik. Det image er fejlagtigt – Peres er en køligt kalkulerende politiker, hvilket en gravplads med 106 civile ofre for et israelsk bombardement af en FN-bygning i 1996 af den libanesiske landsby Qana bevidner.
Den gang søgte Peres genvalg som premierminister med en militær offensiv mod Hizbollah, den såkaldte ’operation vredens druer’, der skulle overbevise de israelske vælgere om, at han sikkerhedspolitisk var lige så militant som modkandidaten, Benyamin Netanyhau.
Alligevel tabte Peres – der har været premierminister to gange, men begge gange på afbud og altså uden at være direkte valgt – knebent. Faktisk har han tabt samtlige valg, han stillede op i som premierminister- eller præsidentkandidat, indtil han omsider blev valgt til præsident i 2007. Da han i 2000 var storfavorit til embedet, blev han slået af Likuds Moshe Katsav, der nu afsoner en fængselsdom på syv år for voldtægt.
Nu træder Peres tilbage som en markering af, at en epoke er slut – Peres, der blev født i Polen, er den sidste aktive politiker i den generation, der grundlagde Israel i 1948. Han har brugt 65 år i politik og indskriver sig i israelsk historie, da han som indvandringsminister i 1969 godkendte de første jødiske bosættelser på Vestbredden – og som fadder til den israelske atom-produktion. Hans seneste offentlige nummer var i pinsen, da han inviteret af pave Benedikt 16. deltog i en fælles bøn for fred i Vatikanets have med den palæstinensiske leder, Mahmoud Abbas. En passende, om end nytteløs sortie før han pakker sit skrivebord 24. juli.

