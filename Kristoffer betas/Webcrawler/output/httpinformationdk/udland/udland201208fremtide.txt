Fremtidens amerikanske soldater fører krig i en container
På Holloman Air Force Base i New Mexico bliver unge amerikanere trænet til fjernstyret krig mod formodede terrorister: ’Fremtiden tegner lys for de fjernstyrede fly, så vi får motiverede og skarpe rekrutter,’ siger en instruktør
En ubemandet MQ-1 Predator-drone over Nevadas ørken. Tidligere var de ubemandede fly upopulære hos piloterne, der skal styre dem fra jorden, men på det seneste er der flere og flere, der gerne vil arbejde med dem, fordi de lader til at være fremtiden  inden for USA’s luftvåben.


 Hulen er mørk, kun oplyst af skæret fra computerskærme. Oberstløjtnant Mike Weaver iagttager med tilfredshed sine krigerlærlinge, mens de projekterer USA’s verdensomspændende vælde. Et hold – som består af to unge mænd i flyverdragter, der sidder foran et halv dusin skærme – forbereder sig på at affyre missiler fra et fjernstyret fly mod en båd fyldt med formodede oprørere i Afghanistan. En andet hold kredser om en mistænkelig forhøjning i en vejside i Irak og forsyner landtropperne med stedets koordinater. Et tredje hold følger noget, der ser ud til at være et køretøj i Yemen.
»Der er ikke meget tid til følelser her. Der er krig, og vi skal udføre et stykke arbejde,« siger Weaver, en tidligere F-15-jagerpilot.
Den eneste lyd er en snurren fra de mange computerne, som har indmaden blottet, og af og til mumler piloterne noget i deres mikrofoner.
»Jeg har fløjet bemandede fly, men hvad angår kampsituationen, er dette tættere på og mere personligt,« sigher han.
Weaver står og taler på Holloman Air Base i New Mexico omkring 12.000 km fra det, man kan se på skærmene. Han og hans besætninger repræsenterer dog ikke blot »krigen mod terror«, men også fremtiden for amerikansk militærmagt.
Ændret indstilling
Missionerne er i virkeligheden simulationer. Besætningsmedlemmerne er endnu ikke færdiguddannede piloter. Men denne enorme base, som omfatter 24.000 hektar i den brandvarme ørken er hurtigt ved at udvikle sig til en form for akademi for en ny generation af mandlige og kvindelige aspiranter, der ikke opererer fra cockpits, men fra skurvogne, der kiler sig ned i sandet. Flåden af F-22 Raptors, de mest avancerede, bemandede jagerfly, er ved at blive flyttet til en anden base, så Holloman kan fokusere på at uddanne besætningsmedlemmer til de ubemandede MQ-1 Predators og MQ-9 Reapers, som i daglig tale kaldes for droner.
Basen er blevet udvidet og har accelereret uddannelsesforløbene for at imødekomme en stigende efterspørgsel fra Pentagon. I år vil 360 besætninger bliver færdiguddannede som resultat af et nyt pensum, der er er specielt beregnet på droner og har halveret det årelange uddannelsesforløb for konventionelle jagerpiloter. En besætning består af en pilot, en sensorisk operatør og i nogle tilfælde også af en koordinator. Omkring 95 pct. af besætningerne opholder sig i USA.
»Vi får de bedste og klogeste,« siger den 35-årige major og flyve-instruktør Jason, der ligesom flere af sine kolleger af sikkerhedsmæssige årsager ikke vil oplyse sit fulde navn.
»Fremtiden tegner lys for de fjernstyrede fly, så vi får motiverede og skarpe rekrutter.«
De ubemandede luftfartøjer var for ikke så længe siden foragtet af mange i militæret.
»Det blev ikke betragtet som sexet at sidde i et kontrolrum på jorden. Men vi er ved at ændre folks indstilling,« siger den 29-årige kaptajn Chad, som også er flyveinstruktør: »Folk ser, hvad vi kan, og hvad vi gør.«
Politisk redskab
Den voksende flåde af fjernstyrede fly gør det frem for alt muligt for Obama-regeringen at opspore og udslette radikale islamister i Afghanistan, Pakistan, Somalia og Yemen – en indsats, som skønnes at have kostet mindst 2.000 mennesker livet. For kritikere, herunder den tidligere amerikanske præsident Jimmy Carter, jurister og menneskerettighedsgrupper, er angrebene henrettelser uden juridisk grundlag, der krænker nationers suverænitet, pletter USA’s moralske omdømme og giver ekstremismen brændstof. Disse kritikere vil nok betragte det som passende, at Holloman ligger på Jornada del Muerto – den døde mands rute – som er det makabre spanske navn for den farefulde genvej uden vandhuller gennem ørkenen, som engang blev brugt af Billy the Kid. Den ligger på en stor højslette, hvor det er bagende varmt om dagen, iskoldt om natten, og hvor det ofte tordner voldsomt.
Midt i en tid med nedskæringer har Barack Obama afsat omkring fem mia. dollar til fjernbetjente fly, hvilket er et tegn på deres voksende betydning og brede anvendelse som politisk redskab. Luftvåbnet har kæmpet for at levere besætninger nok til de mange nye maskiner. Derfor går basen i Holloman nu over til udelukkende at have uddannelsesforløb til fjernstyrede fly, og militærets flyveinstruktører bliver suppleret med civile instruktører som Keith Vraa, en pensioneret oberstløjtnant med øgenavnet Hoo, som laver simulationer for en fremtidig eskadrille: »Der er så mange piloter, som er på mission, at der ikke altid er nok tilbage til at uddanne nye piloter. Vi er her for at udfylde hullet.«
Med de fjernstyrede fly bortfalder behovet for at lære rekrutterne at betjene et cockpit og håndtere tyngdeaccelerationen. Efter den grundlæggende flyvetræning bliver de således kastet direkte ud i de finere nuancer som betjening af infrarøde sensorer, kameraer, laser til afmærkning af mål og projektører. De lærer, at et Predator-flys forholdsvis lave marchhastighed – 135 km. i timen – er en fordel, når de skal indkredse et mål. Og at de meget hurtigere og større Reaper-fly, som er udstyret med GBU-38 Paveway II-bomber og Hellfire-missiler, »giver en unik evne til selvstændigt at udføre drab mod vigtige og flygtige mål«.
De træner i simulatorerne i camouflage-malede trailere uden vinduer, hvorfra de styrer rigtige fjernstyrede fly på himlen over New Mexico. Et stigende antal rekrutter er teenagere, som kommer direkte fra gymnasiet. Andre er rutinerede piloter af jager-, bombe- og fragtfly, som er blevet forflyttet efter valg eller på grund af det svindende antal tilgængelige cockpits.
»F-16 piloterne plejede tidligere at sige, at de kom fra en Ferrari og nu kører en Ford Festiva, men det hører man ikke længere,« siger instruktøren Chris. »Mange officerer foretrækker at komme her, fordi de ved, at det er fremtiden. Og hvem vil ikke være på forkant med den?« siger han og peger på en Predator på landingsbanen.
Moralsk mod
Instruktørerne er ivrige efter at korrigere to misforståelser: De er ikke alle sammen gode til videospil, og det er forkert at kalde flyene for droner, fordi de til enhver tid styres af mennesker. Besætningerne foretrækker betegnelsen »fjernstyrede« i stedet for »ubemandede«, fordi »ubemandet« forklejner deres bidrag.
Alle er de enige om, at de fjernbetjente fly er afgørende for beskyttelsen af USA. Mange siger, at deres primære opgave går ud på at beskytte deres kammerater ved at give dem oplysninger om fælder og skjulte skytter eller at forebygge angreb ved at optrevle terrornetværk. Det kræver mere end at sidde i et cockpit, fordi de skal udføre flere opgaver på samme tid og føre samtaler gennem forskellige medier, mens højtstående officerer, efterretningsanalytikere og militæradvokater i nogle tilfælde kigger dem over skulderen. De skal holde koncentrationen under lange overvågningsflyvninger, hvor der ikke sker ret meget.
»Det er virkeligt. Nogle gange kan man høre skyderier og stress i stemmerne hos fyrene på jorden. Der er ingen videospil i verden, som udgør forskellen mellem liv og død,« siger piloten Chad, som plejede at flyve missioner fra Creech Air Base uden for Las Vegas.
»På køreturen hjem forsøgte jeg at afstresse. Jeg hørte musik, tog en dyb indånding og forsøgte at gemme det hele væk, så jeg kunne klare overgangen til at være ægtemand, far og familiemenneske.«
En vis agtpågivenhed er iblandet stolthed. På spørgsmålet om, hvorvidt droneangrebene er henrettelser eller mord uden juridisk grundlag, stivner Weaver.
»Det er op til politikerne at afgøre. Vi adlyder vores civile lederes ordrer,« siger han.
Alle rejser børster ved indvendingen om, at det sammenlignet med konventionelle kampsituationer kræver mindre tapperhed at føre krig med en fjernbetjening.
»Der er forskellige former for mod,« siger løjtnanten Jon i officersmessen, der er udsmykket med en kopi af en middelalderrustning, en indrammet tomahawk og oliemalerier af John Wayne og Clint Eastwood.
»Vores opgave kræver moralsk mod. Hvis jeg trykker på aftrækkeren, men har taget fejl, må jeg selv leve med følgerne.«
 
 
© The Guardian & Information 2012. Oversat af Mads Frese

