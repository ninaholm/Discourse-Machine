Portugiserne bliver skøre af gældspres
Portugal er gældsat og står i en historisk høj recession. Men nu hvor gælden stiger og lønningerne falder, har mange portugisere svært ved at leve med tanken om et dårligere liv end førhen. Presset kan gøre folk virkelig skøre, lyder det fra forbrugerpsykolog
Den 25-årige arbejdsløse Mateus Silva i sin beboelsesvogn i Nossa Senhora de Fatima-kvarteret i Lissabon. De traditionelt fattige portugisere har skullet vænne sig til at have flere penge mellem hænderne, og nu skal de vænne sig til ikke at have dem igen – og det er sværere.


 LISSABON — Et sted i Lissabon kører der en 65-årig mand rundt i sin stationcar. Han er krigsveteran fra kolonikrigen i Angola, som gav ham langvarige krigstraumer og endeligt betød, at familien kylede ham ud, mens vennerne smuttede. Han får nu pension, men bilen er hans eneste ejendom, hans rullende hjem, som han erhvervede sig med et banklån i 1998 for at undgå en tilværelse som hjemløs.
Han er blot én ud af den gruppe portugisere, der som følge af arbejdsløshed søger hjælp hos DECO, en uafhængig forbrugerrådgivning, som drives nonprofit. Foreningen formidler gratis hjælp til at lægge budgetter, rådgiver om lånepapirer og hjælper med at genforhandle lån.
Det er især blevet aktuelt nu, hvor Portugals regering som tak for omfattende krisepakker fra EU og IMF planlægger en række sparekrav, der kan sænke lønninger og højne konkurrenceevnen. Som modsvar har landets to store fagforbund i dag indkaldt til generalstrejke, der ventes at fylde gaderne med protesterende i dag.
Finansielle analfabeter
Pedro Monteiro, der er forbrugerpsykolog på DECO, sidder på et kontor i et højt domicil i den fashionable del af Lissabon. Han kigger på en byggegrund igennem nogle halvt tillukkede persienner.
»Ofte oplever jeg, at folk hellere vil undlade at spise i to dage end at undvære deres kabel-tv,« siger han.
Pedro Monteiro har dagligt samtaler med portugisere, der ufrivilligt er endt i gæld, og han oplever, at mange har svært ved at ændre deres veldefinerede forbrugsmønstre. Men det er nødvendigt, pointerer han, for Portugal gennemlever den største recession i tredive år med massiv arbejdsløshed og nedskæringer til følge.
»Det er svært for familier at skabe et nyt forbrug. Du lever med mange ting, det er svært at forlade, fordi de opfattes som retmæssigt dine. Få har nemt ved at erkende, at de plejede at have et godt liv, men fremover kun vil få et middelgodt liv, fordi pengene bliver mindre,« siger han og påpeger, at de fleste er ramt af arbejdsløshed eller sygdom. Han smiler ned mod den linoleumsbelagte bordplade. På blot et år har DECO oplevet et voksende antal henvendelser fra 12.520 sidste år til 19.732 i dette år indtil i dag.
»Mange af vores kunder er finansielle analfabeter. De mangler en erkendelse af deres egen gældsætning, men fortsætter deres forbrug. De blev overtalt til at få et kreditkort, men nu hvor de har det, forstår de det ikke. Der hersker et finansielt kaos i hovederne på mange,« siger han og understreger, at skyldnerne oplever et stort pres, når lånene skal betales tilbage:
»I den periode ringer skyldnere tit til os tredive gange om dagen for at få arbejde, eller de ringer til alle venner og naboer for at bede om penge. Presset kan gøre folk virkeligt skøre.«
To forfærdelige år
I foråret modtog Portugal en krisepakke på 580 milliarder kroner fra EU og IMF. Dengang kunne landets daværende præsident, José Sócrates, stille sig frem foran en samlet verdenspresse og fortælle, at Portugal havde »fået en god aftale«, og at flere sænkninger af de offentlige lønninger ikke ville komme på tale.
»Vi vil afværge denne krise,« sagde han.
Kort tid skulle der gå, før landet fik en ny, socialdemokratisk premierminister — Pedro Passos Coelho. Han stillede sig anderledes frem foran pressen og bedyrede, at landet står foran to »forfærdelige år« med recession og rekordstor arbejdsløshed.
Ifølge António Costa Pinto, der underviser i sociologi på University of Lisbon, vil følgerne være markante.
»Desværre vil en konsekvens af de her spareplaner blive en høj grad af demoralisering. De næste år vil familierne blive tvunget til — om de kan lide det eller ej — at skære i husholdningsbudgetterne, og små virksomheder vil gå bankerot. Portugal er ellers ikke vant til en høj arbejdsløshed,« siger han og peger på, at 13 procent nu står uden job; den ottendehøjeste arbejdsløshedsrate i Europa.
»Portugal er en lille, åben økonomi, og det basale problem er, at de her spareplaner kan blive nytteløse, hvis der ikke kommer noget globalt svar på Europas krise. Regeringen gør de her ting for at genskabe landets konkurrenceevne, men siden 70 procent af portugisisk handel går til EU, så vil et kriseramt Spanien eller Frankrig også gå ud over Portugals handel,« siger han.
De spareplaner, der skal matche krisepakkens krav, mærker en lang række portugisere allerede nu, og det er derfor, landets to store fagforbund i dag har indkaldt til generalstrejke i protest mod regeringens nedskæringsplaner. Særligt blæser de til kamp mod regeringens planlagte suspension af offentligt ansattes feriepenge de næste to år samt en forlængelse af privatansattes arbejdsdag med 30 minutter uden løn.
Men i den portugisiske offentlighed er det helt centrale tema, at regeringen har lovet at beskære de offentligt ansattes løn med 30 procent. Overalt på broer og skilte hænger der røde bannere, der indkalder til generalstrejken, der blot er den tredje i landet, siden Portugal i 1974 opnåede demokrati.
Gælden altid foran
36-årige Pedro Rocha ryster på hovedet, når han tænker på generalstrejken. Han står på en halvtom plads foran parlamentets oplyste marmortrappe og skutter sig bag sin pelsfrakke.
»Generalstrejken bliver bare en ny Facebook-fest. Jeg kan ikke se, hvad det skal hjælpe,« siger han.
Han er arbejdsløs ph.d.-stipendiat i markedsledelse, og i en måned har han været en del af den portugisiske del af Occupy-bevægelsen. Han kritiserer fagforeningerne for at repræsentere »den gamle stil« og for kun at ville kritisere regeringen, men ikke hele finanssystemet.
Pladsen har i nogle uger tilhørt Occupy-bevægelsen. Af samme grund er hegn sat op foran parlamentstrappen, som i forvejen bevogtes af tre bevæbnede betjente. På pladsen sidder en gruppe unge under en pavillon. Én cykler vedholdende på en kondicykel, der er forbundet med små ledninger til en gammel bærbar computer. Den livestreamer til nettet og kører på benkraft, fortæller Pedro Rocha, der selv er træt af at have gæld og af ikke at have råd til at stifte familie.
»Gælden er altid foran dig. Den er altid større end nedskæringerne, siger han.«
Hans kammerat, Luis Alves på 30, er enig. Han er freelancedesigner og har ikke råd til at flytte fra sine forældre. De har kendt hinanden i knap en måned og er politisk ikke særligt enige om noget som helst, andet end at fremtiden skal se mere lys ud.
»Vi vil være normale som back in the days,« griner han og uddyber:
»Mine forældre sagde altid, at de skulle deles om en sardin, da de var børn. For første gang kommer vi til at sige til vores børn: ’det var meget nemmere engang, der havde vi penge’.«
»Vi er en del af et system, der tror på økonomisk vækst, mens vi bliver pålagt de her nedskæringer. Vi skal forbruge, men må alligevel ikke. Det er lidt ironisk,« griner han.
 
Informations tur til Lissabon er finansieret af Det Europæiske Overvågningscenter for Narkotika og Narkotikamisbrug (EONN) under EU.

