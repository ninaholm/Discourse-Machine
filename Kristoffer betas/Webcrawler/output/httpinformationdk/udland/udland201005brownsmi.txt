Brown smider håndklædet i ringen
Tæppefald for den britiske premierminister, Gordon Brown, der har valgt at trække sig fra posten som leder af det kriseramte Labour efter valgnederlaget


 Den britiske premierminister, Gordon Brown, vil træde tilbage som leder af Labour-partiet. Brown gjorde det klart i går, at han gerne ser sin afløser udpeget på partiets årskongres i september.
»Jeg vil bede Labour om at igangsætte de processer, der er nødvendige,« sagde Brown foran embedsboligen Downing Street 10 i London.
Den 59-årige britiske leder understregede, at han ikke selv vil »spille nogen rolle« i udnævnelsen, og at han heller ikke vil støtte nogen individuel kandidat. Brown, som har været premierminister siden 2007, gjorde det samtidig klart, at Labour vil indlede regeringssamtaler med Liberaldemokraterne, der allerede ligger i forhandlinger med De Konservative.
»Liberaldemokraternes leder, Nick Clegg, har lige fortalt mig, at selv om han vil fortsætte dialogen med De Konservative, ønsker han at starte formelle diskussioner med Labour,« afslørede Brown.
Klog beslutning
Ved parlamentsvalget i sidste uge opnåede De Konservative 306 mandater, men partiet mangler stadig 20 mandater for at få politisk flertal. Derfor skal briterne fremover ledes af et såkaldt hung parliament, der kan sammenlignes med en mindretalsregering eller en koalitionsregering. Liberaldemokraterne fik 57 mandater, og en koalition med De Konservative kan dermed føre til en flertalsregering. Regeringspartiet Labour tabte flere end 90 mandater, men er stadig det næststørste parti med 256 mandater.
Gordon Brown har allerede tilbudt Liberaldemokraterne et regeringssamarbejde, men flere eksperter udpeger Brown som den største forhindring for et fremtidigt regeringssamarbejde mellem de to partier. Allerede kort efter, at valgresultatet var kendt, opfordrede flere af Gordon Browns partifæller ham da også i klare vendinger til at gå af som leder.
John Mann, som var det første af Labours parlamentsmedlemmer, der krævede Browns afgang, betegnede mandag premierministerens beslutning som »klog og modig«.
I det hele taget har valgkampen været en katastrofe for Brown, der i 2007 afløste den anderledes karismatiske Tony Blair som premierminister. Selv om Brown beklædte finansministerposten i de 10 år, Blair var ved magten og sikrede Storbritannien gunstige økonomiske tider, så har det ikke hjulpet ham stort som premierminister.
Betydelige fremskridt
Gang på gang har den ubarmhjertige britiske presse svælget i afsløringer af, hvordan Brown det ene øjeblik kan være humørsyg, pedantisk og kaste med mobiltelefoner efter sine medarbejdere og det næste være mildheden selv, når han viser sig for folket.
Det var denne dobbelthed, vælgerne mente at se, da Brown under valgkampen kom for skade vredt at bagtale en 65-årig pensionist minutter efter sit møde med hende. Uheldigvis havde Brown glemt, at han stadig havde en tændt mikrofon på sig.
I går eftermiddag rapporterede den britiske tv-kanal Sky News, at De Konservative og Liberaldemokraterne i store træk var blevet enige om at danne en ny regering.
Men hverken Liberaldemokraterne eller De Konservative ønskede at kommentere oplysningerne, og partiernes forhandlere ville ikke sige andet end, at der var gjort »betydelige fremskridt« i forhandlingerne.
Dermed står alle døre endnu på vid gab i britisk politik. ritzau


