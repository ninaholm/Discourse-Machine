Brug af nationale stereotyper truer EU’s sammenhold
Dovne grækere, dominerende tyskere, overlegne franskmænd, beskidte nordeuropæere – sågar med dårlige spisevaner. Stereotyper er altid blevet brugt i aviskarikaturer og private samtaler. Men eurokrisen har pustet til ilden i en grad, så fortidens had og mistillid igen er kommet op til overfladen i Europa


 Kampvognens kanon peger direkte på de to skræmte smådrenge, der med store øjne kigger på den vrede kampvognsfører, som iklædt stiv militæruniform og med hævet pegefinger udsender en strid strøm af højlydte … eurotegn. Nej, vi er ikke i Homs eller Kairo.
Billedet er en karikatur tegnet af græske Stathis Stavropoulos. Kampvognsføreren er den tyske kansler Angela Merkel, og de to drenge repræsenter den græske befolkning.
»Hvad kan jeg gøre? Det er bare situationen nu,« siger Stathis Stavropoulos til det tyske blad Der Spiegel.
Nationale stereotyper i den europæiske presse er ikke noget nyt. Men siden gældskrisen startede, er de blevet hyppigere og grovere og tankegangen bag dem har bevæget sig fra avissiderne ind i befolkningernes bevidsthed.
»Det er vokset markant siden starten af 2010, først i de to lande, som jeg kender bedst, men siden i mange andre,« siger halvt tyske, halvt græske Janis Emmanouilidis, der er senioranalytiker ved European Policy Centre i Bruxelles.
»Vi ser det i Østrig, i Holland, i Italien, i Finland, i Portugal, i Irland. Det startede i Tyskland og Grækenland, men har bredt sig derfra,« fortsætter han i et interview med Information.
Emmanouilidis’ konklusion deles af den portugisiske journalist Luis Rego, der arbejder som avisen Economicos Bruxelles-korrespondent. Han erkender, at fjendtligheden er vokset mod især tyskerne, siden Portugal måtte bede EU og IMF om en hjælpepakke i 2011 til gengæld for et benhårdt spare- og reformprogram.
»Der er en masse bitterhed mod tyskerne. Når der er demonstrationer, ser man en masse antityske og anti-Merkel-bannere,« siger han til Information.
I en nylig lancering af en portugisisk drik, brugte firmaet billeder af Merkel og den franske præsident Nicolas Sarkozy, der sluprede løs af de søde portugisiske dråber.
»Ideen var at sige, at vi giver det bedste, vi har – drikken – væk til udlandet,« forklarer Rego og slår fast, at fjendtligheden ikke eksisterede før krisen.
»Absolut ikke. Den kommer af krisen. Inden den var Portugal et af de mest euro-entusiastiske lande.«
Også i Spanien har kommentarerne om de dovne sydeuropæere skabt vrede. Især fordi billedet ikke passer med spaniernes opfattelse af sig selv, som »et mønstereksempel i EU i de seneste 25 år,« forklarer José Ignacio Torreblanca, senioranalytiker og leder af tænketanken European Council for Foreign Relations’ Madrid-kontor.
»Spanierne har lagt mærke til stereotyperne af Syden i den udenlandske presse,« siger han til Information, »men endnu har de ikke svaret igen på samme måde. Merkel og Tyskland bliver kritiseret, men det er endnu ikke blevet personligt. Måske fordi vi ikke har fortid med Tyskland.«
Retorikken
Eksemplerne på nationale stereotyper er talrige fra både den sydeuropæiske og nordeuropæiske presse såvel som fra politikerne og almindelige menneskers retorik.
Tyske blade var blandt de første til at tale om ’konkursramte grækere’ som ’bedragerne i den europæiske familie’. Grækerne anlagde sågar en kollektiv injuriesag mod bladet Focus, efter det bragte et billede af den antikke græske skulptur Venus fra Milo, der gav den tyske læser ’skråt op’-fingeren i februar 2010. Ligeledes skabte kansler Angela Merkels kommentar om ’sydeuropæisk ineffektivitet’ voldsom harme, og fik græske borgere til at gå på gaderne med plakater af Merkel med et påmalet Hitler-overskæg.
Også i Portugal skabte Merkels kommentar harme.
»Folk var virkelig forargede over Merkels kommentar om, at vi er nogle dovne stoddere, og om at vi ikke arbejder nok og hæver vores pension langt tidligere end tyskerne. Især fordi det er fuldstændigt usandt,« siger Luis Rego.
I Grækenland peger de ligeledes på, at statistikkerne viser, at grækerne faktisk arbejder flere timer end deres nordeuropæiske naboer – problemet handler i virkeligheden om produktivitet og konkurrencedygtighed.
Fra papir til debat
Stereotyperne er imidlertid ikke sådan at slippe af med og er for længst hoppet fra avissiderne og ud i virkeligheden, hvor fortidens synder igen dyrkes i debatterne.
Ifølge den græske journalist Georgios Delastik, der selv har brugt vendinger som ’spredningen af Det Fjerde Rige’ i det venstre-liberale dagblad Ethnos, er den anti-tyske stemning nu rykket ind i privatsfæren. Bedsteforældre minder deres børnebørn om nazisternes besættelse, og alle grækere kender pludselig til det lån, som den tyske besættelsesmagt tvang Grækenlands nationalbank til at udbetale til det tyske rige i 1942, og som aldrig blev tilbagebetalt.
»Det er forfærdeligt,« siger Delastik til Der Spiegel og tilføjer, at den slags ikke stemmer overens med hans idé om et forenet Europa.
En nylig meningsmåling, trykt i nyhedsmagasinet Epikaira, viser, at flere end tre-fjerdedele af de 800 adspurgte grækere føler, at tyskerne er fjendtligt stillede over for Grækenland. 69 procent svarer sågar ja til, at tyske politikere forsøger at etablere et ’Fjerde Rige’. Da de blev spurgt om, hvad de associerede med Tyskland, brugte én ud af tre ord som ’Hitler’, ’nazisme’ og ’Det Tredje Rige’.
Janis Emmanouilidis nikker genkendende til oplysningerne.
»Vi ser historien blive genkaldt på måder, vi troede, vi var sluppet af med. Gamle sår genåbnes, nye tilføjes,« siger han.
Nord-syd-stereotyperne har sågar bevæget sig ind i debatten om vigtige politiske beslutninger, som da der sidste år skulle findes en afløser for franske Jean-Claude Trichet som præsident for den Europæiske Centralbank. Debatten kørte i høj grad på nationale karaktertræk, hvor tyske kommentatorer overvejede, hvorvidt varetagelsen af hårdt optjente nordeuropæiske penge kunne overlades til en italiener. Italienske Mario Draghi endte med at få jobbet, men vendepunktet i hans kampagne var, da den tyske tabloidavis Bild gav ham kælenavnet den preussiske italiener på grund af hans positive syn på en stram økonomisk politik. Ved hans udnævnelse satte bladet Mario Draghi på forsiden ’iklædt’ en preussisk hjelm.
Omvendt er nordeuropæere ifølge de italienske medier beskidte og spiser dårligt.
Politiske problemer?
Anspændte forhold mellem nogle af Europas politikere er af og til blevet tydelige i løbet af krisen. Da tyskerne foreslog udnævnelsen af en europæisk budgetkommissær, der skulle overvåge de græske politikere, svarede den græske uddannelsesminister, Anna Diamantopoulou, vredt igen ved at kaldte ideen for ’produktet af en syg fantasi’.
Ikke desto mindre er de europæiske ledere blevet enige om en række tiltag, der nu synes at have givet grundlag for en vis optimisme.
Luis Rego mener ikke, at spændingerne mellem landene har haft nogen indvirken på forhandlingerne af en løsning på krisen i eurozonen.
»Politikerne vil råbe højt i den hjemlige debat, når de har brug for det, men jeg tror ikke, at det har forgiftet arbejdet i Bruxelles,« siger han.
Janis Emmanouilidis er enig, men er ikke sikker på, at det vil fortsætte sådan.
»Befolkningens generelle attitude har en indvirkning på politikerne, men efter at det blev klart, at der var tale om en systemisk krise i eurozonen, som kunne sprede sig fra periferilandene, opstod der et pres på politikerne for at stå sammen og løse problemerne. Men i takt med at vi bevæger os fra en varm til en kold fase, kan man frygte, at det kan bryde mere åbenlyst ud også i det politiske arbejde,« siger han.
»Det her er den mere alvorlige følgeskadevirkning af krisen, som vil blive hos os i lang tid. Det skete meget hurtigt, men vil tage lang tid og en målrettet indsats at udbedre,« siger han.

