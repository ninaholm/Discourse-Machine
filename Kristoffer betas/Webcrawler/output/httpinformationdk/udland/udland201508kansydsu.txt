Kan Sydsudans præsident overholde sin egen fredsaftale?
Sydsudans præsident, Salva Kiir, har fået vredet armene om og har skrevet under på en ny fredsaftale. Den ottende af slagsen. Men det er højst usikkert, om han kan levere varen med et bagland, der er voldsomt utilfreds med aftalen, forklarer Nils Carstensen, der i mange år har fulgt Sydsudan tæt og opholdt sig i landet
Krigen mellem Sudan og løsrivelsesrepublikken Sydsudan har skabt store flygtningestrømme. Sydsudanesiske flygtninge venter på, at deres navn bliver råbt op, så de kan komme væk fra en transitlejr til en mere reguleret flygtningelejr. Mange er lige kommet til lejren med alle deres egendele.


 Der går en historie i Sydsudans hovedstad, Juba, om den lidt bizarre episode, der udspillede sig for knap to uger siden, da kamphanerne i den sydsudanske borgerkrig skulle mødes i den etiopiske hovedstad, Addis Ababa, for at afslutte to års borgerkrig med underskrivelsen af en fredsaftale.
Sydsudans præsident, Salva Kiir, havde i første omgang helt nægtet at dukke op til ceremonien, og da oprørssiden alligevel tog hjem efter at have underskrevet aftalen, fast forankret i den tro at begge parter i krigen var nået til enighed om en aftale, var det faktisk uden præsident Kiirs underskrift og kun oprørslederes Riek Machars.
»Rygtet i Sydsudan var, at Salva Kiir ganske enkelt ikke turde forlade hovedstaden Juba i 24 timer af frygt for, at han ville blive afsat fra magten af sine egne folk, hvis han var væk så længe. Og det var måske ikke så langt fra sandheden,« konstaterer Nils Carstensen, seniorrådgiver i Folkekirkens Nødhjælp, som kender til Sydsudan gennem mange års rejser og ophold i landet.
Derfor er den aftale, Salva Kiir i går endelig underskrev for at ende to års særdeles blodig borgerkrig, da også ganske usikker. Mens samtlige udenlandske aktører, fra de urolige nabolande til stordonorerne USA og EU og formentlig den stille gigant Kina, har gjort alt for at tvinge de to parter til at skrive under med trusler om sanktioner og afskæring af den støtte, Sydsudans regering er ganske afhængig af, er det stadig højst usikkert, om Sydsudans ikoniske leder med den sorte cowboyhat kan levere varen.
For mens Kiir selv i forbindelse med underskrivelsen af aftalen udtalte, at han havde »stærke forbehold« over for fredsaftalens bestemmelser, er det intet imod modviljen blandt den hårde kerne i hans styre, fortæller Nils Carstensen.
Usikkerhed og ingen er glade
»Det er svært at vide, om Salva Kiir har tænkt sig at leve op til aftalen, men selv med de bedste hensigter er det temmelig usikkert, om Salva Kiir kan kontrollere sit bagland. Der er enorm utilfredshed med aftalen i kredsen rundt om ham og dermed også stor usikkerhed om hans egen position. Og det samme gør sig gældende på den anden side af konflikten,« forklarer Nils Carstensen, der derfor også mener, at det bedste man kan håbe på i Sydsudan, der selv når freden hersker er præget af mindre sammenstød, er en nedbringelse af konfliktniveauet.
Det er en aftale, der ikke rigtigt gør nogle parter glade. Aftalen fordeler graden af indflydelse i forskellige provinser af landet efter en procentnøgle, hvor begge parter mener, de er blevet forfordelt, sammen med en række centrale poster, samtidig med at den dikterer en demilitarisering af Sydsudans absolutte centrum, hovedstaden Juba, som tidligere har været scene for ganske alvorlige sammenstød mellem Sydsudans forskellige stammer og grupper. Særligt det sidste er ifølge Nils Carstensen kontroversielt.
Kamp mellem to stammer
»Det skaber stor uro i kredsen omkring Kiir, fordi mange er bange for reelt at miste hovedstaden og dermed deres privilegier, hvis de ikke længere kan kontrollere den militært. Dinkaerne (Salva Kiirs stamme, red.) kommer ikke fra Juba, og der er mange lokale, der reelt har oplevet tiden siden fredsslutningen med Nordsudan (i 2005, red.) som en dinka-besættelse af deres territorium – og til en vid grad også som en besættelse fra nuer-stammen (oprørslederen Riek Machars stamme, red.), og der er følgende en frygt fra magtkredsen omkring Salva Kiir for, hvad der vil ske, hvis de ikke længere kan holde andre grupper nede med våben,« siger Nils Carstensen.
»Det her er, hvad? ... den ottende fredsaftale, der er blevet lavet, og ingen af de andre har holdt. Om den her gør det, er der intet fornuftigt bud på,« konstaterer han.
Flygtninge og oliekilder
Når chancen alligevel er der, og Salva Kiir modstræbende er gået med til at underskrive aftalen, skyldes det først og fremmest pres fra en række af de internationale partnere, der i mange år har holdt hånden under Sydsudan og dens SPLM-regering. Bl.a. USA, der er dybt engageret i verdens yngste land, EU’s medlemslande og andre vestlige lande som f.eks. Norge, samt nabolandene Etiopien, Kenya og Uganda, der alle har store interesser i Sydsudan på grund af dets grænseoverskridende problemer: flygtninge og olierigdomme.
»Der er ingen tvivl om, at den er blevet underskrevet med voldsomt ført hånd,« forklarer Nils Carstensen.
»Det er sjældent, man ser det i den grad, men der er en sjælden grad af sammenfaldende interesser på spil i Sydsudan. Både fra nabolandene, der også har interesser i olien, der findes i Sydsudan, og i de olieledninger, der skulle føre olie ud til havet, men også fra store internationale aktører, der frygter, at uroen kan sprede sig. Det er en region, der i øjeblikket konstant balancerer på randen af en større konflikt, og hvor ’blodkarrene’ er forbundne, uanset om du taler om DR Congo, Den Centralafrikanske Republik eller Darfur, hvor der atter er problemer. Der er en meget konkret frygt for, at situationen i Sydsudan kan få andre konflikter til at blusse op.« Truslerne har været ganske konkrete i form af sanktioner, der først og fremmest skulle hindre våben i at komme ind i landet, men spørgsmålet er, hvor effektive de i sidste ende vil være, selv om Nils Carstensen nok mener, at de ville blive gennemført fra de involverede donorlande.
»Fra et humanitært synspunkt er man nødt til at fortsætte med at arbejde i Sydsudan. Om sanktionerne reelt vil blive implementeret, er et åbent spørgsmål. Om Kina vil stoppe med våbensalg i Sydsudan, om russerne vil og om Nordsudan vil, kan man godt være usikker på, og så er det måske ikke så effektivt,« siger han, men lægger til gengæld håbet et andet sted.
»Det er måske nok en fredsaftale, der bliver presset ned over parterne udefra, men der er til gengæld ingen tvivl om, at den har bred støtte fra civilsamfundet. Biskopper og præster har udtalt en usædvanlig kraftig støtte til fredsaftalen, og det har de gjort af en årsag: Fordi befolkningen virkelig ikke ønsker den her krig. Den ønsker fred.«

