Opløsning af civile militser truer fremskridt i Irak
Spændingen mellem de sunni-militser, der har haft hovedansvaret for fremskridtene i Irak, og den shia-dominerede regering stiger. Opløsning af militserne og forfølgelse af deres ledere menes at være en del af forklaringen på en optrapning af volden i den seneste tid
Er Sahwa-grupperne i Irak på vej tilbage til væbnet modstand? I hvert fald er mange af militsmedlemmerne stærkt utilfredse med deres situation, fordi de ikke har fået løn i tre måneder. Lønnen har de optjent ved at kæmpe sammen med regeringen og de amerikanske tropper mod al-Qaeda, men nu hvor motivationen - den kontante afregning - er forsvundet, er situationen usikker.


 Det var en fredelig protest, da 500 milits-medlemmer i løbet af ugen travede fra en forstad i den nordirakiske by Haweja og til den lokale militærbase for at protestere over ikke at have modtaget løn i tre måneder.
Det er imidlertid ikke første gang, medlemmer af de amerikansk støttede Sahwa-grupper, eller Awakening-councils, har været på barrikaderne det seneste år, og bekymringen spreder sig for, om de amerikansk bevæbnede grupper, der i vid ustrækning består af folk, der var  oprørere, før amerikanerne overtalte dem til at skifte side og kæmpe med den irakiske regering og amerikanske tropper mod al-Qaeda, i  realiteten er på vej tilbage til væbnet modstand - både mod regeringen og mod andre magtfulde grupper i det irakiske samfund. Siden regeringen for knap et år siden overtog den formelle kontrol og aflønningen af hovedparten af de omkring 100.000 sunni-krigere, har der været et stigende antal sammenstød, blandt andet i foråret, hvor der i Bagdads Fadhil-kvarter var åbne kampe mellem områdets Sahwa-gruppe og regeringsstyrker og amerikanske soldater, efter at gruppens leder, Adil al-Mashhadani, var blevet arresteret.
Skiftende loyalitet
Samtidig har regeringen arresteret en lang række af de mest prominente ledere af Sahwa-grupperne, mens andre ledere er gået i landflygtighed af frygt for arrestationer og forfølgelse. En række af grupperne, der har været helt centrale i opgøret med al-Qaeda i Mesopotanien, er blevet tvangsopløst, mens andre er gået i opløsning af sig selv på grund af manglende betalinger fra regeringen, som både har forsømt at betale dem og integrere en del af dem i Iraks mere officielle sikkerhedsstyrker.
Resultatet er ifølge flere iagttagere, at mange af militsfolkene nu er begyndt at bruge deres amerikansk leveredes våben og know-how i andre sammenhæng.
»Processen med at vælte Sahwa-ledere er meget tydelig og bliver foretaget gennem fabrikerede og ondskabsfulde udsagn. Den fortsatte menneskejagt efter dele af Sahwa-bevægelsen og dens ledere har tvunget mange til at flygte ud af landet, og det har bidraget til de massive sikkerhedsproblemer i Irak,« siger sheikh Basem al-Dalimi, en tidligere leder af en anden Sahwa-gruppe fra Bagdad.
»De fleste Sahwa-medlemmer var allerede oprørere, før de blev betalt for ikke længere at være det. Men når de så ikke længere bliver betalt, er nogle skiftet tilbage, og der er ingen tvivl om, at mange af deres medlemmer, særligt på lavere niveau, er gået tilbage til væbnet oprør, og at de blandt andet står bag den genopblusning, der på det seneste er sket i Anbar-provinsen. Hvor stor en del af episoderne, de står bag, er selvfølgelig umuligt at sige, men mange af dem har utvivlsomt skiftet loyalitet imod regeringen,« konstaterer Joost Hiltermann, International Crisis Groups iagttager af Irak gennem mange år.
Blandt andet i Anbar-provinsen, der ellers i lang tid har været fredelig, har en række bombeattentater i den seneste tid skabt uro. Samtidig har der også været kampe internt mellem de forskellige Sahwa-grupper og også mellem grupperne og Det Islamiske Parti, der er den anden stærke politiske gruppe blandt Iraks sunnimuslimer, blandt andet med mange medlemmer fra den gamle Baath-elite.
»Der er ingen tvivl om, at Maliki har fulgt en meget bevidst del-og-hersk-politik, hvor en række af de vigtigste Sahwa-ledere er blevet fængslet. Nogle er blevet jaget på flugt, andre er blevet belønnet og købt over, og atter andre er blevet splittet ud mod hinanden, hvilket han har haft nemt ved, fordi de allerede er dybt splittet internt. Man kunne måske mene, at det ville have været mere fornuftigt at integrere dem alle, men Maliki har på den anden side haft succes med at svækkke dem med sin hårde politik,« konstaterer han.
Borgerkrig i vente?
Oprindelig var det meningen, at Sahwa-bevægelsens væbnede deltagelse i det irakiske projekt skulle konverteres til en politisk ditto for på den måde at give de traditionelle sunni-stammer og klaner en mere direkte aktie i Iraks politiske projekt. Men foreløbig er overgangen ikke forløbet glat.
»Det er stadig svært at afsige en endelig dom over Sahwa-grupperne. Meget afhænger af, om de får den indflydelse, som amerikanerne havde lovet dem, da de oprettede grupperne, ved valget i januar. Hvis de ikke gør det, vil mange af dem søge tilbage til væbnet kamp,« siger Joost Hiltermann, der forventer, at USA vil påbegynde en voldsomt accelleret tilbagetrækning efter valget, hvilket vil åbne for en kamp om magten, som indtil nu har været underspillet.
»Meget afhænger af, om amerikanerne kan forhandle en magtdeling på plads, inden de trækker sig tilbage. Hvis det ikke lykkes, er det meget sandsynligt med en kraftig opblomstring af volden i retning af en decideret borgerkrig, men nok mindre langs sekteriske linier end vi hidtil har set. Her vil Sahwa-grupperne være en af flere vigtige aktører,« siger han.


