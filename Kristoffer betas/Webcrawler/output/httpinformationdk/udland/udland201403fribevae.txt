’Fri bevægelighed’ forpligter
Det skulle være så godt: arbejdskraftens frie bevægelighed. Men ønsket om at skabe økonomisk vækst i først EF – og siden EU – udfordrer nu velfærdssamfundet


 
	Det stod allerede i den oprindelige Rom-traktat fra 1957, at Fællesskabet skal virke for »oprettelse af et indre marked ved fjernelse af hindringerne for den frie bevægelighed for varer, personer, tjenesteydelser og kapital mellem medlemsstaterne«.

	Men 57 år senere er konsekvenserne først for alvor ved at gå op for mange danskere, som den seneste tids diskussion om først børnechecken, og nu også dagpengereglerne, har vist. Det er disse ord, og de efterfølgende i traktater, direktiver og EU-domme, som er skyld i, at EU’s medlemslande bliver tvunget til også at tilbyde den udenlandske arbejdskraft de nationale velfærdsgoder – på et tidspunkt, hvor mange har mistet jobbet og riget fattes penge. Mens frygten for den såkaldet velfærdsturisme får statsminister Helle Thorning-Schmidt (S) til at trække stregen ved andre EU-borgeres ret til dagpengene, understreger EU-eksperter dog, at man ikke skal glemme formålet med arbejdskraftens frie bevægelighed.

	»Idealet er at få vækst – og dermed velfærd – på baggrund af bevægelser over grænserne. På den måde undgår vi flaskehalse og får fleksibilitet på arbejdsmarkedet. Arbejdskraften er en produktionsfaktor, på linje med varer, kapital og tjenesteydelser, og den skal derfor også kunne bevæge sig for, at vi får et velfungerende indre marked. I starten var der tale om såkaldt kvalificeret arbejdskraft, og så der er gradvist blevet åbnet for, at det gælder flere og flere kategorier – indtil det vi står med i dag, som afspejler den politiske union: Nemlig, det er EU-borgere som skal kunne bevæge sig,« siger Dorthe Sindbjerg Martinsen, professor ved institut for Statskundskab på KU.

LÆS: ’I får vores skatteydere – hvorfor skal vi så betale deres børnepenge?’

	Siden 1957 er mange EU-borgere da også flyttet til andre EU-lande for at læse, finde arbejde eller tilbringe alderdommen under varmere himmelstrøg. Men det har alligevel ikke været så mange, at det skabte problemer, da Spanien, Portugal og Grækenland blev optaget. Først med udvidelsen af de øst- og centraleuropæiske lande er der for alvor kommet mange, som er villige til at flytte for af få et job.

	»Det har vi hele tiden vidst i Danmark, så det er ikke noget nyt. Det nye er måske, at EU-Domstolen trækker grænserne lidt skarpere og er mere opmærksom på, at der inden for velfærdsområdet kan komme nogle indirekte hindringer som hindrer arbejdstagerne i at bevæge sig, fordi de dermed bliver dårligere stillet. Man skal med andre ord kunne tage sine rettigheder med sig over grænserne,« siger Bent Greve, professor i samfundsvidenskab på Roskilde Universitet.

	Sænker det ydelserne?

	Mens de øst- og centraleuropæiske lande frygter at miste arbejdsduelige og initiativrige borgere, frygter vi i Nordeuropa til gengæld, at disse bliver en underskudsforretning. Og de seneste måneder er det blevet diskuteret om denne indvandring samfundsøkonomisk giver over- eller underskud. Økonomi- og indenrigsminister Margrethe Vestager (R) vakte tidligere på året opsigt ved at hævde, at »der er ikke noget problem med trafik ind i landet for at få offentlige ydelser«. En opfattelse statsministeren tilsyneladende delte frem til sit ugentlige pressemøde tirsdag, hvor hun dog stadig stod fast på, at slaget om børnechecken er tabt.

	Prisen for at betale børnechek til andre EU-landes borgere er 15 mio. kroner, og det beløb er så lavt, at regeringen og Danmark godt kan leve med det, mente Helle Thorning-Schmidt.

	»På den ene side er socialpolitikken jo principielt et nationalt anliggende. Men hvor går grænsen mellem, hvad der er EU’s ansvar og nationaltstatens ansvar, og hvornår overtrumfer retten til arbejdskraftens frie bevægelighed nationalstatens mulighed for at holde fast i en række velfærdsydelser, som vi forbeholder for nogen, som grundliggende set også har betalt til det danske samfund,« spørger Bent Greve.

	Ifølge Dorthe Sindbjerg Martinsen kan beløbenes størrelse blive afgørende for, hvilke følger arbejdskraftens frie bevægelighed ender med at få for socialpolitikken.

	»For øjeblikket ser det ud til at være om man gør politisk brug af det. Hvis man siger: Det her er ikke holdbart, det presser velfærdsstaten så meget, at vi må lave andre ordninger – ja, så kan man få det udfald, at man lukker kasserne eller sænker velfærdsniveauet. Men der er andre, der siger: Lad os nu se, hvor mange det drejer sig om. Spørgsmålet er, hvem som vinder den politiske fortolkning,« siger professoren ved Københavns Universitet.

