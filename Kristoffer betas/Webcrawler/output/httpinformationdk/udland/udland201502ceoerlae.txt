CEO’er lægger klimapres: Nul udledninger i 2050
I denne uge forhandler alverdens lande igen om en global klimaaftale. Foreløbig vokser kataloget af indbyrdes konkurrerende forslag til mål og midler

 Repræsentanter for 196 forskellige lande mødes til efteråret i Paris for at formulere en global klimaaftale. Inden da skal landenes forhandlere enes om et katalog af forslag, der kan danne grundlag for aftalen.


 Skal det globale samfund virkelig løbe en risiko på 33 pct. for at ryge over to graders global opvarmning og hvad dermed følger af ødelæggende klimaforandringer?Det mener en gruppe globale erhvervsledere ikke, og derfor har de nu afsendt en fælles appel til de forhandlere fra 196 lande, som i denne uge er samlet i Geneve for at bane vej for en global klimaaftale på COP 21-topmødet i Paris til december.
Erhvervslederne sigter til, at det omfangsrige katalog af forslag fra lande og landegrupper, som skal danne udgangspunkt for en Paris-tekst, bl.a. omfatter et forslag om at reducere de globale udledninger af drivhusgasser til ’nær nul’ i år 2100. Men en sådan tidsmæssig ramme for den kommende klimaindsats giver ifølge FN’s klimapanel IPCC kun 66 pct. chance for at blive under de to grader.
»Vi mener, at en chance på 1:3 for at fejle er uacceptabel i betragtning af de potentielt katastrofale virkninger på klimaet,« hedder det i henvendelsen fra erhvervslederne, der derfor vil have en langt hurtigere nedtrapning af CO2-udledningerne:
»Vores ambition er et globalt mål om en nettoudledning af drivhusgasser på nul i 2050.«
Dermed bidrager erhvervslederne, der bl.a. tæller Unilevers CEO Paul Polman, stifteren af Virgin-imperiet Sir Richard Branson, direktør i den store Kering-koncern Jochen Zeitz samt den mangeårige formand for den indiske Tata-koncern Ratan Tata, til det pres, som Greenpeace og andre grønne ngo’er lægger på de forhandlende regeringer. For Greenpeace m.fl. kæmper for et mål i en Paris-aftale om 100 pct. udfasning af fossile brændsler i 2050 som forudsætning for at nå nul udledning af drivhusgasser.»Politikerne i Paris har brug for at vide, at erhvervslivet bakker dem op i at tage de rigtige beslutninger, og at de ikke vil skade verden økonomisk ved at træffe disse beslutninger,« siger Richard Branson.Og lederen af FN’s klimasekretariat, Christiana Figueres, der forestår denne uges forhandlingsrunde, har allerede kvitteret for appellen.
»Dette mål om nul nettoudledninger af drivhusgasser i 2050 vil udløse en bølge af ambitioner og handling, flytte investeringer og skabe massiv jobvækst,« siger Figueres.I virkelighedens verden, dvs. i FN’s imposante center for globalt diplomati i Geneve, Palais des Nations, er der imidlertid langt til et sådant mål.
Ambitionen med denne uges forhandlinger er at forvandle kataloget af konkurrerende ønsker og krav – i alt 38 sider – fra COP20-mødet i Lima i december til et egentligt udkast til den ønskede Paris-aftale. På det punkt, der handler om selve målet for den langsigtede reduktionsindsats, er der f.eks. 10 alternative bud på indsatsen med det mest vidtgående på linje med Greenpeaces formulering og det mindst ambitiøse blot konstaterende, at landene skal arbejde for »en afvigelse fra business as usual«. Og der er ikke på forhånd sikkerhed for, at en formulering om den langsigtede reduktionsindsats overhovedet kommer med i Paris-aftalen.
Frivillige mål
Overordnet står forhandlerne over for udfordringen med, hvilken karakter en global klimaaftale skal have. De to største CO2-udledere, Kina og USA, er i dag enige om, at der er brug for resolut klimahandling, men de er også enige om, at landenes individuelle klimamål skal fastsættes af landene selv og ikke defineres ovenfra via en global byrdefordeling.
Dette frivillighedsprincip gør tilværelsen nemmere for alle parter og vil derfor givetvis blive rammen for Paris-aftalen. Men med næsten garanti for at landenes frivillige mål ikke tilsammen sikrer de to grader, ønsker EU en proces hen over sommeren med gennemgang og opstramning af ambitionerne i håb om inden Paris at komme nærmere det FN-vedtagne tograders-mål. Det modsætter en række vækstøkonomier sig imidlertid kategorisk med henvisning til, at det vil være udefrakommende indblanding i landes indre anliggender.»Der kan ikke være tale om en forudgående granskning i et uafhængigt og demokratisk land som Indien,« sagde Indiens miljøminister Prakash Javadekar f.eks. i sidste uge.
Til debatten om landenes mål hører også den vedvarende strid mellem i- og u-lande om ansvaret. EU, USA, og andre i-lande vil, at alle nationer nu forpligter sig til en klimaindsats, idet man henviser til, at en række såkaldte u-lande i dag har CO2-udledninger pr. indbygger, der er højere end en række såkaldte ilande.Men G77-gruppen af u-lande, Kina inklusive, fastslog straks ved Geneve-mødets start søndag, at man står fast på princippet fra FN’s klimakonvention fra 1992 om »fælles, men differentieret ansvar« – kodesprog for, at det er ilandene, der bærer hovedansvar og derfor alene dem, der skal forpligte sig.
EU har annonceret, at man afleverer sit bud på klimamål den 25. februar, og det ventes at omfatte den allerede vedtagne ambition om 40 pct. CO2-reduktion i 2030, om end den svenske regering netop har meddelt, at man vil presse på for at hæve EU-målet til 50 pct. reduktion i 2030.
Godt fra start
Den fortsatte mistillid mellem i- og u-lande, som fik COP20-mødet i Lima til at slutte i dårlig stemning, handler i høj grad om, hvem der skal finansiere klimaindsatsen.Helt tilbage på klimatopmødet i København i 2009 lovede ilandene at yde 100 mia. dollar årligt til ulandenes klimaindsats fra 2020. Foreløbig er der kun kommet omkring 10 mia. dollar i FN’s grønne klimafond, og der er ingen klarhed over, hvordan man inden 2020 skal nå op på det tidobbelte. Kommer ilandene ikke til lommerne, lægger det endnu engang gift for forhandlingerne.
'Ambitionen for denne uges forhandlinger i Geneve er at forvandle ’ønskesedlen’ fra Lima-mødet på de 38 sider til et operationelt udkast til Paris-aftalen. Der er kun aftalt yderligere én forhandlingsrunde inden Paris – i Bonn til juni – så hvis man fejler i Geneve, varsler det ilde for COP 21.
I telefonen fra Palais des Nations fortæller Greenpeace’s klimapolitiske rådgiver, Jens Mattias Clausen, at Geneve-mødet er kommet fra start i en god stemning.
»Det var nærmest uhørt, hvor hurtigt man søndag kom i gang med arbejdet, ganske uden det sædvanlige processludder,« siger han.
Bidragende til den gode stemning er, at forhandlingernes formandskab i stedet for at være restriktive har inviteret landene til i løbet af de første to døgn at indlevere deres yderligere ønsker til kataloget, før man begynder at luge ud, forkorte og strømline.
»Det har foreløbig skabt en langt højere grad af ejerskab blandt landene. Risikoen er selvfølgelig, at man får så stor en tekst, at det bliver en uoverskuelig opgave at strømline den,« siger Jens Mattias Clausen, som i går gættede på, at de 38 sider vil svulme til 55-60 sider, før processen med at strømline begynder.Greenpeace-rådgiveren siger, at man er glad for erhvervsledernes pres på forhandlerne.
»Der er dog en forskel på dem og os. Når CEO’erne taler om nul ’nettoudledning’ af CO2 i 2050, så åbner de op for science fiction-teknologier, der kan suge CO2 ud af atmosfæren, således at man både kan fastholde et vist forbrug af fossile brændsler og samtidig nå en udledning på nul. Vi mener, man skal være klarere i mælet og sige, at vi må holde op med at bruge fossile brændsler.«

