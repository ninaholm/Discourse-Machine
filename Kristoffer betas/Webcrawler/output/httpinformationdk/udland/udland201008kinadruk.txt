I Kina drukner man i olie
En eksplosion i en olierørledning i den kinesiske by Dalian for nylig har udløst stærk olieforurening af havet. Tusinder har med de bare hænder kæmpet mod udslippet - én kæmpede forgæves
I en billedserie bevidner fotograf Jiang He, hvordan brandmand Zhang Liang (t.h.) mister fodfæstet i det olieforurenede havmiljø i Dalian, og hvordan en tililende kollega forgæves forsøger at trække ham op til overfladen igen.


 Som blodårerne i en organisme er kloden spundet ind i et netværk af olierørledninger, tankerruter og tankbiltransporter, der vedvarende pumper dén klæbrige, sorte substans rundt, som verdenssamfundet har valgt at anvende som livgiver til økonomien. Med mellemrum brister en åre, og sorte blødninger skaber panik og afslører netværkets sårbarhed. Ved at blødningerne søler organismen til, og dele af den livgivende forsyning svigter for en tid.
I de seneste godt 100 dage er det blødningen fra den lækkende BP-åre i Den Mexicanske Golf, der har spredt forurening og død i regionen og bekymring kloden over. Parallelt med dette drama har Information berettet om oversete olieblødninger i  Nigeria, i Ecuador, Rusland og Alaska. Nu kan historien om styrtblødningen i den kinesiske olieby Dalian så fortælles, som - relativt uset af verdens medier - indtraf for to uger siden og nu omsider af kinesiske myndigheder hævdes håndteret.
Det var kl. 18.20 den 16. juli, at en stor olierørledning pludselig eksploderede i Xingang-havnen i den nordøstkinesiske millionby Dalian. Tidligere på dagen var et liberisk tankskib blevet færdig med at pumpe olie via rørledningen til en 100.000 kubikmeter-tank på havnen, ejet af det statslige PetroChina. Ifølge en redegørelse offentliggjort forleden af de kinesiske myndigheder, skete eksplosionen, fordi medarbejdere fra firmaet Q.PRO Inspection & Technical Services i strid med reglerne fortsatte med at tilføre rørledningen et kemisk stof, der fjerner svovl fra olien, men også er stærkt oxiderende og kan antænde brændbare stoffer.
Den voldsomme eksplosion fik endnu en rørledning til at eksplodere, resulterende i en hidsig brand i den netop fyldte olietank. For at afværge yderligere eksplosioner i nærliggende tanke med olie og farlige kemikalier åbnede man bevidst for oliehanerne på disse andre tanke og ledte olien ud i havnebassinet.
I 15 timer kæmpede kinesiske brandfolk for at bringe oliebranden under kontrol. Og straks lørdag morgen iværksattes indsatsen for at bremse den ekspanderende pøl af tyk fuelolie, der flød ud i havet. Myndighederne har fastholdt, at det samlede udslip den 16. juli var på 1.500 ton olie, svarende til knap 11.000 tønder - en dråbe i havet i forhold til lækagen fra BP's olieboring i Den Mexicanske Golf på op til fire mio. tønder. Greenpeaces kinesiske afdeling, der har været på stedet siden eksplosionen, bestrider dog denne vurdering.
»Selv om regeringen vurderer, at der blev spildt 1.500 ton olie efter ulykken, så fortsatte olie med at lække i seks dage, og alle ventiler blev ikke lukket helt før den 22. juli,« siger Yang Ailun, klimamedarbejder hos Greenpeace.
Den amerikanske biolog og ekspert i olieforurening, professor Richard Steiner, har for miljøorganisationen søgt at vurdere ulykkens omfang og angiver en mere sandsynlig udslipsstørrelse på 430-650.000 tønder råolie.
De kinesiske myndigheder satte øjeblikkelig et stort beredskab i gang for at bremse spredningen af olien, der i løbet af det første døgns tid nåede at forurene et havareal på 183 kvadratkilometer. Fem dage inde i ulykkesforløbet var et areal på 946 kvadratkilometer og en kyststrækning på 90 kilometer forurenet, rapporterede AFP med kinesiske medier som kilde.
Næsten 20.000 lokale fiskere i 4.000 fiskerbåde blev kastet ind i kampen. Fra deres både opsamlede de gennem 10 dage den tykke olie fra havoverfladen med alt inden for rækkevidde: spande, net, øser, de bare hænder og sågar - ifølge medierapporter  - spisepinde.
Omkring 20 olierensningsfartøjer blev tilsvarende sat ind, olieopløsende kemikalier og bakterier blev hældt ud i vandet, og 30 kilometer flydespærringer blev placeret for at bremse spredningen.
En brandmands endeligt
Forrige tirsdag, på fjerdedagen efter eksplosionen, fulgte den kinesiske fotograf Jiang He indsatsen ved kysten ud for Dalian. Et sted arbejdede to brandfolk, Zhang Liang og Han Xiaoxiong, ude i det stærkt olieforurenede vand på at flytte en flydende pumpe, der siden starten havde leveret havvand til brandfolkenes løbende indsats på land, men nu svigtede, antagelig på grund af olien.
I en rystende billedserie bevidner fotograf He, hvordan brandmand Liang mister fodfæstet i det olieforurenede havmiljø, og hvordan en tililende kollega forsøger at trække ham op til overfladen igen.
»Olien var for glat. Jeg greb hans hånd, men den var for glat at holde fast på. Jeg greb om hans hoved, men han blev ved at glide nedad,« siger kollegaen til det Hongkong-baserede netmedie www.ifeng.com. Fotografens billedserie viser, hvordan Liang forsvinder under havets olieoverflade, og hvordan hans kollega Han Xiaoxiong efterfølgende bæres i land, sort fra isse til hæl, som var han dyppet i tjære.
»Olieudslippet dræbte ham,« siger fotografen om Liang.
»Hvis der ikke havde været nogen olie, ville det på ingen måde have været umuligt for dem at svømme fem meter.«
Forfaldne
25-årige Zhang Liang blev eneste menneskelige offer for den kinesiske olieulykke. Ifølge internet-rapporter stod 30.000 mennesker forleden langs ruten, da han blev ført til graven i Dalian. Den intense oprydningsindsats, hvor de tusinder af involverede typisk har arbejdet uden masker, støvler, handsker og set stort på eget helbred, kalder professor Steiner »massiv og overraskende effektiv«. De kinesiske myndigheder meddelte sidste mandag, at alt nu er under kontrol.
»Dette er en sejr. Oliepølen er blevet fuldstændig fjernet, og olien har ikke spredt sig til internationalt farvand,« sagde Dalians borgmester Li Wancai.
Ikke alle er enige. Greenpeace rapporterede i sidste uge, at der stadig er masser af olie langs strandene, og at bl.a. lokale havbrug har lidt skade. Miljøforsker Zhao Zhangyuan ved Kinas miljøforskningsinstitut siger til Shanghai Morning Post, at liv i havet kan blive påvirket af forureningen et årti fremover.
»USA og Kina, kraftcentre forfaldne til beskidt energi, har på samme tid haft de værste olieudslip i deres historier - et uhyggeligt sammentræf eller måske bare starten på værre ting,« funderer Michelle, Greenpeace-aktivist og -blogger på plads i Dalian, Kina.
Se fotograf Jiang Hes billeder fra den kinesiske olieulykke på Informations fotoblog
.


