'Situationen er i dag 100 pct. under kontrol'
Demonstrationerne i Teheran er ifølge det statsejede dagblad 'Iran' nu '100 pct. under kontrol'. Men krisen er ikke overstået, og Irans forhold til omverdenen er den seneste uge blevet forværret af regimets forsøg på at finde udenlandske syndebukke
Mens en planlagt sørgemarch for de 17 dræbte demonstranter i Teheran i går blev aflyst, har regimet gjort et stort nummer ud af at højtideligholde begravelsen af de politifolk, der angivelig er blevet dræbt i sammenstød med demonstranter. Her holder en regeringstalsmand tale ved Basij-militsmedlemmet Hossein Gholam Kabiris begravelse.


 Beirut  - Der blev ingen sørgemarch for de 17 dræbte demonstranter i Teheran. Kun de dræbte sikkerhedsfolk fra de seneste dages gadekampe er blevet stedt til hvile med fuldt statsligt honnør. Ifølge myndighederne er otte politifolk blevet dræbt, siden urolighederne brød ud for knap to uger siden,  og ifølge en redaktør fra det statsejede dagblad  Iran , Ghanbar Nadheri, vil de, der »fremkaldte uroen« - han nævnte specifikt den slagne præsidentkandidat, Mir-Hossein Musavi - »betale en pris, når tiden er inde«.
Den anden tabende præsidentkandidat, Mehdi Karoubi, der opfordrede til sørgemarchen, udsendte onsdag en erklæring, hvori han »udsatte« protesten til en gang i næste uge. Den bliver næppe til noget - også Keroubi står på listen over dem, der  vil betale en pris , hvorimod den tredje slagne præsidentkandidat, Revolutionsgardens tidligere chef Mohsen Rezai har trukket sin klage over valgsvindel tilbage.
Redaktøren fra  'Iran', der selvsagt støtter regimet, havde det ellers ikke nemt, da han i går blev interviewet - eller rettere afhørt - om regimets reaktion på protesterne af tv-stationene Al Jazeera.
»Folk forhindres i at bevæge sig ud på gaden. Hvorfor « blev han inkvisitorisk spurgt.
»Fordi det kræver tilladelse at demonstrere,« svarede han.
»Men iransk lovgivning tillader fredelige protester «
»Et godt spørgsmål«, svarede Ghanbar Nadheri, og det kunne ligefrem høres, hvordan han trak luft ind, »for i de seneste dage er 200 banker og 300 butikker blevet afbrændt foruden busser, busstationer og anden offentlig ejendom, og et antal politifolk er dræbt af ukendte gerningsmænd, men situationen er i dag 100 pct. under kontrol.«
Redaktøren tilføjede, at »de anti-revolutionære kræfter« får støtte fra udlandet, og at »præsidenten har beviser for, at Saudi-Arabien har spillet en aktiv rolle i protesterne«.
Og der var den så igen  - den med  'udlandet'!
Advarsel til Obama
I går advarede den formelt genvalgte præsident, Mahmoud Ahmadinejad, præsident Obama mod »at blande sig i Irans indre anliggender«.
Den amerikanske præsident har i relativt forsigtige vendinger kritiseret det iranske styres forbud mod demonstrationer og dets massearrestationer af oppositionelle politikere, journalister og aktivister, ligesom Obama har afvist at andre lande kan gøres til syndebukke for Irans problemer.
»Obama begik en fejl ved at sige de ting, og vi spørger, hvorfor han er gået i den fælde, at han nu siger det, den tidligere præsident Bush plejede at sige,« sagde Ahmadinajad.
Ahmadinejads 'advarsel' indeholder, trods dens absurde sammenligning med Bush, en kerne, nemlig den, at Irans mulighed for en mere frugtbar dialog med USA for en tid synes forpasset med regimets beslutning om at få Teheran »100 pct. under kontrol«. Det er sket ved hjælp af Revolutionsgarden og Basij-militsen, der i løbet af onsdag og torsdag gjorde kort proces med de sidste få hundrede demonstranter, der havde valgt at overhøre den åndelige leders dekret om at indstille aktivismen.
Regimet var hurtigt ude med at stemple de voldsomme demonstrationer umiddelbart efter valghandlingen 12. juni som »zionisters værk«, og det blev fulgt op af Irans åndelige leder, Ali Khamenei, i hans tordenprædiken ved fredagsbønnen i sidste uge, hvor ikke kun Vesten i almindelighed, men Storbritannien i særdeleshed blev angrebet for at »sprede ondskab«.
Læst og påskrevet
Årsagen til, at briterne blev udnævnt til særligt skurkagtige, menes at være, at BBC for et års tid siden etablerede satellit-tv på farsi, det persiske sprog, som iranerne kan tage ned på deres illegale parabolantenner, og som har været en irritation for styret.
BBC-korrespondenten Jon Leyne blev da også udvist som en af de første journalister under de aktuelle uroligheder, ligesom en britisk-græsk freelancejournalist er blevet anholdt.
At regimet var rystet i de første dage efter valget, fremgik af lørdagens indkaldelse af det diplomatiske korps til en  belæring  af den iranske udenrigsminister, Motakki, der i stærke og for ham helt usædvanligt skarpe vendinger repeterede angrebene på især de store EU-lande, Tyskland, Frankrig og Storbritannien samt USA. Tirsdag i denne uge udviste Iran to britiske diplomater. Regeringen i London svarede igen med at udvise to iranske diplomater, ligesom det tidligere var blevet besluttet af evakuere ambassadepersonalets familier.
Iranske ambassadører i en stribe hovedstæder blev kaldt til samtale i de respektive EU-landes udenrigsministerier, hvor de fik læst og påskrevet om Irans  utilbørlige angreb . Hvad der hidtil har været betragtet som en intern krise i Iran, har altså foldet sig ud i en diplomatisk krise, som ikke kan undgå at påvirke atmosfæren, når spørgsmålet om Irans atom-program igen sættes på dagsordenen, hvilket vil ske lige så hurtigt, der er  100 pct. kontrol over situationen .
Arabisk tavshed
Mere overraskende er det, at Irans præsident også har fundet det nødvendigt at gå i kødet på ærkefjenden på den anden side af Den persiske Golf, Saudi-Arabien, som han ellers før valget havde indledt opblødende diplomatiske kontakter med. Men i går angreb han Saudi-Arabiens nationale sikkerhedsråd for medvirken til at mobilisere de »anti-revolutionære kræfter« i gaderne i Teheran og andre iranske byer.
Saudi-Arabien har i lighed med de øvrige  moderate  arabiske lande, først og fremmet Egypten, set neutralt til, mens den iranske krise eskalerede. Men i modsætning til de øvrige og mindre golfstater, fik de saudiske medier, der kontrolleres af kongehusets sikkerhedstjenester, lov at skrive kritisk om valget.  Det saudi-arabiske dagblad, Asharq al-Awsat, noterede således, at »forfalskning af resultatet var den nemmeste opgave for det religiøse sikkerhedsregime, som ikke overlader, hvad det anser for sin ret, til tilfældigheder«.
I Iran lukkede myndighederne den saudi-arabiske tv-station Al-Arabiya s kontor ned i en uge.
Men ellers har der været tilbageholdende tavshed hele vejen rundt i den arabiske verden - kun Hassan Nasrallah i Libanon, leder af det Iran-finansierede Hizbollah-parti med egen milits, roste i en tale for en uge siden det iranske politiske system som et eksempel til efterfølgelse, men han afholdt sig fra at tage direkte parti for en af siderne.
Sejrsfest boykottet
Mindre golf-stater som Forenede Arabiske Emirater, der i årtier har gjort krav på nogle øer, som Iran påstår ejerskabet til, og Bahrain, der styres af en sunni-klan, men har shiamuslimsk flertal, har reageret yderst forsigtigt.
Emiraternes emir har lykønsket Ahmedinejad med  valgsejren , og i Bahrain har pressen skrevet pænt om ham.
»Hvis han var kandidat i et arabisk land imod en siddende præsident, ville folket stemme på ham,« skrev en kommentator i Bahrain-avisen al-Wassat. Syrien har forholdt sig neutral, og kilder i Damaskus siger til Information, at rygterne om at søge en løsere tilknytning til den strategiske partner mod øst, svirrer i det politiske miljø.
Foreløbig ligger al diplomatisk aktivitet dog så stille, som de  100 pct. kontrollerede  gader i Teheran, hvor det eneste, der bevæger sig, er klyngerne af sikkerheds-styrker. Det kollektive humør beskrives måske bedst i den kendsgerning, at omkring 100 af Majlis  - parlamentets - medlemmer, herunder dets magtfulde formand, Ali Larijani, boykottede Mahmoud Ahmedinejads sejrsfest. De var forhindrede af  andre aftaler .


