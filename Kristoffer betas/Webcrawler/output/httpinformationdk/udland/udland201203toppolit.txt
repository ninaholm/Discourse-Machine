Toppolitikers fald sætter fokus på nepotisme
Lækkede oplysninger fra Kinas kommunistiske lederskab skaber mere klarhed om den fremtrædende politiker Bo Xilais pludselige politiske endeligt. At han nu kædes sammen med nepotisme risikerer at give næring til mistanke mod hele den politiske elite
Da Bo Xilai i torsdags blev fjernet fra sin post som partichef i storbyen Chongqing, sluttede hans politiske karriere brat.


 Kinas kommunistiske lederskab fyrede toppolitikeren Bo Xilai, efter at det kom frem, at han forsøgte at forhindre en korruptionsundersøgelse mod sin familie og samtidig degraderede politichefen, som stod bag undersøgelsen. Det fortæller lækkede oplysninger fra en intern rapport, der har cirkuleret blandt regeringens og kommunistpartiets lederskab. Dermed kastes der mere lys over det, der har udviklet sig til den største politiske skandale i Kina i årevis.
Bo Xilai nød stor folkelig popularitet, men var samtidig stærkt kontroversiel. Han blev spået en plads blandt den ni mand store gruppe af topledere, som styrer Kina, men da han i torsdags blev fjernet fra sin post som partichef i storbyen Chongqing, sluttede hans politiske karriere brat.
Bo Xilai begyndte at komme i alvorlig politisk modvind, da hans tidligere allierede og politichef i Chongqing, Wang Lijun, i starten af februar søgte tilflugt på et amerikansk konsulat i byen Chengdu. Den nye interne rapport fortæller, at Wang Lijun havde meddelt sin politiske chef, at hans familie var ved at blive undersøgt for kriminalitet. »Kammerat Bo var utilfreds med dette,« hedder det i rapporten. Inden for få dage fik Bo Xilai fjernet Wang Lijun som politichef, og af frygt for sin sikkerhed flygtede Wang Lijun kort efter til det amerikanske konsulat.
Rapporten er den første kendte anerkendelse fra officiel side på, at Wang Lijun søgte om asyl på konsulatet for at undgå Bo Xilais vrede. Efter en dag forlod Wang dog konsulatet og blev bragt til Beijing for at blive afhørt af det statslige sikkerhedspoliti.
Spekulationer
Rygtet om den interne rapport fra kommunistpartiets centralkomité har bredt sig på internettet inden for de seneste dage, og i går rapporterede avisen The New York Times, at den havde fået rapporten bekræftet af en researcher fra et regeringsinstitut på ministerniveau og af en embedsmand fra Chongqing, der var blevet briefet af kollegaer, som var til stede, da rapporten blev læst op på et regeringsmøde i fredags.
Hidtil har Kinas statsmedier blot kortfattet konstateret, at Bo Xilai har mistet sin stilling i Chongqing, men har ikke forklaret årsagen. Og i de seneste dage har landets censurapparat haft travlt med at dæmme op for rygterne omkring Bo Xilais fyring, som spreder sig på internettet. Spekulationerne har kørt på, at Bo Xilais skæbne er et udslag af intern magtkamp i partiet frem mod det store lederskifte i partitoppen til efteråret. Andre rygter har fokuseret på mulige korruptionsanklager mod Bo Xilais familie.
Kinas øverste lederskab er sårbar over for begge teorier, da partiets ledere længe har fremstillet sig selv som ikke-korrupte tjenere af folket, der ikke misbruger deres magt, og som sammen har dannet en harmonisk enhed uden skærmydsler.
Lang tradition
Anklagerne om nepotisme mod Bo Xilai er usædvanlige, blandt andet fordi et sådant magtmisbrug menes at være tolereret i vid udstrækning i det politiske system. Og formentlig ville sagen mod Bo Xilai ikke have taget fart, hvis Wang Lijun ikke havde fået den til at eksplodere ved at søge tilflugt på et amerikansk konsulat. Ej heller ville sagen være bragt videre, hvis Bo Xilai ikke havde magtfulde politiske fjender, som var klar til at bruge affæren som påskud til at få ham fjernet. I Kina er korruptionsundersøgelser ofte en god undskyldning for at eliminere politiske rivaler.
»At bruge beskyldninger om økonomisk urent trav i politiske stridigheder har en lang tradition i Kina,« siger Zhang Ming, politolog fra Folkets Universitet i Beijing.
62-årige Bo Xilais højt profilerede indsats mod korruption og organiseret kriminalitet i Chongqing – anført af politichef Wang Lijun – og samtidig hans promovering af maoistisk kultur koblet sammen med hans karismatiske og populistiske fremfærd har tilsyneladende skabt ham rigeligt med politiske fjender.
Nepotisme
Men at Bo Xilai, en af landets – nu tidligere – største politiske stjerner, nu kædes sammen med nepotisme risikerer at give næring til mistanke mod hele den politiske elite. For spørgsmålet er, om nogen af Kinas topledere ville kunne tåle at få deres egen person og ikke mindst deres familiers gerninger gransket. Næsten alle toplederne har familiemedlemmer, som har opnået magtfulde og yderst berigende stillinger i det kinesiske erhvervsliv, hvilket skaber mistanke om nepotisme, og at udnyttelse af deres familiemedlems politiske magt har spillet en betydelig rolle. Og i enkelte tilfælde er det blevet afsløret, at børn af Kinas ledere har været involveret i korruptionsskandaler – bl.a. sønnen af stats- og partileder Hu Jintao.
Men toplederne og deres familiers økonomiske interesser granskes netop ikke af Kinas statskontrollerede medier.
»Vores lederskab har gode grunde til ikke at tillade nogen diskussion af deres familiemedlemmers jobs,« siger en journalist fra et stort kinesisk statsmedie, som ønsker at være anonym på grund af det politisk følsomme emne. »I mange tilfælde er deres aktiviteter ikke engang en hemmelighed, men ingen vil rapportere, at de har tilranet sig uretfærdige fordele.«
National sikkerhed
Det er der god grund til. Der har tidligere været spekulationer omkring Bo Xilais familiemedlemmers gerninger. Hans kone, Gu Kailai, blev undersøgt af den kinesiske journalist Jiang Weiping, som antydede, at Gu Kailais advokatvirksomhed var involveret i store økonomiske aftaler, som Bo Xilai havde udøvet indflydelse på. Men da Jiang Weiping fik sine kritiske artikler trykt i medier i Hongkong, blev hun i 2001 dømt til otte års fængsel for at have »lækket statshemmeligheder« og »truet den nationale sikkerhed«. Efter hun blev løsladt i 2007, flygtede hun til Canada.
Først når en embedsmand eller politiker officielt undersøges for korruption, kan kinesiske medier forsigtigt begynde at dissekere familiemedlemmers økonomiske interesser, og næsten altid viser det sig, at de har været i stand til at veksle politisk indflydelse til økonomisk gevinst.
Den seneste udvikling gør det muligt, at Bo Xilai kan ende foran en dommer, hvilket er en sjældenhed for en kinesisk toppolitiker. Men det er sket tidligere. To partichefer, fra Shanghai og Chongqing, blev fjernet fra deres stillinger i henholdsvis 1995 og 2006 og senere fængslet for korruption.

