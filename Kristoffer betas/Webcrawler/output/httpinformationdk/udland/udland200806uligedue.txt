En ulige duel
Senator McCain er handicappet af en kantet personlighed, manglende talegaver, knappe finansielle midler, en elendig økonomi og en upopulær krig


 BOSTON - Endelig havde den republikanske præsidentkandidat John McCain en enestående chance for at trænge igennem Demokraternes mediestøj og nå et landsdækkende vælgerpublikum.
Det var tirsdag i sidste uge. Demokraternes primærvalgkamp var overstået. Barack Obama havde sikret sig nok delegerede. McCains planlæggere sørgede for, at hans tale på et valgmøde i New Orleans faldt tidligt på aftenen, så tv-stationerne kunne transmittere den i sin helhed, inden Hillary Clinton og Obama skulle tale senere.
En kæmpe chance for McCain, der har haft kolossalt svært ved at konkurrere om mediernes opmærksomhed, så længe Clinton og Obama dystede på livet løs.
At konkurrere med Obamas oratoriske talent er på forhånd en svær opgave. Det kan ingen anden amerikansk politiker, bortset fra Bill Clinton. Så amerikanske kommentatorer ville aldrig bruge Obama som målestok for McCains talegaver. Ikke desto mindre dumpede de ham den aften.
CNN-kommentator Jeffrey Toobin kaldte bramfrit talen for "forfærdelig." Den velkendte republikanske rådgiver Alex Castellanos indrømmede: "Gudskelov, at dette præsidentvalg ikke bliver afgjort af kandidaternes talegaver." 
På den McCain-venlige tv-station Fox News forsvarede kun en kommentator McCain. Alle andre besværede sig. 
Kritikken går primært på McCains stil. "Det er utroligt, at han endnu ikke har lært at læse op fra en teleprompter," sagde en anonym kampagnemedarbejder til bloggen Politico.com. 
Obamas sejrstale i Minneapolis fik derimod den højeste karakter. I CNN's studie var der i de første sekunder efter talen stilhed. Æggehovederne skulle samle sig, inden de hentede superlativerne frem - også de republikanske analytikere hældte godt på.
God debattør
Frem til præsidentvalget den 4. november får McCain kun en tilsvarende chance for at nå ud til så mange amerikanerne. Det vil bliver på Republikanernes partikongres i Minneapolis 4. september.
Men det betyder ikke, at alt er tabt. McCains styrke er valgmøder med relativt få tilhørere, hvor han svarer på alle spørgsmål og bruger sin betydelige personlige charme og humor til at afvæbne kritikere. Det er en kunstform, som han lærte under primærvalget i New Hampshire i 2000 mod George W. Bush.
Da McCain styrtdykkede i meningsmålingerne sidste sommer, tilbragte han næsten hele efteråret på valgmøder i New Hampshire. Det var det strategiske træk, der reddede hans kandidatur i de republikanske primærvalg. Det er derfor ikke overraskende, at McCains kampagnechef i et brev i sidste uge foreslog at arrangere 10 tv-transmitterede offentlige debatmøder mellem McCain og Obama inden de to partikongresser i sensommeren. Det ville svare til en tv-debat om ugen på vilkår, som styrker McCains bedste kort - hans debatevner.
Obama er derimod ikke nær så imponerende som debattør, om end selv republikanere medgiver, at han har hvæsset sin kniv gevaldigt i verbale dyster med Hillary Clinton. Tv-debatterne kunne også udviske mange vælgeres skepsis over for Obamas begrænsede politiske erfaring, fordi de ville opleve ham stå side om side med McCain og formentlig demonstrere en lige så stor viden om emnerne. Obama-kampagnen afviste da heller ikke McCains forslag. 
Pengemangel
Manglen på tilstrækkelige finansielle midler kan gå hen og blive McCains største hovedpine. Obama har vist sig at være en af amerikansk histories bedste pengeindsamlere. Siden valgkampen begyndte i februar 2007 har han rejst ca. 300 mio. dollar, hvoraf 2/3 er bidrag under 200 dollar fra små donorer. McCain er ikke god til indsamlinger og nåede kun 100 mio. dollar.
Private donationer
Obama vil formentlig fortsætte med at finansiere sin kampagne via private donationer frem til valget, mens McCain agter at søge om 85 mio. dollar fra forbundsstaten. Disse penge udbetales først efter hans formelle kåring som republikanernes kandidat den 4. september. Et konservativ slag på tasken anslår, at Obama ved hjælp af sine 1,5 mio. små donorer, andre større bidragsydere og mange af Clintons indsamlere vil kunne skaffe mindst 300 mio. dollar mere.
Traditionelt har republikanske præsidentkandidater rejst flere penge end demokrater. At det forholder sig omvendt i 2008, skyldes dels Obama-kampagnens brug af internettet, dels manglende entusiasme for McCain hos republikanske kernevælgere samt republikanernes ringe udsigt til succes ovenpå en historisk upopulær Bush, en ligeså upopulær krig og økonomisk recession.
En betydelig forskel mellem to præsidentkandidaters finansielle midler kan gøre en stor forskel. 
"Obama har startet en mobiliseringskampagne i alle 50 stater for at indskrive nye vælgere i valgregistret," siger Stephen Ansolabehere, professor på Harvard University med speciale i valgpolitik. 
"Hvis Obama har ressourcer nok og hyrer stab og køber tv-reklamer i alle stater, eller hvis han prøver at gå efter nogle traditionelle republikanske delstater, kan det tvinge McCain til at sprede sine ressourcer for tyndt ud og gøre ham sårbar andre steder. Det er et skakspil."

Følg med på Martin Burcharths blog Amerikanske Perspektiver på luftskibet.information.dk

