Angreb i Paris indvarsler ny fase i terror
Seks samtidige angreb i Paris har kostet indtil videre 127 døde, mens 200 er alvorligt sårede. Eksperter advarer om en ny fase i kampen mod terror, hvor radikaliserede og militante sovende celler sigter mod bløde, civile mål, som er svære for myndighederne at overvåge. Terrorangrebet kan også få alvorlige konsekvenser for Europas flygtningekrise
 Par holder om hinanden udenfor spillestedet Bataclan i Paris, hvor over 100 blev dræbt fredag aften. Foto: Kamil Zihnioglu/AP


 Islamisk Stat (IS) tager i en officiel erklæring skylden for de blodige angreb i Paris fredag aften, der har kostet mindst 127 livet, mens mindst 200 er alvorligt sårede, skriver nyhedsbureauet Reuters.
"Otte brødre, der bar bombebælter og medbragte angrebsvåben", har udført et "velsignet angreb på korsfarernationen Frankrig", hedder det i erklæringen, der er lagt på internettet.
Kort forinden konstaterede Frankrigs præsident, François Hollande, at IS stod bag, og at der var tale om en krigshandling.
I en erklæring fra IS siges det videre, at angrebene i Paris skal vise Frankrig, at det vil være jihadisternes vigtigste mål, så længe den franske regering fortsætter sin politiske kurs i Syrien.
Tidligere lørdag har politiet anholdt en mistænkt, der siger, han har tilsluttet sig Islamisk Stat, dels har flere vidner fortalt internationale medier, at gerningsmændene råbte slagord om Syrien og Irak og benyttede sig af tilråbet ’Allah Akbar’ – ’Gud er stor’ på arabisk – mens de skød deres ofre.
På Twitter anvendte flere grupper med selverklæret tilknytning til ISIS hashtagget #باريس_تشتعل, der oversat fra arabisk betyder #ParisBrænder eller #ParisErAntændt med billeder fra angrebene.
Højtstående efterretningskilder i Frankrig og USA, som Information har været i kontakt med fredag aften og lørdag morgen, siger, at de er overbeviste om, at det er islamistiske terrorceller i Frankrig, der står bag ugerningen, der kan ende som det mest dødelige terrorangreb i nyere europæisk historie (bombeangrebet mod et tog i Madrid i 2004 kostede 191 mennesker livet). 
Og mens Frankrig er erklæret i undtagelsestilstand for første gang siden 1944, leder politiet efter medsammensvorne og mulige yderligere gerningsmænd.
Dødelig terror på 30 minutter
Angrebene kom kort tid efter hinanden – indenfor 30 minutter – og gik først ud over to barer, La Belle équipe ved rue de Charonne og Carillon overfor restauranten Le Petit cambodge ved rue Alibert sidst på aftenen.
Samtidig blev tre bomber detoneret ved det store stadion Stade de France, hvor Frankrig spillede landskamp mod Tyskland. Kort tid efter blev det populære spillested Bataclan, hvor en koncert med det californiske rockband, Eagles of Death Metal var i gang, angrebet.
Her blev 120 mestendels unge mennesker henrettet en efter en af sortklædte unge uden masker, der skød på koncertgængerne fra både gulvet, korridoren og to balkoner, før specialstyrker stormede bygningen. Endelig var der to yderligere angreb, det alvorligste ved rue de la Fontaine-au-Roi, hvor fem meldes dræbt og otte alvorligt såret.
Et opskåret lig blev også fundet udenfor stadion.
Selvmordsveste blev detoneret
Alle otte aktive terrorister er meldt døde – syv detonerede selv de selvmordsveste, som de bar i det øjeblik, politiet rykkede ind og stormede koncertstedet, mens den ottende blev skudt, før hans vest også eksploderede.
Ifølge de franske myndigheder er det imidlertid sandsynligt, at der fortsat er såvel medsammensvorne som mulige gerningsmænd på fri fod.
Udover chokket, der natten til lørdag fik samtlige vestlige statsledere og højtstående politikere til at erklære deres solidaritet med Frankrig og tilbyde hjælp til kampen mod terror, som præsident Francois Hollande erklærede vil blive ’hård og uden medlidenhed’, så hæfter eksperter og efterretningsfolk sig ved at angrebet fastcementerer læren fra massakren i januar mod det satiriske magasin Charlie Hebdo: At kampen mod den islamistiske terror for længst har bredt sig fra Mellemøsten, Afrika og Afghanistan til de vestlige hovedstæder.
Militante og disciplinerede terrorceller
Derudover har selve formen for den ekstremistiske terror også ændret sig.
Der er ikke tale om enkelte grupper eller utilregnelige individer, men om velorganiserede, militært inspirerede celler, der består af unge mænd, i dette tilfælde sandsynligvis franskmænd, der sympatiserer med islamistiske terrorgrupper og enten har været i kamp i Syrien eller Irak og er vendt tilbage til Frankrig, eller som har træning fra aktive kamphandlinger andre steder i verden.
Over 1.000 franskmænd er hjemvendt fra kampe i Syrien på ISIS’ side. I USA angives tallet til at være 250.
Efterretningsmyndighederne har længe været nervøse for sådanne såkaldte sleeper cells, der er svære at overvåge, fordi de ikke nødvendigvis foretager sig noget aktivt i længere tid netop for at kunne bevæge sig under politiets radar.
Og det er dybt foruroligende, siger såvel politikere som eksperter.
Steve Moore, der er tidligere agent for FBI, peger på, at »sådanne trænede celler er i stand til at gennemføre større angreb, der mere minder om borgerkrig« eller organiseret byguerilla-aktiviteter end traditionelle enkeltstående terrorangreb.
’De har lært af Snowden’
Peter King, der er formand for udvalget for sikkerhed og terrorbekæmpelse i Repræsentanternes Hus, siger tilsvarende, at »angrebet er uhyggelig velorganiseret og tilrettelagt med maksimal skadevirkning for øje. Når man lykkes med en samtidig serie af angreb og benytter sig af en kombination af selvmordsveste, Ak47 (Kalashnikov-geværer, red.), håndgranater, gidseltagning og summariske henrettelser, så er det nøje koordineret. Det er en ny fase for den islamistiske terror.«
Robert Baer, der er tidligere CIA agent er enig:
»Dette er en ny form for terror, og det ligner det, vi lige har set i Libanon. Angrebet er velkoordineret og retter sig udelukkende mod bløde mål, som ikke er omgivet af megen sikkerhed. Og der bliver ikke talt om planerne på mail og mobiltelefoner længere. De tider er forbi. Vi taler om gerningsmænd, der har studeret Edward Snowden. De ved godt, hvordan man undgår overvågning,« sagde han natten til lørdag til CNN.
Vestlige efterretningstjenester er strakt til det yderste
Andre vestlige efterretningskilder, der har forlangt at være anonyme for at udtale sig til Information, spår at angrebet i Paris »blot er starten. Jeg er overbevist om, at det bliver værre. Efterretningstjenesterne er strakt til det yderste, de har ikke mandskab til at overvåge flere. Selv i Frankrig, som nok har det bedste og mest velforberedte anti-terrorberedskab i verden kan man ikke overskue situationen. Der er ikke kapacitet til at håndtere 5-6 angreb på en gang, lige som man ikke kan holde snor i over 1.500 mennesker, der er hjemvendte fra kampe i Syrien. Dertil kan man lægge den europæiske indvandringsbølge, der er i gang, og som man ikke ved noget om, hvad betyder endnu.«
Kilden tilføjer, at der endvidere er »stor risiko for en skadelig og negativ reaktion imod muslimer, der udgør en betydelig del af befolkningen i Paris«.
Tidligere vicedirektør for CIA’s antiterrorcenter Phil Mudd, der i dag arbejder som chefanalytiker for CNN, uddyber denne problematik over for Information.
Han kalder også den franske efterretningsindsats for ’fremragende’ og understreger, at det nu er vigtigt at »holde hovedet koldt og holde fakta og fiktion adskilt. Det ser ud som om IS har en kapacitet, der rækker videre end Irak og Syrien«.
Han henviser til det mulige bombeattentat af et russisk fly samt nylige angreb i Libanon og Egypten, og peger på nødvendigheden af »en langsigtet og koordineret efterretningsindsats fra de vestlige lande«.
 
Opdateret i forhold til tidligere version med oplysningen om, at IS har sagt, at organisationen står bag angrebene i Paris

