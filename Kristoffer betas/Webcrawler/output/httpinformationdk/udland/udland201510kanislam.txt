Kan islamister være en del af løsningen?
Den vigtigste gruppe islamister i Syrien lige nu er hverken Islamisk Stat eller al-Qaedas syriske afdeling, Jabhat al-Nusra, men en for de fleste ukendt gruppe ved navn Ahrar al-Sham. De holder nøglen til, om en forhandlet fred er mulig
Civile hjælpearbejdere står ved liget af en mand, der er blevet dræbt under et af Assad-regimets tøndebombeangreb i Aleppo. Flere iagttagere ser nu gruppen Ahrar al-Sham som en del af en løsning på konflikten.


 Når man debatterer den umulige og fastlåste tragedie, som er Syrien, er omdrejningspunktet som oftest Islamisk Stat, amerikanskstøttede oprørere, iranske hjælpetropper eller russiske bombefly. Men faktum er, at den mest fremgangsrige styrke på slagmarken mellem regime og oprørere i Syriens fastlåste hængedynd er et sammenrend af islamistiske grupper, som de færreste almindelige mennesker har hørt om – og først og fremmest er det Ahrar al-Sham – de frie fra Syrien. Ifølge iagttagere af den syriske tragedie er den islamistiske gruppe en nøglespiller, hvis krigen på et tidspunkt skal nå til ende, hvad enten det bliver i form af en stor forhandlet fredsplan eller et mere pragmatisk arrangement.
»Den nok vigtigste gruppe, som kæmper mod det syriske regime i øjeblikket, er Ahrar al-Sham,« konstaterede Robert Ford, USA’s tidligere Syrien-ambassadør tidligere på året.
»Ahrar er en nøglestyrke på slagsmarken, men vestlige medier bruger ikke meget plads på at beskrive dem, andet end at konstatere, at de er hardline eller jihadi,« skriver den tidligere ambassadør og anbefaler, at man taler med dem.
Smed IS og Assad på porten
Mens Islamisk Stats kampe mod det syriske styre reelt har været begrænsede i omfang, kan det samme ikke siges om Ahrar al-Sham. Da en koalition af oprørsgrupper i foråret jog regeringshæren ud af den vigtige provins Idlib – en af de vigtigste oprørssejre i krigens fireårige historie – var det med Ahrar al-Sham som absolut seniorpartner.
Gruppen kontrollerer store dele af det fragmenterede Nordsyrien og har reelt opslugt de fleste af de andre islamistiske grupper, de har været i alliance med. De har – som de eneste – en gang før jaget Islamisk Stat næsten helt ud af Syrien.
Derfor er det også dem, analytikere kigger mod, når de skal forsøge at besvare to af borgerkrigens mest centrale spørgsmål:
1) Kan en oprørsside, der i dag domineres af islamistiske grupper, på sigt konverteres til en mere nationalistisk en af slagsen?
2) kan man forpligte de islamistiske oprørere til at støtte en overgangsregering efter en forhandlet løsning eller til i det hele taget at spille en konstruktiv rolle i en overgangsfase?
»Det er meget svært at forestille sig en fungerende løsning uden Ahrar al-Shams medvirken. Ingen andre har den autoritet og legitimitet, der skal til for at bringe jihadi-grupper sammen om en løsning, som Ahar al-Sham har – og ingen har den styrke, det kræver f.eks. at tvinge Jabhat al-Nusra til at rette ind. Man har i den grad brug for Ahrar al-Sham, hvis det skal virke,« siger Aron Lund, en af de mest fremtrædende eksperter i det syriske oprørslandskab.
Moderate islamister?
Alligevel er Ahrar al-Sham og grupper i dets omkreds et ømtåleligt emne i debatten om en mulig løsning i Syrien. Det skyldes i høj grad deres fortid – og deres vision for et fremtidigt Syrien. Gruppen har skrevet indlæg i vestlige medier og givet interviews, hvor de beskriver sig selv som en social bevægelse og en nationalistisk og moderat faktor i den syriske borgerkrig, men det er kun en halv sandhed.
Ahrar al-Sham blev dannet i de første måneder af opstanden i 2011, da Assad-styret ved amnesti løslod mange – især islamistiske – fanger fra Sednaya-fængslet.
Gruppens ledelse består i vid udstrækning af islamister fra netop dette berygtede fængsel, hvor de dannede netværk og sammen studerede islam. Kort efter løsladelsen gik de under jorden for at danne modstandsgrupper mod styret. Flere af lederne har været en del af al-Qaeda, ligesom de for nylig hyldede den afdøde talibanleder Mullah Omar. På sigt er gruppens mål at omgøre Syrien til en islamistisk stat, ganske vist i et tempo, »der passer til syriske forhold«.
Til gruppens forsvar taler, at den ikke består af internationale jihadister, men har en distinkt syrisk karakter; de ønsker ikke at deltage i en global jihad rettet mod Vesten; og i løbet af de seneste år har de fået et direkte fjendtlig forhold til Islamisk Stat.
Det sidste er et resultat af en serie blodige attentater mod gruppens ledelse, som i flere tilfælde mere eller mindre har udryddet toppen af organisationen.
Imidlertid er den blot vokset endnu stærkere frem bagefter.
Attentaterne og de generelle angreb fra IS mod oppositionen har sat de to grupper hårdt op mod hinanden i en grad, så Ahrar al-Sham i januar sidste år samlede andre oprørsgrupper og i praksis smed IS ud af det nordlige Syrien.
Hvad vil de selv?
Spørgsmålet er dog også, om Ahrar al-Sham overhovedet er interesseret i at være en del af en fredsløsning med de kompromisser, det indebærer. En del af gruppens legitimitet bunder i, at den har afvist både at tilknytte sig den dysfunktionelle syriske eksilopposition og at rette ind efter vestlige ønsker (omvendt har USA i flere tilfælde bombet gruppen fra oven).
Det kan gå begge veje, vurderer Aron Lund.
»Ahrar al-Sham har i det sidste år valgt at være en del af en politisk proces. Man vil hellere være indenfor end udenfor, og det gør dem specielle i jihadi-miljøet og centrale i forhandlinger. Jeg tror, de har besluttet, at de gerne vil forhandle, og de har faktisk kapitalen til at gøre det med deres ret ubøjelige forhistorie. Til gengæld har de adskillige gange sagt, at de ikke kan acceptere et kompromis, hvor Assad eller hans sikkerhedsregime på nogen måde bliver,« siger han.
»En ting er selvfølgelig, at retorikken er hårdere udadtil, end den måske er i virkeligheden, men de vil skulle gøde jorden internt for et kompromis, og det er usikkert, om de vil få støtte til det.«
Selv tror han ikke meget på en stor forløsende fredsaftale.
»Jeg tror, hverken regimet eller for eksempel Ahrar al-Sham er parat til nogen form for reel magtdeling, når det kommer til stykket. Men jeg kunne godt forestille mig mere begrænsede lokale aftaler, der kan føre til en kantonisering af Syrien med separate arrangementer, som sikrer, at regioner kan eksistere side om side med en form for semi-magthegemoni i nogle områder. Problemet i de oprørskontrollerede områder er så også, at den hegemoni ikke findes. Men det er svært at få øje på nogen andre end Ahrar al-Sham, som skulle være i stand til at udfylde den rolle, Og hvem ved, så kan der måske hen ad vejen komme en slags forhandlinger,« siger han.
»Den eneste vej frem er ret beset at lade de forskellige grupper mumle sig igennem forhandlinger, hvor man undgår de svære spørgsmål, og alle lader som, at de ikke indgår kompromisser. Men det er også umuligt at forestille sig det ske uden, at grupper som Ahrar al-Sham går med på det,« konstaterer han.

