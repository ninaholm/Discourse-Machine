Iran-aftalen er Obamas store succes
Selv om republikanerne led nederlag under en afstemning i Senatet torsdag, vil de fortsat prøve at sabotere atomaftalen med Iran


 I ugevis har der ikke hersket tvivl om udfaldet. Præsident Barack Obamas største udenrigspolitiske succes – en international atomaftale indgået med Iran den 14. juni – ville med sikkerhed blive godkendt af USA’s kongres.
Torsdag kunne præsidenten høste resultatet af den mest målrettede kampagne for et stykke lovgivning, han nogensinde har præsteret. Men det skete gennem en højst usædvanlig stemmeprocedure, der sikrer godkendelse af atomaftalen ved hjælp af et mindretal i Repræsentanternes Hus og Senatet.
Sagt på en anden måde: I begge lovgivende kamre vender et klart flertal bestående af alle republikanere og en håndfuld demokrater sig imod den historiske atomaftale; og i meningsmålinger bliver de bakket op af halvdelen af vælgerne. Trods det bliver aftalen til lov.
Atomaftalen er således ikke på fast grund. Alle republikanske præsidentkandidater har i valgkampen lovet at skrotte den, hvis de skulle blive valgt til det Hvide Hus i 2016. I Kongressen lover de to republikanske partiledere, Mitch McConnell og John Boehner, kamp til stregen.
»Denne debat er slet ikke ovre. Vi er lige begyndt. Det er vores hensigt at benytte alle forhåndenværende midler til at bremse eller forsinke gennemførelsen af aftalen,« sagde Boehner torsdag. Han er formand for Repræsentanternes Hus.
Nogle republikanere planlægger f.eks. at sagsøge præsident Obama for at have overtrådt en lov vedtaget i maj, der skabte den utraditionelle stemmeprocedure. Ifølge loven kan præsidentens veto af f.eks. en forkastet Iran-aftale kun blive ophævet af to tredjedele af medlemmerne i Repræsentanternes Hus og Senatet.
Det betyder, at blot en tredjedel af lovgiverne i begge kamre er tilstrækkeligt til at få atomaftalen godkendt.
Filibuster-reglen
Men torsdag undgik præsident Obama at skulle nedlægge veto, da et forslag i Senatet om at forkaste aftalen med Iran faldt for en anden parlamentarisk manøvre. Ifølge den såkaldte filibuster-regel kan enhver senator modsætte sig en lov ved at tale uafbrudt; det kræver 60 ud af 100 senatorer at stoppe denne form for politisk sabotage.
Selv om 54 republikanere og fire demokrater stemte ja til at forkaste atomaftalen, altså et flertal på 58, var det ikke nok til at nå op på de 60 filibuster-sikre stemmer.
Republikanerne vil også modsætte sig ophævelsen af økonomiske sanktioner mod Iran, der blev vedtaget i årene efter gidseldramaet på USA’s ambassade i Teheran i 1978. Flere af disse sanktioner er gengæld for terroranslag angiveligt planlagt og gennemført på vegne af Iran.
Republikanerne overvejer også at vedtage en lov, der skulle forbyde Obama at ophæve sanktioner, som hans forgængere i embedet dekreterede i protest mod Irans atomprogram. Ifølge atomaftalen fra Wien skal disse sanktioner ophæves, så snart Iran har reduceret sine beholdninger af beriget uran og centrifuger samt opfyldt en række andre betingelser.

