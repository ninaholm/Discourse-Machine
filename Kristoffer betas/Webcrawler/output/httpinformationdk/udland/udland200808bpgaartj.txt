BP går efter tjæresand: 'Back to Petroleum'
Indtil for nylig havde BP held med at profilere sig som det grønne olieselskab med sol og vind som fremtidsperspektiv. Nu følger man alle de andre i jagten på den sidste olie
Indtil december sidste år afholdt BP sig som det eneste store olieselskab fra at udvinde olie af tjæresand. Men nu vil selskabets ledelse have del i den lukrative, men klimabelastende udvinding.


 Nu er der nogle, der forlanger, at BP skifter navn igen. 
Det multinationale olieselskab, etableret for hundrede år siden og i et halvt århundred kendt som British Petroleum, meddelte i 2000, at bogstaverne BP fremover skulle læses som en forkortelse for Beyond Petroleum, 'hinsides olien'. 
Selskabets gamle logo blev skiftet ud med en gulgrøn solsikke for at signalere, at BP nu sadlede om, satte miljøet i højsædet, vedtog egne klimamål og indledte milliardinvesteringer i sol og vind. BP optrådte hyppigt på lister over virksomheder, der drev den ny grønne revolution fremad.
Sådan er det ikke mere, hævder internationale miljøorganisationer. I lyset af selskabets dispositioner det seneste år bør BP på ny justere sit slogan, denne gang til Back to Petroleum, 'tilbage til olien', siger f.eks. Greenpeace.
Chefskifte
Anklagerne om tilbagefald er kommet, efter at den hidtidige øverste chef i BP, Lord Browne of Madingley, der personligt drev det grønne hamskifte, sidste forår trådte tilbage og blev erstattet af oliegeologen Tony Hayward. 
Hayward fastslog i oktober 2007, at BP's overordnede indtjening var utilfredsstillende, og at satsningen på vedvarende energi ikke havde givet noget synligt, positivt bidrag til kursen på BP-aktien. Uden at skære ned på investeringerne i vedvarende energi skulle BP fremover skærpe fokus på selskabets to traditionelle kerneområder, sagde Hayward: Udvinding af olie og gas samt raffinering og salg af olie-gasprodukter. Blandt branchefolk såkaldt upstream- og downstream-business. 
Arbejdet med vedvarende energi skulle udskilles i en særlig division med egen bestyrelse. Rygtet gik om frasalg, men det er indtil videre blevet afvist af BP-ledelsen.
De alvorligste ridser i renomméet kom imidlertid i december, da Tony Hayward meddelte, at BP nu følger strømmen af olieselskaber, der investerer milliarder i at hente den sidste olie, bundet i de såkaldt ukonventionelle olieforekomster.
BP's engagement i at forlænge olieæraen lægges i forekomsterne af tjæresand i det canadiske Sunrise-felt i Alberta-provinsen.
"BP's engagement i tjæresand rummer muligheden for at opbygge en strategisk, vægtig position. De enorme potentialer i Sunrise-feltet er det ideelle indgangspunkt for BP til de canadiske tjæresandsforekomster," sagde Tony Hayward i december.
Ironisk udvikling
Adgangen til tjæresandet i det 230 kvadratkilometer store Sunrise-felt har BP opnået ved at købe halvdelen af det canadiske olieselskab Husky Energy og samtidig lade Husky købe halvdelen af BP's raffinaderi i Toledo i Ohio, USA, hvor den ukonventionelle olie kan raffineres.
For en fælles investering på tre milliarder dollar er det BP og Huskys plan at starte med udvinding af 60.000 tønder tjæresands-olie pr. dag i 2012 for gradvist at nå op 200.000 tønder og holde det niveau i 40 år. 650 undersøgelsesboringer har allerede kortlagt forekomsten og vist tjæresand i lag på op til 100 meters tykkelse - svarende til 3,2 milliarder tønder olie i beviste og formodede reserver
En ironisk udvikling for BP, hvis tidligere topchef så med betydelig skepsis på den ukonventionelle olie. Lord Browne skilte sig i 1999 af med BP's daværende rettigheder til canadiske tjæresands-felter for en slik, og BP har frem til handlen med Husky Energy været det eneste af de store olieselskaber, der holdt fast i ikke at røre ved det canadiske tjæresand. 
"Den største miljømæssige forbrydelse i historien," kalder Greenpeace BP-beslutningen med henvisning til, at udvinding af olie fra tjæresand "grundlæggende er den mest beskidte måde at hente olie op af jorden på".
"Det kræver så store mængder energi at separere olien fra jorden. Udledningerne knyttet til at producere dette brændstof er mange gange større end for konventionel olie, og dertil kommer ødelæggelsen af det lokale naturområde," anfører Greenpeace.
Stærke reaktioner
BP har da også fået heftige reaktioner fra nogle af sine britiske og amerikanske aktionærer. I alt 11 investeringsfonde med aktier i olieselskabet har i en fælles erklæring til ledelsen karakteriseret investeringen i tjæresand som "et foruroligende skridt baglæns for BP, hvis logo og slogan, Beyond Petroleum, vidner om de højeste ambitioner."
"Før BP's meddelelse i december havde vi forstået, at vort selskab ikke ville gå efter udvikling af tjæresandsforekomster på grund af det tunge CO2-fodaftryk ved både operationerne og slutproduktet (...) Vi er derfor dybt skuffede over BP's engagement i det canadiske tjæresand. Ved en sammenligning indebærer tjæresandsprojekter nogle af de værste livscyklus-belastninger fra noget fossilt brændstof," hedder det i aktionærerklæringen.
Også folk, der har arbejdet tæt på koncernledelsen, synes at rynke panden. Jan-Peter Onstwedder, i flere år ledende risikomanager hos BP, valgte i december 2007 at forlade sin stilling og anfægtede efterfølgende bæredygtigheden af at gå efter nye olieforekomster.
Ifølge Onstwedder vil den mulige afbrænding af de allerede kendte reserver af olie, gas og kul føre til samlede CO2-udledninger, der overstiger, hvad klimaet kan bære, med 40 pct.
De kendte reservers afbrænding vil over tid føre til en samlet udledning af 700 milliarder ton kulstof i form af CO2. Men hvis man skal følge FN's Klimapanel og have en chance for at bremse den globale opvarmning, før den overstiger to grader, er der ifølge Onstwedder kun plads til at udlede 500 mia. ton i dette århundred. 
"Det rejser spørgsmålet, om der overhovedet er brug for mere efterforskning efter olie? Har vi allerede alle de reserver, vi på nogen måde behøver (i forhold til, hvad klimaet kan tåle, red.) Jeg ved ikke, om de har tænkt deres strategi igennem," sagde den tidligere BP-medarbejder i et interview med Reuters et par måneder efter sin afgang.


