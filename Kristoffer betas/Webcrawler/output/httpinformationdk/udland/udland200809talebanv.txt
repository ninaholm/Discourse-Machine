Taleban vinder propagandakrigen
De internationale styrker skal geare gevaldigt op for kommunikationen med den afghanske offentlighed, hvis de skal vinde befolkningens tillid, vurderer flere eksperter
Civile tab er et af NATO-s største problemer i Afghanistan. Billedet her af de to små drenge, som tidligt mandag morgen blev dræbt uden for Kabul, er allerede gået verden rundt med budskabet om, at udenlandske styrker var ansvarlige for deres død. Først dagen efter angrebet meddelte USA og ISAF, at ingen af deres styrker var på stedet, da skyderiet begyndte.


 Svøbt i farverige stoffer og pyntet med blomster ligger de to små drenge lit de parade i landsbyen Hood Khail uden for Kabul. Deres øjne er stadig halvt åbne, som om de sover. Grædende naboer og familiemedlemmer lægger skylden på de udenlandske styrker. Og historien går verden rundt. 
Først halvandet døgn senere melder USA og NATO, at ingen udenlandske soldater har været involveret i skyderiet, men da er skaden allerede sket, og hvorfor skulle afghanerne i øvrigt tro på det? 
Gang på gang bliver de udenlandske styrker sat skakmat i den propagandakrig, som raser sideløbende med de militære konfrontationer i Afghanistan. 
Eksperter råder både Danmark og ISAF (Den internationale styrke i Afghanistan) til at bruge langt flere ressourcer på at informere den afghanske offentlighed, hvis de skal gøre sig håb om at vinde befolkningens tillid.
 Effektiv propaganda
I modsætning til det internationale samfund er Taleban ekstremt dygtige til at udnytte de moderne kommunikationsmetoder, især internettet. Når der har været et større slag ringer en talsmand for Taleban typisk op til et af de internationale nyhedsbureauer eller en stor tv-station og meddeler, at et større antal civile er blevet dræbt. 
Mediernes mulighed for at få oplysningerne bekræfter er lig nul, for hverken USA eller NATO kommenterer den slags, før de har undersøgt sagen nærmere. Og så har de fleste medier for længst spredt nyheden. Medierne gør måske opmærksom på, at oplysningerne er ubekræftede, men bringer dem alligevel videre, og få minutter senere drøner de rundt på tusindvis af hjemmesider over hele verden.
"Talebans store fordel er, at de kan tillade sig at lyve," forklarer Samina Ahmed fra den anerkendte tænketank International Crisis Group, der for nylig udgav en omfattende rapport om den afghanske informationskrig.
"Det kan ISAF ikke. ISAF er nødt til at verificere alting, før de melder ud. Der er adskillige militære chefer, som skal kontaktes, før ISAF kan konstatere, om udenlandske styrker har været i kamp i et givent område, og hvad der eventuelt er sket, og det har hidtil taget al for lang tid," siger hun.
ISAF reagerer desuden næsten udelukkende på oplysninger, der allerede har været fremme i medierne. I den seneste tid har ISAF's presseafdeling dog forsøgt at være på forkant.
Tidligere på ugen kunne man f.eks. læse i en pressemeddelelse fra ISAF, at Taleban i løbet af nogle dage ville komme med falske oplysninger om, at 90 civile var blevet dræbt under den netop overståede Operation Oqab Tsuka (Ørnenes Topmøde, red.), i det sydlige Afghanistan. Her var flere tusinde afghanske og udenlandske styrker involveret i at transportere en 80 tons tung turbine fra Kandahar til Kajaki - den store Helmand-dæmning, som skal forsyne hele det sydlige Afghanistan med strøm.
Fokus på afghanerne
Og ganske rigtigt. 
Dagen efter meddelte Taleban, at hele 500 civile skulle være blevet dræbt under operationen - et tal som ISAF for en gang skyld afviste prompte.
Men ISAF skal meget mere i offensiven, mener Samina Ahmed. 
"De skal gevaldigt op i tempo, hvis det skal lykkes at matche Talebans propaganda. Hastigheden er Talebans vigtigste våben på grund af det tempo, medierne efterhånden arbejder i. Og så skal ISAF f.eks. melde klart ud, at Taleban er ansvarlig for næsten dobbelt så mange civile dødsfald som de internationale styrker," siger hun.
"Som det er nu, vinder Taleban på propagandafronten. Særligt fordi ISAF fuldstændig har forsømt at kommunikere med den afghanske offentlighed," siger hun og påpeger, at forsømmelsen både skyldes manglende viden om de afghanske aktører er og en massiv sprogbarriere. 
Den vurdering er Thomas Elkjer Nissen fra Forsvarsakademiets Institut for Militære Operationer enig i. Også han mener, at ISAF bør blive væsentligt bedre til at imødegå Talebans propaganda.
"Både ISAF og Danmark bør opprioritere informationsindsatsen, især over for de afghanske medier," siger han. 
"De presse- og informationsfolk, som Danmark og resten af ISAF har, fokuserer udelukkende på den internationale presse, og det overbeviser jo ikke mange afghanere," siger han. 
Tid at handle
Ifølge Samina Ahmed er det allervigtigste imidlertid, at ISAF gør sit alleryderste for at minimere de civile tab. 
"ISAF's regler for magtanvendelsen, de såkaldte Rules of Engagement eller ROE, er blevet strammet flere gange, men så længe der er for få soldater, er ISAF mere tilbøjelige til at kalde flystøtte ind, når de er i kamp med Taleban, og så er risikoen for civile tab større", siger Samina Ahmed. 
"Det er en vigtig del af ISAF's dilemma."
Det er Tomas Elkjer Nissen enig i. 
"Jeg tror ikke, reglerne kan strammes mere, end de er nu. Man kan selvfølgelig bede soldaterne tænke sig om to gange, før de hidkalder flystøtte, men det er urealistisk at forestille sig en krig uden civile tab. Soldaterne har ofte ikke en kinamands chance for at vide, om der også befinder sig civile i en bygning, der bliver skudt fra," siger han og understreger, at de danske soldater ofte advarer lokalbefolkningen via højttalere, så de kan nå at komme væk, inden kampene begynder.
"Det giver masser af velvilje hos de lokale. I det hele taget betyder det rigtig meget, hvordan soldaterne opfører sig generelt. Det er også et budskab i sig selv," siger han.
Både han og Samina Ahmed understreger imidlertid, at der er brug for at tænke nyt, hvis det skal lykkes at vinde afghanernes tillid. Meningsmålinger viser, at kun fire ud af ti afghanere synes, udviklingen går den rigtige vej .
"Det er tid til at handle, for Taleban har haft held til at få de udenlandske styrker til at fremstå som en besættelseshær, mens sandheden er jo, at ISAF er i Afghanistan på mandat fra FN og for at beskytte den afghanske civilbefolkning. Det er et afgørende budskab at få ud, hvis vi skal vinde hearts and minds," siger Samina Ahmed.


