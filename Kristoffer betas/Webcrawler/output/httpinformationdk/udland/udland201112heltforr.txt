Helt eller forræder?
Retssagen mod efterretningsofficer Bradley Manning, der er anklaget for  at stå bag verdens største lækage af hemmelige dokumenter, begynder i dag. Selv hans forsvarer forventer, at han får en hård straf


 »Folk skal kende sandheden.«
Sådan lyder den amerikanske efterretningsofficer Bradley Mannings begrundelse for at aflevere over 850.000 af den amerikanske stats hemmelige dokumenter til Wikileaks-leder Julian Assange. I hvert fald hvis man skal tro den chat, som er anklagemyndighedens vigtigste bevis mod den snart 24-årige it-specialist. I dag indledes de første fem høringsdage i sagen mod den 157 cm høje efterretningsanalytiker på militærbasen Fort Meade i Maryland, USA.
Bradley Manning er anklaget for at have lækket 250.000 indberetninger fra USA’s ambassader over hele verden, 390.000 militære logs fra Irak, 91.000 logs fra Afghanistan-krigen, omkring tusind fangerapporter fra Guantanamo samt den kontroversielle video med titlen Collateral Murder, hvor man ser amerikanske soldater skyde en gruppe civile ned ved en fejl, heriblandt en journalist fra nyhedsbureauet Reuters.
For Bradley Mannings tilhængere er den psykisk skrøbelige amerikanske soldat med de feminine manerer en helt, der har vovet sit liv for at bringe sandheden om USA’s krigsførelse og diplomatiske metoder frem i offentligheden.
For hans modstanderne er han en stakkels forvirret mand, der har forrådt sit land og sine kammerater, skadet USA’s image hele verden og bragt menneskeliv i fare.
Militær retssag
På forhånd forventer ingen, at han går fri. Dertil er beviserne for entydige og vreden over lækagen for stor. Anklagemyndigheden afstår på forhånd fra dødsstraf, men selv Mannings mest overbeviste støtter forventer livstid.
»Jeg forventer ikke, at han får en fair retssag« siger den amerikanske whistleblower og tidligere efterretningsofficer Karen Kwiatkowski, der afslørede Pentagons falske beviser op til Irak-krigen.
Hun slap selv for retsforfølgelse, formentlig fordi hun nåede at sige sit job op, inden det kom så vidt.
»Manning bliver allerede nu betragtet som skyldig. Derfor regner jeg med, at retssagen bliver en farce, hvis medierne overhovedet får lov at følge den,« siger hun.
Når selv Mannings tilhængere regner med en hård dom, skyldes det, at retssagen kommer til at foregå ved en militær domstol, da de forbrydelser, Manning er anklaget for, fandt sted, mens han var soldat i Irak.
Dommerne er alle officerer og ventes at betragte afsløringen af statslige og militære hemmeligheder med stor alvor.
Formelt er han anklaget for 22 forskellige lovovertrædelser, men i virkeligheden er anklagen enkel. Og det samme gælder bevismaterialet.
Det består hovedsageligt — og formentlig udelukkende — af en lang række chatsamtaler mellem Manning og hackeren Adrian Lamo, som den unge og ensomme soldat tog kontakt til på nettet, mens han var udstationere i Irak.
På chatten fortæller Bradley Manning under pseudonymet bradass87, at han har udleveret både Irak- og Af-ghanistan-logsene, ambassade-telegrammerne, Guantànamo-filerne og den kontroversielle video til Wikileaks leder, Julian Assange.
Adrian Lamo kvitterede på sin side ved først at udlevere de fortrolige chats til hjemmesiden wired.com og siden til myndighederne. Og nu er han anklagemyndighedens kronvidne.
Typisk whistleblowersag
Sagen mod den unge soldat ventes at få stor medieopmærksomhed, både i USA og i resten af verden, hvor støtteforeninger og facebookgrupper har samlet en stor tilhængerskare, der bl.a. har finansieret Mannings civile forsvarer David Coomb.
Ifølge websitet supportmanning.com baserer Coomb sit forsvar af Manning på at vise, at store dele af det materiale, som Bradley Manning lækkede, ikke var særlig hemmeligt. Der er tale om massiv overklassificering af forsvars- og udenrigspolitiske dokumenter, mener han.
Samtidig vil Coomb udfordre bl.a. udenrigsminister Hillary Clintons anklage om, at lækagen af de mange dokumenter har skadet den amerikanske nation og bragt bl.a. efterretningskilder og samarbejdspartnere i livsfare.
Derudover planlægger han at fremstille Manning som en mentalt og følelsesmæssigt skrøbelig person, som aldrig burde have været sendt i krig, skriver supportmanning.com.
Ifølge den danske mediejurist Oluf Jørgensen minder sagen mod Manning om en lang række andre whistleblower-sager, heriblandt den danske sag mod efterretningsofficer Frank Grevil, der i 2005 blev idømt fire måneders fængsel for at have lækket FE’s trusselvurderinger vedrørende Irak til Berlingske Tidende.
»Sagen har stor principiel betydning« siger Jørgensen. »For den handler jo ligesom andre whistleblower-sager om, hvor grænserne går mellem hensynet til at sikre offentligheds kendskab til meget vigtige forhold og hensynet til beskyttelse af statens sikkerhed.«
Afskrækkelse
Det er den amerikanske whistleblower Daniel Ellsberg enig i. Han lækkede de såkaldte Pentagon-papirer om Vietnam-krigen for mere end 40 år siden og har siden kastet sin vægt ind til støtte for både danske Frank Grevil og Bradley Manning.
»Manning er uden forbehold en helt,« siger Daniel Ellsberg i et interview med NBC News og mener, at formålet med retssagen er at statuere et eksempel.
»Retssagen er et forsøg på at lukke munden på fremtidige whistleblowers og på den måde sikre regeringshemmeligheder,« siger han og forudser, at den amerikanske regering vil forsøge at retsforfølge de journalister, som har brugt Wikileaks-materialet, hvis Manning bliver dømt.
Wikileaks-leder Julian Assange har aldrig bekræftet, at det var Manning, der gav ham dokumenterne.

