Et normalt liv igen, tak!
Denne gang synes våbenhvilen reel, og i morgen vil vi vende hjem. De af os, der har et hjem at vende tilbage til


 Når denne beskydning stopper, skal du give mig en stor dukke, som kan tale og har kjoler.«
Det sagde min lille datter til mig. Selv om forældrene ikke skal give efter for alle anmodninger fra deres børn for at undgå, at de bliver forkælede, så ved vi her i Gaza ikke, om det er de sidste ønsker fra vores børn. Derfor mener vi, at de ting, der kan gøres for dem, skal gøres, så vi ikke føler skyld senere. Min datter er kun fem år, og hun vil lege med dukker. Hver gang hun ser fjernsyn, stiller hun mig det samme spørgsmål: »Hvorfor bliver børnene dræbt?« Når hun ser spædbørn, der er blevet dræbt, bliver hun meget trist, fordi hun er så glad for at lege med mindre børn. Når beskydningerne vækker hende, løber hun hen til mig og ser mig ind i øjnene for at høre, om alt er i orden. Vi taler om et femårigt barn, der har oplevet to krige. De to ældre børn, på seks og otte år, har været vidner til tre krige.
Små skolebørn er nu blevet klar over, at de aldrig får nogle af deres klassekammerater at se igen. De skal også være forberedte på, at mange af deres venner, som er blevet såret under krigen, har fået ar og forbrændinger i ansigterne og på kroppen. Dem skal de også behandle ordentligt. Nogle af lærerne er også blevet dræbt eller har fået ar og brandsår. Andre venner vil ikke komme i skolen fra deres eget hjem, men fra slægtninges hjem, fordi de ikke længere har en familie. Alle deres familiemedlemmer er væk. Deres navne er blevet slettet fra folkeregistret. Selvfølgelig tror jeg på, at skolerne snart åbner igen! Men hvor skal de internt fordrevne så være? Skolerne er de eneste tilflugtssteder.
På en seng på hospitalet ligger der en dreng, som er blevet såret, og på sengen hænger der et skilt, hvor der før stod »ukendt«. Redningsholdet bragte drengen til hospitalet, men der var ingen med ham, og der kom ingen for at spørge til ham. Han sagde ikke sit navn, da han blev spurgt, men kaldte kun på sin mor. Efter to dage kom en slægtning og spurgte efter en lille dreng, og hun genkendte ham som »Yamin«. Hun sagde, at en raket pludselig var blevet affyret mod deres hus, og at hele hans familie var blevet dræbt. Hans mor var gravid, og da raketten ramte huset, blev hendes mave åbnet, så fosteret faldt ud. Et af ligene var revet i to dele. En del lå derhjemme, den anden på gaden. Andre lig var revet i småstykker. 22 personer blev dræbt under angrebet, men Yamin er stadig på hospitalet. Han er den eneste af dem, der var i huset, som overlevede, men hans krop og ansigt er alvorligt forbrændt. Yamin kalder stadig på sin mor!
Reel våbenhvile?
I dag blev der annonceret en ny humanitær pause, som skal vare i næsten tre dage. I modsætningen til tidligere tror folk denne gang på, at pausen er reel. Mange er vendt hjem for at se til deres huse og lejligheder. Desværre er mange nødt til at vende tilbage deres tilflugtssteder, fordi deres huse blevet fuldstændig ødelagt og ubeboelige. I fjernsynet så jeg mødre, søstre, fædre og brødre, der græd bittert og spurgte, hvilke synder de havde begået for at fortjene en så hensynsløs, umenneskelig straf. Vi, folket i Gaza, kender stadig ikke årsagen til, at vi bliver behandlet på denne måde, men vi ved, at vores sår nu skal hele, så vi kan starte forfra. Ja, vi starter helt forfra, men jeg er sikker på, at vi nok skal klare det, uanset hvor svært det bliver.
I morgen vender vi hjem. Min mand var derhenne i dag for at forberede tingene, så vi kan bo der, efter at bygningerne lige ved siden er blevet beskudt. Vi kan bruge noget af lejligheden, men ikke den del, der er blevet beskadiget. Det vil komme til at tage et stykke tid, inden livet bliver normalt igen, så vi kan sove trygt om natten – især fordi våbenhvilen foreløbig kun er på tre dage. Situationen er ikke løst, så vi må være forsigtige.
Oversat af Mads Frese
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre.

