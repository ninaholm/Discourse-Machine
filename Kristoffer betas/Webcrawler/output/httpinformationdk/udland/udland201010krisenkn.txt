Krisen knækker græske livsstilsterrorister
Da politiet i Athen for to år siden skød og dræbte en 15-årig dreng, udløste det voldsomme optøjer i Grækenland. En politibetjent er nu blevet dømt for drabet, men samtidig har anarkisterne forpasset muligheden for at udnytte situationen i det kriseramte land, vurderer en amerikansk ekspert
Mange af urolighederne i Grækenland har nærmest karakter af performancekunst, som her ved en protest over drabet på den 15-årige demon-strant, Alexandros Grigoro-poulos. Deres strategi er ikke særlig sofistikeret, mener den tidligere amerikanske diplomat John Brady Kiesling, der nærmest erklærer anarkiet for dødt i det gældsplagede Grækenland.


 En domstol i den græske provinsby Amfissa idømte i går en politibetjent fængsel på livstid. Den 38-årige Epaminondas Korkoneas blev kendt skyldig for overlagt mord på den 15-årige Alexandros Grigoropoulos. Drabet, som blev begået i december 2008, udløste voldsomme optøjer i Grækenland og blev en skelsættende begivenhed for utilfredse unge grækere.
»Det er blevet en mytologisk begivenhed blandt anarkister i såvel Grækenland som udlandet, der betragter det som en næsten vellykket opstand,« vurderer den tidligere amerikanske diplomat John Brady Kiesling, der i 2003 opsagde sin stilling på den amerikanske ambassade i Athen i protest mod Irak-krigen og siden har studeret politisk vold i Grækenland.
Alexandros Grigoropoulos kom fra en af Athens velhavende forstæder, men deltog i de rituelle gadekampe mellem anarkister og politi i studenterkvarteret Exarchia. I Grækenland er det i modsætning til mange andre lande ikke usædvanligt, at politiet bliver dømt for vold. Den dømte politimands forsvarsadvokat hævdede, at drengen blev ramt ved et uheld, da politiet affyrede varselsskud for at holde en gruppe anarkister, som angreb dem med kasteskyts, på afstand. Ifølge en retsmedicinsk rapport blev Grigoropoulos ramt i brystet af et skud, der rikochetterede fra en betonpæl. Men dommerne valgte i stedet at lægge vægt på udsagn fra øjenvidner, der hævdede, at politimanden tog sigte på drengen, inden han skød og derefter lod offeret forbløde. En anden politimand blev idømt 10 års fængsel for at dække over sin kollega.
Politisk tomrum
Under militærdiktaturet (1967-74) var Den Polytekniske Anstalt i Exarchia-kvarteret centrum for kampe mellem studerende og politi. Det endte med et blodbad i november 1973, hvor juntaen udkommanderede kampvogne mod demonstranterne med et ukendt antal dødsofre til følge. John Brady  Kiesling har netop udgivet en bog på græsk om terrorbevægelsen 17. november (17N), der opstod som reaktion på begivenhederne i 1973 og var aktiv indtil 2002. Ifølge den tidligere amerikanske  diplomat kan nutidens anarkister ikke betragtes som terroristernes arvtagere:
»I modsætning til 17N tror anarkisterne ikke på staten. Anarkisterne betragter verden som opdelt i autoritære og antiautoritære. Operationelt har de udfyldt det rum, som er blevet ledigt efter 17N, men ideologisk er der kun få lighedspunkter,« forklarer John Brady Kiesling.
Mange iagttagere har advaret om risikoen for, at den økonomiske hestekur, som Grækenland på grund af landets store statsgæld og budgetunderskud er tvunget til at gennemgå, vil danne grobund for en ny bølge af politisk vold. Men den frygt deler John Brady Kiesling ikke: »Terrorisme i nutidens Grækenland er mere en undergrundskultur end en politisk bevægelse. For mig at se er der et indlysende paradoks. Undergrundskulturen i Exarchia er et produkt af øget velstand. Der er tale om unge mennesker med forældre, der er tilstrækkeligt velhavende til at støtte dem økonomisk. Det kunne altså være en kultur, der fungerer parasitært uden at skabe de store bekymringer, men den økonomiske krise sætter derimod denne kultur under pres, fordi der er færre penge i omløb,« siger Kiesling og tilføjer:
»Paradokset er, at folk er vrede og derfor kan politiseres, hvis man kan finde et politisk sprog, som gør kampen til noget nobelt. Men det har anarkisterne ikke, og den traditionelle marxisme fungerer ikke længere. Derfor er der opstået et tomrum. Forudsætningerne for en stor protestbevægelse er til stede, men politisk vold vil stå i vejen for mobiliseringen.«
Ingen strategi
Dommen mod politimændene, der dræbte Alexandros Grigoropoulos, kan således også være med til at hindre, at anarkisternes protester vinder bredere opbakning i samfundet. Begivenhederne i december 2008 har ført de græske venstreradikalister ind i en blindgyde, vurderer John Brady Kiesling:
»For dem var det deres livs mest meningsfulde begivenhed, men det viste sig at være en begivenhed, der ikke henviste til andet end sig selv og ikke havde noget politisk indhold. De græske anarkisters selvbedrag går ud på, at de tror, der var et indhold,« siger Kiesling og påpeger, at dette selvbedrag til dels skyldes international støtte:
»Græske anarkister idealiserer udenlandske anarkister og omvendt. Det gør de for at overbevise sig selv om, at de har en chance. Internettet har gjort dette meget nemmere. Da Ungdomshuset i København blev ryddet, skabte urolighederne stor entusiasme blandt de græske anarkister, som kastede bomber med maling mod Det Danske Kulturinstitut i Athen. De oplever jo ingen solidaritet fra det omkringliggende samfund, så derfor spiller denne helt omkostningsfri internationale solidaritet en stor rolle. I praktisk forstand har det ingen betydning, men i psykologisk forstand betyder det meget.«
Ifølge John Brady Kiesling er det blevet »en overgangsrite for unge grækere at kaste med molotovcocktails«, men denne »livsstilsterrorisme« kan næppe true det politiske system i landet:
»Meget af det har nærmest karakter af performancekunst, og deres strategi er ikke særlig sofistikeret. Den går ud på at vælte systemet og først bagefter bekymre sig om, hvad der så skal ske. Grækerne er vrede og bekymrede for fremtiden, men der findes ikke noget mål for terrorangreb, som ville være nyttigt i politisk forstand.«


