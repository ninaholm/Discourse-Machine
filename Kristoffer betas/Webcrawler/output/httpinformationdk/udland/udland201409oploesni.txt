Opløsningstendenser på Tysklands militante venstrefløj
Trods spektakulære aktioner og europæiske krisetider har Tysklands radikale venstrefløj svært ved at tiltrække nye medlemmer. Senest har Berlins antifascister opløst sig selv


 Det ligner en gravskrift over den radikale tyske venstrefløjs militante modstand mod kapitalismen og dens fascistiske håndlangere. I sidste uge valgte den militante venstrefløjsgruppering Antifaschistische Linke Berlin (ALB) at opløse sig selv på grund af manglende medlemstilgang.
»ALB var i sin 11-årige levetid en af de vigtigste og mest toneangivende grupper på den radikale venstrefløj, også uden for Berlin,« skriver Malene Gürgen i en kommentar for avisen TAZ.
»Vores gruppe var aldrig en homogen sammenslutning, selv om det måske så sådan ud for udenforstående,« meddeler gruppen, der ifølge vurderinger kort før opløsningen bestod af omtrent 30-40 aktive medlemmer, på sin hjemmeside.
Samtidig medgiver antifascisterne, at den radikale venstrefløj i både Tyskland og andre dele af Europa befinder sig i en tilstand af »stivnet chok«. Antifascisterne mener, de har forpasset en gylden chance for at mobilisere nye tilhængere under den økonomiske krise i Europa.
Intern uenighed
Antifaschistische Linke Berlin skriver således, at man har forsømt »at intervenere i tidens afgørende spørgsmål« og ikke er lykkedes »med at forklare større sammenhænge, eksempelvis når det gælder imperialistisk politik, vestens militarisme, neokolonialisme, socialchauvinisme og kapitalistisk udbytning«.
Antifaschistische Linke Berlin blev stiftet for godt 11 år siden og blev hurtigt toneangivende blandt tyske venstreradikale. Men organisationen har på det seneste døjet med intern uenighed om, hvorvidt man skulle holde fast i en militant og kompromisløs kurs i det politiske arbejde, eller man skulle forsøge at appellere til bredere dele af samfundet. Og ekstremismeforskere ser opløsningen af ALB som et symptom på en mere generel opløsningstendens på venstrefløjen.
»I de seneste år har mange grupperinger med lignende problemer valgt at gå i opløsning. ALB er ikke den første gruppe, og den vil heller ikke blive den sidste,« siger protestforskeren Simon Teune til avisen Freitag.
I forsøget på at appellere bredere har Antifaschistiske Linke Berlin i de seneste år åbnet sig mod etablerede organisationer og har eksempelvis samarbejdet om antiracistiske demonstrationer med både den tyske evangeliske kirke og venstrefløjspartiet Die Linke.
Techno eller gadekamp?
Ifølge Simon Teune har netop Antifaschistiske Linke høstet kritik på den venstreradikale scene i Tyskland på grund af forsøget på at hverve udefrakommende medlemmer med mere mainstream-orienterede midler.
»Man har forsøgt at tale til folk uden for de snævre venstreradikale scener med en ny visuel strategi eller med elektronisk musik. I begyndelsen af 00’erne var lastbiler med technomusik begyndelsen på et nyt udtryk,« siger Simon Teune til avisen Freitag.
»Internt har det ført til spændinger, fordi det er svært at orientere sig efter alliancer og på den anden side holde fast i muligheden for militant adfærd.«
ALB har også markedsført sig som leverandør af venstreorienteret merchandise ved hjælp af postordrefirmaet Redstuff.
»Talrige venstregrupperinger har forstået, at de kun kan forandre samfundet, hvis de arbejder på at blive populære og dermed også med den radikale handlings æstetik,« skriver Martin Kaul i en kommentar for TAZ.
En parallel udvikling kan observeres blandt højreekstremistiske grupperinger i Tyskland, hvor bestræbelserne på at rekruttere blandt yngre generationer af tyskere har ført til en nedtoning af det militante aspekt og et øget fokus på eksempelvis internet og ungdomskultur med rødder i mainstream.
Trods opløsningstendenserne på den yderste tyske venstrefløj har politikere og myndigheder set med stigende bekymring på udviklingen blandt tyske venstreradikale. I første halvår af 2014 har Berlins politi registreret 324 tilfælde af vold med venstreekstremistisk baggrund. Det er en stigning på godt 100 tilfælde i forhold til sidste år.

