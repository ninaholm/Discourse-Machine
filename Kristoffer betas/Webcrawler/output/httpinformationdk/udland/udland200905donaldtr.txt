Donald Trump beskyldt for at være millionær
Donald Trump kræver fem milliarder dollari erstatning fra en journalist, som i en bog hævder, at den amerikanske skyskraber-mogul overdriver sin økonomiske formåenog i virkeligheden slet ikke er milliardær


 Da en journalist udgav en bog, hvori han hævder, at Donald Trump ikke er milliardær, sådan som skyskrabermogulen med det orangefarvede hår selv påstår, svarede Trump igen ved at kræve fem milliarder dollar i erstatning. Da Trump blev tvunget til at afgive vidneforklaring og forklare, hvordan han beregnede værdien af sit forretningsimperium, gav han svar, som ville få enhver revisor til at rødme.
I en skriftlig vidneforklaring fra 2007, som blev offentliggjort forud for denne uges retsmøde, sagde Trump, at han bruger "mentale projektioner" til at vurdere værdien af sine ejendomme og indrømmede, at han overdrev sine virksomheders succes ("hvem ville ikke gøre det?"), og at hans opfattelse af sin personlige brand value er afhængig af hans humør.
Resultatet er, at der hersker mere mystik om Trumps økonomiske formåen end nogensinde før. Samtidig er hans kasinoer i Atlantic City gået konkurs, og han kæmper som følge af den økonomiske recession for at redde adskillige ejendomshandler.
Trump mener, at enhver, der hævder, at han ikke er milliardær, underminerer hans forretninger, og at påstandene i TrumpNation, en bog af journalisten Timothy O'Brien fra New York Times, har kostet ham lukrative aftaler flere steder i verden. I retten i New Jersey sagde O'Brien og hans forlæggere, at Trumps søgsmål er latterligt og opfordrede dommeren til at afvise erstatningskravet på fem milliarder dollar.
Timothy O'Brien skrev, at Trump højest er god for en kvart milliard og måske ikke mere 150 millioner dollar. På det tidspunkt hævdede Trump over for bankerne og de myndigheder, som fører tilsyn med kasinoerne i Atlantic City, at hans virksomheder var 3,6 milliarder dollar værd, og til enhver journalist, som gad at spørge, sagde han, at han var god for seks milliarder dollar. Forskellen er, forklarede han, at hans personlige brand value er omkring to milliarder dollar værd. 
"Nogle mener, at mit brand er meget, meget værdifuldt," skrev han i sit vidneudsagn og tilføjede: 
"Min nettoværdi fluktuerer, den går op og ned i takt med markedet og folks indstilling og følelser og sågar mine egne følelser."
Alle overdriver
Mens advokaterne forberedte denne uges retsmøde, var Trump igen på krigsstien i weekenden. Han betroede Wall Street Journal, at Timothy O'Brien ville komme til at ønske, at han "aldrig havde hørt om den skide bog".
I retten blev Trump konfronteret med beviser på, at han i offentlige udtalelser har overdrevet sin andel i nogle af de ejendomme, der bærer hans navn. Der er skyskrabere, kasinoer, golfklubber og andre virksomheder i hele verden, der bærer Trumps navn, men mange af dem bliver understøttet af banklån og udefrakommende investorer. Da Trump underskrev et ejendomslån i Deutsche Bank, vurderede banken, at han var god 788 millioner dollar. Trump hævder, at banken ikke medregnede alle hans aktiver.
Der opstod også en strid om betydningen af ordet "gennemsnit". Offentligt havde Trump hævdet, at lejlighederne i et af hans boligbyggerier i gennemsnit blev solgt for 3.900 dollar pr. kvadratmeter, men tilstod nu, at han "i nogle lejligheder havde opnået en gennemsnitspris på 3.900 dollar pr. kvadratmeter" - hvilket betød, at dette beløb nok var tættere på den bedste pris end på gennemsnitsprisen.
Bygherren spurgte Trump, om han nogensinde havde overdrevet i udtalelser om sine ejendomme: 
"Det tror jeg, at alle gør. Hvem ville ikke gøre det?" svarede Trump. "Ville du f.eks. sige til mig: 'Det går ikke så godt med salget, men kom forbi og se på bygningen'? Der er ingen, der siger sådan."
På et tidspunkt blev Trump spurgt, om han i offentlige udtalelser pumper værdien af sine ejendomme op:
"Ikke i urimelig grad," svarede Trump.

© The Independent og Information
Oversat af Mads Frese

