Forsvarsminister: Tyskland er i krig
For første gang siden Anden Verdenskrig har en tysk forsvarsminister indrømmet, at landet befinder sig i krig. I den tyske offentlighed når modstanden mod indsatsen i Afghanistan nye højder


 Den tyske regering plejer at slå knuder på sig selv for  at undgå ordet 'krig', når  den skal beskrive indsatsen i Afghanistan. Men nu har et blodigt tysk forår i Afghanistan tvunget den tyske forsvarsminister Karl-Theodor zu Guttenberg (CSU) til at bryde et historisk tabu:
»Også selv om alle ikke kan lide det, så kan man i et hverdagssprog - og jeg understreger betegnelsen hverdagssprog - tale om det, der foregår i Afghanistan som krig«, sagde forsvarsministeren efter at tre tyske soldater langfredag døde efter et bagholdsangreb fra Taleban. Knap havde forsvarsministeren givet sin indrømmelse, før yderligere fire tyske soldater blev dræbt og fem andre såret af Taleban under en træningsmission i Baghlan-provinsen syd for Kunduz.
Enorme ekstraudgifter
Afghanistan-eksperten Conrad Schetter fra Universitetet i Bonn, karakteriserer overfor Information Guttenbergs udtalelse som bemærkelsesværdig: »Det er første gang siden Anden Verdenskrig, at en tysk forsvarsminister taler om krig i forbindelse med en indsats af den tyske forbundshær. Det er noget af et vendepunkt.«
Men på trods af de nye toner fra Berlin var Guttenberg omhyggelig med at understrege, at den tyske indsats  ikke skal betragtes som krig  i juridisk forstand. Ifølge Conrad Schetter har Guttenberg gode finansielle grunde til at indføre et skel mellem hverdagssprog og jura:
»Det er et ganske afgørende spørgsmål, for hvis der er tale om krig i juridisk forstand, skal der også laves nye kontrakter med de soldater, der er udstationeret i Afghanistan. Det vil indebære enorme ekstraudgifter for regeringen. Blandt andet i forsikringssummer.« Samtidig betoner Conrad Schetter, at Guttenbergs melding også har en bredere betydning i landet: »At Tyskland nu atter fører krig, indebærer en hel ny tysk selvforståelse«.
Ny strategi under pres
Årsagen til Guttenbergs  udtalelses skal ifølge Schetter findes i, at forskellen mellem de officielle signaler fra Berlin og kamphandlingerne i Afghanistan ganske enkelt er blevet for stor. På den ene side har den tyske regering i længere tid plejet en forestilling om, at Afghanistanindsatsen drejer sig om en fredsmission, hvor soldaterne indsættes for at bygge skoler og avancere genopbygningen. Men i realiteten er situationen i det nordlige Afghanistan, hvor de tyske soldater befinder sig, forværret så drastisk i de seneste par år, at der har været tale om regulære kamphandlinger af den slags, som i torsdags kostede fire tyske soldater livet.
Dødsfaldene truer med at hive tæppet væk under den nye allierede strategi, der blev lanceret på Afghanistan-konferencen i London i januar. Ifølge de nye planer skal tyske soldater i højere grad fokusere på genopbygning og militær uddannelse af lokale afghanske styrker end på patruljering og assistance ved kamphandlinger. Men ifølge Conrad Schetter har man underspillet, at netop optræning af afghanske styrker også forøger risikoen for tyske soldater:
»Allerede dengang advarede jeg om, at det kunne medføre et højere antal af dødsofre, fordi træningsmissioner ikke finder sted isoleret fra omgivelserne, men i stedet betyder, at de udenlandske NATO-soldater deltager i kamphandlinger med afghanske soldater. For de tyske soldater betyder det faktisk, at disse missioner er langt farligere end tidligere, hvor man stort set forskansede sig i lejren.«
Modstand vokset
I Tyskland har syv døde soldater på under to uger medvirket til at genstarte debatten om tilstedeværelsen i Afghanistan. Linke-politikeren Gregor Gysi, forlanger en øjeblikkelig tilbagetrækning af de tyske tropper. Også i De Grønne har kritiske stemmer krævet, at den tyske regering trækker sig.
Oppositionens krav afvises imidlertid pure af den  tyske kansler Angela Merkel, der i øjeblikket befinder sig på visit hos alliancepartneren USA. Efter torsdagens tragiske hændelse holdt Merkel fast i indsatsens nødvendighed: »Jeg ved, at mange mennesker tvivler på, om indsatsen er rigtig. Men jeg vil sige, at jeg står helt og holdent bag denne indsats, således at landet kan stabiliseres og overtage ansvaret for sig selv.«
Begrunde engagement
Alligevel er den folkelige modstand mod indsatsen atter skudt i vejret. Efter påskens tre dødsfald viste en spørgeundersøgelse i ugemagasinet Stern, at næsten to ud tre tyskere ønsker en øjeblikkelig tilbagetrækning af det tyske kontingent i Hindukusch. Selvom tallene er de højeste siden juni 2009, mener Conrad Schetter, at der er tale om en forbigående reaktion: »Siden begyndelsen i halvfemserne er den tyske befolkning gradvist vænnet til, at forbundshæren indsættes i udlandet, og at der indimellem forekommer døde og sårede. For tyve år siden ville ingen tysk regering have kunnet holde sig ved magten i den aktuelle situation.«
Alligevel skal den tyske regering ikke føle sig for sikker på, at befolkningens ligegyldighed varer ved, siger Schetter: »På et tidspunkt indtræder en grænse, hvor befolkningen ikke længere er klar til at acceptere ofre. Hvis Tyskland eksempelvis skulle miste tre yderligere soldater i næste uge, vil forbundsregeringen få meget svært ved at begrunde det militære engagement.«


