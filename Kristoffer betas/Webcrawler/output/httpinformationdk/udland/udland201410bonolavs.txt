Bono: Lav skat mindsker fattigdom
U2-forsangeren blander sig i strid om irsk statsstøtte til multinationale selskaber som Apple. Kapitalisme og virksomhedsvenlig politik spiller en afgørende rolle i bekæmpelsen af fattigdom, lyder det fra Bono
Forsangeren for bandet U2, Bono, går til kamp for Irlands kontroversielle skattepolitik, der hjælper multinationale virksomheder, heriblandt Apple, med skatteunddragelse.


 Som forsanger i bandet U2 er Bono elsket af millioner af mennesker. Men hans seneste optræden vil sandsynligvis skaffe ham flere fjender end venner: han har givet den i rollen som støttekor for Irlands virksomhedsvenlige skattepolitik.
I et interview med avisen Observer siger den irske sanger, at hans lands kontroversielle politik – som hjælper multinationale virksomheder med skatteunddragelse – har »bragt den eneste velstand, vi har kendt, til vort land«.
Den 54-årige Bono siger, at Irlands økonomi er afhængig af at kunne tiltrække de multinationale – heriblandt Apple, Facebook, Google og Amazon – der benytter sig af skatteunddragende strategier som f.eks. et smuthul kendt som en ’dobbelt irsk’ (the ’Double Irish’): at oprette to irske virksomheder for at mindske den skat, der bliver opkrævet.
Bono udtalte:
»Vi er et lille bitte land. Vi har ikke størrelsen på vores side, så vores måde at kompensere på er at være innovative og kloge. At være konkurrencedygtige på skattepolitikken har skabt den eneste velstand, vi har kendt. Det er sådan, vi fik virksomhederne lokket hertil … vi har ikke naturressourcer, så vi er nødt til at kunne tiltrække mennesker.«
Bonos udtalelser falder samtidig med EU’s bebudede opgør med den form for statssubsidier, som Irland angiveligt ulovligt giver til visse amerikanske virksomheder. Under offentliggørelsen af de foreløbige oplysninger fra undersøgelsen af Irlands skattepolitik antydede Bruxelles i forrige måned, at en aftale mellem den irske regering og Apple de facto »udgør statssubsidier«. Både Irland og Apple – som sidste måned indgik samarbejde med U2 om lanceringen af deres seneste plade – har afvist alle anklager.
Bruxelles lægger pres på Irland. Hvis ikke de afvikler deres stærkt kontroversielle skattepolitik, vil de blive udsat for en gennemgribende undersøgelse, der kan resultere i bøder i milliardstørrelse.
Skatteunddragelse
Smuthullet, det såkaldte ’dobbelt irsk’, giver amerikanske virksomheder, særligt inden for teknologi- og medicinsektoren, mulighed for at reducere den i forvejen meget favorable lave skat på kun 12,5 pct. i Irland. Det sker ved at skubbe størstedelen af firmaernes skattepligtige indkomst fra en virksomhed i Irland til en anden irsk-registreret virksomhed med hovedkontor i et skattely såsom Bermuda.
Denne kontroversielle ordning giver mange amerikanske multinationale virksomheder mulighed for at undgå at betale skat af den omsætning, de skaber i Storbritannien ved at flytte overskuddet over til den irske republik. Google har f.eks. tjent 5,6 mia. dollar i Storbritannien sidste år, men betalte blot skat af 20,4 mio. britiske pund. Storbritanniens virksomhedsskat er på 21 pct., men bliver sænket til 20 pct. næste år.
Ordningen har også givet nogle amerikanske virksomheder mulighed for reelt at betale blot 2,2 pct. i skat ifølge en undersøgelse fra 2011 udarbejdet af det amerikanske Bureau of Economic Analysis. Den irske regering afviser disse tal.
Margrethe Vestager, som er ny konkurrenceminister i EU, har sagt, at hun vil gøre skatteunddragelse til topprioritet og har beskrevet ‘dobbelt irsk’-modellen som »en højst uheldig ordning«.
Bono, som har været nomineret til Nobels fredspris og er blevet tildelt ridderordenen af Dronning Elizabeth II i 2007 som anerkendelse for sit arbejde med at bekæmpe fattigdom, mener, at venstrefløjen bør anerkende den rolle, virksomhederne spiller i at udrydde fattigdom.
»Som en, der har brugt næsten 30 år på kampen for at få folk ud af fattigdom, bliver man ydmyg, når man indser, at erhvervslivet har gjort en større forskel end udvikling,« sagde han.
»Jeg vil mene, at det er min største forvandling de sidste 10 år: at jeg har forstået, hvor stor magt erhvervslivet har til at fremme eller ødelægge liv.«
Bono, der beskriver sig selv som en »født socialdemokrat«, siger, at Irland har haft glæde af »flere hospitaler og brandmænd og lærere på grund af [vores skatte]politik«.
Den irske regering ønskede ifølge Observer ikke at kommentere Bonos udtalelser.
Ingen ny skattepolitik i Irland
Enda Kenny, Irlands premierminister, beskrev imidlertid i sidste uge den lave selskabsskat som et fundament for irsk erhvervspolitik.
»Irlands samlede pakke af skat, kompetencer og ry for erhvervsvenlighed er en enorm fordel, som andre lande vil kæmpe for at kunne matche,« sagde han i en tale i torsdags.
Det irske finansministerium udtalte:
»Den undersøgelse af statssubsidier, som er undervejs, har alene at gøre med én virksomhed [Apple]. Irland har allerede og vil fortsætte med at samarbejde i forbindelse med denne undersøgelse. Det indebærer udveksling af oplysninger og møder for at diskutere detaljerne i undersøgelsen. Overordnede diskussioner om skattepolitikken er ikke en del af disse diskussioner.«
Bono har før tiltrukket sig uheldig opmærksomhed i forbindelse med bandets egne skatteforhold. I 2006 flyttede bandet den virksomhed, som håndterer bandets royalties, fra Irland til Holland for at reducere skatten.
I en kommentar til den beslutning sagde U2’s guitarist, the Edge:
»Var det fuldstændig rimeligt? Formentlig ikke. Men den generelle opfattelse er totalt forvrænget. Vi betaler faktisk masser af skat.«
Han tilføjede, at de demonstranter, som protesterede mod U2, da de var hovednavn på Glastonbury festivalen i 2011 var i deres gode ret til at gøre det. Om U2’s partnerskab med Apple om at uddele deres nyeste plade Songs of Innocence til en halv milliard iTunes-brugere sagde Bono:
»Vi har fået betaling. Og vi taler om en virksomhed [Apple] der kæmper for, at musikere får deres løn.«
Mange iTunes-brugere var imidlertid fortørnede over, at pladen automatisk var blevet downloadet via deres konto, og Apple var tvunget til at frigive et program, der gjorde det muligt for utilfredse kunder at fjerne pladen.
Bandets 13. plade har fået stærkt kritiske anmeldelser, om hvilke Bono har sagt:
»De her sange, man kan trampe på dem og slå dem i jorden, men de kommer alligevel til at bestå.«
© Guardian og Information
Oversat af Nina Trige Andersen

