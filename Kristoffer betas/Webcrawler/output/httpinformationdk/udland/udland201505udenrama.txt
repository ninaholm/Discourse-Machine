’Uden Ramadi og Mosul er Irak ikke Irak’
Iraks shiamilitser jubler over udsigten til at komme i kamp med Islamisk Stat. ’Kun vi kan slå Islamisk Stat,’ siger de efter den irakiske hærs seneste nederlag i Ramadi. Men så enkelt er det ikke, erkender deres egen leder
’Hæren magter jo ikke opgaven. Kommandanterne er korrupte. De kæmper ikke for Irak, men for deres lommer,’ mener shiamilits-kommandanten Abu Hajar (billedet).


 Konvojen strækker sig over to kilometer, og køretøjerne dytter, som var det et bryllupsoptog. På ladet af pick-upper sidder de shiitiske krigere fra Ansar Allah al-Awfiyyah-militsen og signalerer V-tegn med den ene hånd, mens de løfter deres Kalashnikov-geværer triumferende med den anden. Andre synger slagsange og vifter med flag.
Man skulle tro, at de netop havde vundet et afgørende slag. Men faktisk er det fjenden, som er på fremmarch. Islamisk Stat har erobret provinshovedstaden Ramadi i Iraks sunnidominerede og blodige Anbar-provins, og den irakiske regeringshær har igen svigtet fatalt.
Mændene i konvojen er på vej mod Fallujah, ikke langt fra Ramadi. De tilhører en iransk-støttet shiamilits, hvis navn betyder Allahs Loyale Tilhængere, og når de ikke jubler, sidder de og lytter på repeat til sheik Hassan Nasrallah – lederen af den libanesiske shiabevægelse Hizbollah – som revser Islamisk Stat i passionerede brandtaler.
»Send hæren hjem til mødrenes skød og overlad Islamisk Stat til Hashd al-Shaabis støvler,« råber en shia-kriger fra ladet af en lastbil fyldt med granater og Katyusha-raketter.
Hashd al-Shaabi er den såkaldte Folkelige Mobiliseringsstyrke, som Ansar-militsen er en del af. Styrken blev etableret i juni sidste år, kort efter Islamisk Stat havde stormet storbyen Mosul i det nordlige Irak. Mobiliseringsstyrken er en organisation underlagt det irakiske statsministerium, der skal assistere den kollapsende irakiske hær i kampen mod Islamisk Stat. Men shiamilitserne i Hashd har på kort tid vist sig at overgå regeringshæren i både styrke, kampmoral og taktik.
Grønt lys fra Washington
Det eneste, som indtil nu har holdt shiamilitserne borte fra forsvaret af Ramadi, er deres åbenlyse forbindelse til Iran. Den irakiske premierminister, Haider al-Abadi, har efter pres fra Washington bestræbt sig på at holde shiakrigerne væk fra den sunnimuslimske Anbar-provins af frygt for en yderligere eskalering af den sekteriske vold. I stedet har han satset på den almindelige irakiske hær, som blandt andet Danmark og USA træner, samt enkelte sunnistammer i kampen mod Islamisk Stat. Men nu, hvor denne strategi er mislykkedes, har Abadi skiftet kurs og bedt shiamilitserne om hjælp i Anbar – med USA’s velsignelse.
Shia-militserne har over længere tid hævdet, at de er de eneste, der kan slå Islamisk Stat tilbage, men at de bliver forhindret i det, blandt andet på grund af udenlandsk pres. Også den danske regering har forsøgt at presse regeringen i Bagdad til at få styr på de shiamilitser, som tidligere har begået frygtelige overgreb mod Iraks sunnimuslimske minoritet.
Men nu, hvor hæren igen har tabt til jihadisterne, er shiamilitserne tilbage på banen. Og man fornemmer skadefryd blandt shiakrigerne fra Ansar.
»Vi har hele tiden sagt det. Hæren magter jo ikke opgaven. Kommandanterne er korrupte. De kæmper ikke for Irak, men for deres lommer. Og det gør dem automatisk til kujoner,« som militskommandant Abu Hajar udtrykker det.
Ventet med håb
Ansar-konvojen har kurs mod den tidligere amerikansk militærbase Tarek nær Fallujah, hvor soldaterne skal holde til. Motorvejen er øde, og husene langs vejen står tomme. Mange familier har for længst forladt deres landsbyer i den konfliktfyldte region.
De få livstegn i området manifesterer sig primært gennem de bomber, som koalitionen og det irakiske flyvevåben dagligt kaster over Islamisk Stats stillinger og de artillerigranater, som IS affyrer mod den irakiske regeringshær som svar. Jo dybere konvojen bevæger sig ind i Anbar, desto højere bliver bragene.
»De hylder os,« erklærer Abu Hajar, da han pludselig hører skudsalver længere fremme. Den irakiske hærs første division holder til ved basen, og regeringssoldaterne skyder op i luften, da de får øje på millits-konvojen.
»Se på dem,« siger Abu Hajar og peger på de soldater, som vogter basens betonindgang. »De stakler, se hvor glade de er for vores ankomst.«
Tarek-basen ligger få kilometer fra tre byer, som alle er i hænderne på Islamisk Stat; Fallujah, Mazraha og Karma. Hele området har længe været uden for Bagdads kontrol, og kun den få kvadratkilometer store militærbase med de tykke betonvægge kontrolleres af staten. Og det tærer på hærens folk.
»Situationen er udmattende herude,« siger officer Mohammad Rida fra hærens førte division, men tilføjer med en smule optimisme at nu, hvor Ansar-militsen er kommet, »skal det nok gå«.
Frygten lurer
Officeren har god grund til at være optimistisk. Ansar Allah al-Awfiyyah har ikke bare medbragt mandskab, ammunition og raketter, men også kampmoral og et livligt humør. Da en artillerigranat pludselig lander tæt på basen, bryder mændene fra shiamilitsen ud i jubelbrøl.
»Tak for salutten,« råber en shia-kriger og affyrer sin Kalashnikov mod den stjerneklare himmel over Anbar, inden han af sin overordnede får besked på at »spare på krudtet«.
Man kan dog ane en smule nervøsitet blandt nogle af shiakrigerne, da mørket lægger sig. I juli sidste år stormede Islamisk Stat Speicher-basen i Tikrit, henrettede 1.700 soldater fra regeringshæren og smed ligene i en massegrav i det, som irakiske medier nu har døbt ’Speicher-massakren’. Massakren omtales dagligt i medierne og har efterladt et dybt ar i den irakiske folkesjæl. Også blandt nogle shiakrigere mærkes massakrens psykologiske efterdønninger. Især blandt de yngre mænd:
»Tør I godt ligge jer til at sove?« spørger en 21-årig kriger, som sidder i en rundkreds med sine kammerater op ad basens lille, improviserede moske. Frygt er smitsomt, siger man i Irak, og en mand med krigserfaring ved det. En ældre kammerat sætter derfor straks den unge soldat på plads.
»Hey du. Rens nu den vandpibe og hold din kæft, eller jeg sparker dig hjem til din mor.«
Krigsherren fra syd
Næste dag ankommer militslederen, den 37-årige sheik Haider Gharrawi – til stor glæde for militsgruppen. Mens hans vagter er bevæbnet til tænderne, vandrer sheiken rundt i en hvid jallabiya (den traditionelle arabiske kjortel) med blot et par cigaretpakker i hånden.
Han plejer ellers at gå i kampuniform, men forsøger måske at berolige sine mænd med sin dagligdags-fremtræden. Det ved ingen. Men de fleste ved tre ting om Gharrawi: Han kæderyger, han taler altid med en dæmpet stemme, og han elsker at gå lange ture, »fordi det er sundt for sindet«: »Jeg foretrækker også at gå, når jeg bliver interviewet,« siger han, og så går vi en tur mere rundt på basen. Den karismatiske sheik er en populær mand i sin hjemby, Amarah, i Sydirak. Her har hans gruppe et stort hovedkvarter, som huser både en uddannelsesinstitution, et bibliotek, en satellitkanal, en radiokanal og en fagforening. Hans milits driver også en lægeklinik, der behandler patienter til det halve af, hvad det koster på privathospitaler. Og så har sheiken opbygget et stadigt voksende bureaukrati, der skal holde styr på løn, pensionsordninger og feriepenge til den 3.000-mand store milits.
Splittet på kryds og tværs
Sheik Gharrawi samarbejder tæt med Irans magtfulde revolutionsgarde, hvis kommandanter har været vitale i kampen mod Islamisk Stat i Irak. Men selv med støtte fra den magtfulde iranske revolutionsgarde er der store udfordringer forude i kampen mod Islamisk Stat. I modsætning til sine krigere ser Haider al-Gharrawi ingen grund til at juble over regeringshærens nederlag i Ramadi.
»Et af de største problemer i kampen mod Islamisk Stat er, at Irak er politisk og socialt fragmenteret. Der er mange kløfter, og det er bare ikke godt,« siger sheiken med sin dæmpede stemme og stopper op for at tilføje: »Der er ingen tillid mellem irakerne. Og jeg taler ikke blot om kløften mellem sunni- og shiamuslimerne. Vi shiamuslimer er ikke en tand bedre indbyrdes.«
Han henviser blandt andet til de endeløse politiske intriger på allerhøjeste plan i den irakiske regering.
Selv om den tidligere premierminister Maliki og hans fløj er afsat, spøger de hele tiden i kulissen. Maliki har fortsat stor opbakning i dele af embedsværket og saboterer konstant sin efterfølger i stort og småt. Desuden mener Maliki-fløjen, at den nuværende premierminister Abadi alt for ofte lægger sig på maven for amerikanerne.
Endnu en granat lander tæt på og sender rystelser gennem basen.
»Heldigvis er det kun Vesten, som har præcisionsbomber,« joker sheiken, før han fortsætter sin sønderlemmende kritik af de irakiske politikere, som han mener mangler visioner, ideer og politisk lederskab.
Tiggerne i Bagdad
»Islamisk Stat er en idé,« forklarer sheiken og understreger med en løftet pegefinger: »Det er blot en idé, men det er en idé, som er opstået i fraværet af bedre alternativer. Politikerne har ikke givet irakerne noget som helst at tro på.«
Sheiken har ligesom mange andre shiamilitsledere i Irak svært ved at skjule sin foragt for shiapolitikerne i Bagdad, som han kalder »ynkelige tiggere«, »uværdige tabere«, og »nytteløse tåber.« Gharrawi forklarer, at den regeringshær, som politikerne har opbygget siden den amerikanske administrator Paul Bremers opløsning af den gamle hær i 2003, er indbegrebet af en ånd, som er gennemgående hos de irakiske politikere.
»Inkompetent, korrupt og kujon-agtigt«, lyder sheikens kompromisløse dom, og han tilføjer nærmest poetisk: »Når soldaten flygter fra sin stilling, så er det, fordi politikeren flygter fra sit ansvar.«
– Men hvad er så alternativet? Er det en shia-islamisk republik ligesom i Iran?
»Hør her,« siger sheiken. »Om et øjeblik er halvdelen af Irak i hænderne på Islamisk Stat. Krigen bliver langvarig og udmattende. Ideelt set bør vi lige nu køre på en dobbeltstrategi: en militær og en social. Vi bør drive Islamisk Stat ud af byerne, og samtidig må vi hurtigt skabe et alternativ for indbyggerne, så de ikke vender tilbage sig Islamisk Stat,« siger han.
Et samlet Irak
Det kræver ifølge sheiken, at den irakiske regering investerer i infrastruktur, skaber bedre levevilkår for irakerne i Anbar og inkluderer dem i det politiske liv, så de igen føler sig som borgere i Irak.
»Men det bliver svært. Det kræver benhårdt arbejde. Det kræver ægte og pålidelige politikere. Og det kræver tillid mellem irakerne,« siger han.
Fra basen høres en serie af brag i det fjerne. De irakiske Sukhoi-fly og koalitionens jægerfly – og måske også de danske F-16-fly – er ikke færdige med at bombe Islamisk Stats stillinger i Anbar. Luftbombardementerne kommer i etaper. Hver anden time bomber jagerflyene løs et eller andet sted i omegnen. Det er tankevækkende, at jihadisterne alligevel fortsat vinder terræn.
Mange mennesker i Irak taler åbent om, at landet allerede er opdelt i tre dele: Shia-stan, Kurdistan og Islamisk Stat. Og det kan for mange virke meningsløst at generobre Anbar fra Islamisk Stat. Men for sheik Haider al-Gharrawi, kan der kun være ét Irak.
»Skulle vi ignorere Ramadi? Og Anbar? Og håbe på at Islamisk Stat ikke vil angribe Bagdad og vores helligdomme i de hellige byer? Nej da. Vi må knuse dem. Vi vil genindtage Ramadi, og derefter vil vi generobre Mosul. Uden Ramadi og Mosul er Irak ikke Irak.«
Waleed Safi er freelance journalist, bosat i Irak

