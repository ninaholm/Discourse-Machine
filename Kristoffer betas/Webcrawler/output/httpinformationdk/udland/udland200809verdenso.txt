Verdens økonomiske magtbalance tipper mod øst
De asiatiske økonomier ser ifølge Danmarks tidligere ambassadør i Singapore Jørgen Ørstrøm Møller ud til at slippe uden om finanskrisen. Han tvivler på, at tilliden til den amerikanske økonomi vil blive genoprettet, og det vil føre til et økonomisk magtskifte, så yuan og euro overtager dollaren og pundets magtposition


 Den globale finanskrise har for alvor ramt USA og Europa, mens det asiatiske marked indtil videre ser ud til at klare sig nogenlunde igennem. For mens Europa og USA har levet for lånte penge, har asiaterne sparet op. Især USA har lånt kæmpe summer i Kina til at investere og leve for, derfor har de asiatiske lande i dag tusinder af milliarder til gode i dollar, forklarer økonom og tidligere ambassadør i Sydøstasien, Jørgen Ørstrøm Møller. 
- Hvad betyder finanskrisen i Asien? 
"Bortset fra Japan, hvor flere banker har store poster investeret i USA, så ser det indtil videre ud til, at de asiatiske banker og finansielle institutioner har været overordentlig tilbageholdende med at engagere sig."
- Så de asiatiske investorer står ikke med et større tab end de kan klare? 
"Ikke som det ser ud nu. Årsagen er meget enkelt den, at de asiatiske økonomier gennemgik en krise i 1997-98, og det har ført til, at de efterfølgende har været meget forsigtige. Mange af de finansielle institutioner har været underkastet et relativt stramt tilsyn for at undgå en gentagelse af krisen for ti år siden. Konsekvensen er, at de har holdt sig tilbage med at opkøbe de amerikanske aktiver, som har været svære at gennemskue. De asiatiske banker har anlagt en linje, der hed, at så længe risikoen var ubekendt, så ville de ikke engagere sig."
- Hvad betyder det for verdens økonomiske magtbalance? 
"Der lægges endnu en stor brik på den bygning, der går ud på at verdens økonomiske og finansielle centrum flyttes fra USA til Asien. Den her udvikling får dybtgående konsekvenser for det amerikanske finansielle systems status. Det vil vare lang tid, før den amerikanske økonomi har oparbejdet den tillid, som den indtil nu har nydt."
Jørgen Ørstrøm Møller tvivler på, at tilliden overhovedet kan opbygges igen: 
"Alle og enhver tænker, at det her er inkompetente folk, der ikke har vidst, hvad de har med at gøre, når de har kunnet gennemføre så risikofyldte transaktioner, at det har trukket det amerikanske og dermed det globale banksystem ud i en så alvorlig krise. Dem kan man jo ikke have tillid til i fremtiden."
- Så det her er ikke bare en helt almindelig finansiel krise, der går i sig selv igen om et par år?
"Jeg er ikke sikker på, at tilliden til den amerikanske dollars kan genoprettes. Men der er en interessant vinkel på det her for Europa, fordi det primært er det britiske pund, der er i vanskeligheder. Det er ikke euroen, sådan som ser situationen ser ud nu. I et globalt perspektiv vil det franske og tyske kapitalmarked derfor få et kolossalt boost, fordi Storbritannien bliver trukket med ned af USA's krise. Hidtil har det jo været New York og London, der har stået for den højeste finansielle viden og ekspertise, og nu viser det sig altså, at de bare har haft kompetence til at køre sig selv ned i afgrunden. Alle dem, der var mere forsigtige, og som folk har grinet af, er derimod dem, der kommer igennem det her uden alvorlige skår, så det får en meget stor konsekvens, fordi der i lang tid fremover vil være mere tillid til euro og yuan end til sterling og dollar."
- Hvorfor sker det her?
"Der har jo været en grådighed i det finansielle system, et ræs efter en for høj profit, der har givet en alt for stærk tro på, at markedet gjorde det rigtige. Det viser sig alt sammen nu at være forkert."
-Vil det her betyde asiatisk tilbageholdenhed over for at give lån til amerikanerne?
"Det vil det i høj grad. Kina har astronomiske beløb i valutareserver, og 60-70 procent af dem er placeret i dollar. Der har allerede været forlydender om, at Kina vil placere dem i andre valutaer, men det vil ske over tid, da asiaterne heller ikke er interesseret i sammenbrud, for så kommer de selv til at betale en stor del af prisen. Men når alt er faldet til ro, så vil vi se en stærk tilbagetrækning af kinesiske investeringer væk fra dollar." 
- Vil vi se de kinesiske statsfonde opkøbe store amerikanske virksomheder og banker, som nogen frygter? 
"Det er da en helt reel angst. Hvad skulle kineserne ellers bruge alle deres mange penge på, hvis ikke de skulle opkøbe amerikanske virksomheder. USA har jo selv været med til at skabe en situation, hvor det er muligt, ved at gældsætte sig så massivt." 
- Hvad vil det betyde for magtbalancen imellem USA og Kina? 
"Det her vil betyde et stærkt svækket USA både økonomisk og politisk," siger Jørgen Ørstrøm Møller.
lila@information

