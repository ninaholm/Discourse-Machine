Voldsomt terrorangreb rammer Indien
En serie terrorangreb ramte i aftes den indiske by Mumbai. Mindst 80 meldes dræbt, og flere hundrede er sårede - samtidigt blev flere vesterlændinge taget som gidsler
Adskillige mennesker blev dræbt og sårede, da den indiske millionby, Mumbai, sent i aftes dansk tid blev udsat for omfattende terrorangreb. Der var i aftes ingen meldinger om, hvem gerningsmændende bag angreb og gidseltagningerne var.


 Mindst 80 mennesker meldes dræbt og over 250 såret ved en serie af terrorangreb i den indiske storby Mumbai sent i aftes lokal tid. 
Det frygtes, at dødstallet vil stige dramatisk, inden det lykkes politiet at få styr på situationen. 
Angrebene blev sat ind mindst syv steder i byen og omfattede bl.a. hovedbanegården og et luksushotel. Det lader til at have været nøje planlagt, idet angrebene ifølge CNN og lokale medier kom med ganske kort mellemrum. 
"Dette er et terrorangreb på mindst syv steder. Ukendte terrorister er gået frem med automatvåben og åbnet ild på må og få," siger delstatens politichef, A.N. Roy, til de indiske medier.
"På enkelte steder brugte de endda granater. Der har været eksplosioner nogle få steder," siger han.
Angiveligt skulle en anti-terror-chef fra politiet være blandt de dræbte, oplyste CNN i aftes.
Vinukumar Ranganathan/Flickr slideshow
(Artikel fortsætter under billederne)
Tog gidsler
Derudover har terroristerne taget vesterlændinge som gidsler på et luksushotel. Under eller efter striben af angreb mod udvalgte steder, har de tilsyneladende udset sig folk fra USA og Storbritannien. 
Ifølge øjenvidner, som CNN talte med i aftes, var terroristerne angiveligt ude efter vesterlændinge, da de søgte folk med britiske eller amerikanske pas.
Det lokale politi ville ifølge CNN ikke ud med, om det havde en ide om, hvem der stod bag gidseltagningen og angrebene. Der var ved redaktionens slutning ikke overblik over, hvor mange gidsler der var blevet taget.
Imens herskede kaos i Mumbais gader. Der kom flere meldinger om skyderi flere steder i byen - også efter de syv terrorangreb.
Angreb luksushoteller
Blandt målene for terrorangrebene var luksushotellet Taj Mahal and Oberoi. Hotellets lobby blev sat i brand, og folk måtte evakueres.
Britiske BBC fik i aftes fat på den britiske politiker Sajjad Karim, der var på Taj Mahal under angrebet.
"Jeg var i hotellobbyen da bevæbnede mænd kom ind og folk begyndte at løbe. En af dem sendte en byge af kugler omkring sig, lige ved siden af mig. Det lykkedes mig at løbe ind i hotellets køkken", siger han til britiske Press Association news agency, ifølge BBC.
Nogle af de sårede blev ført væk på hotellets bagagevogne. Tjenere og kokke i deres uniformer kunne ses haste væk fra hotellet.
Tv-stationer melder desuden om skyderi foran café Leopold, der er populær blandt turister. En journalist fra nyhedsbureauet Reuters hørte to eksplosioner i samme gade, hvor caféen ligger, hvor der også blev skudt med automatvåben.
Der er også rapporter om angreb ved et hospital og foran en tankstation.
Sikkerhedsekspert Rahul Roy-Chaudry mener, at dette angreb adskiller sig fra tidligere uroligheder i det store asiatiske land:
"Dette terrorangreb adskiller væsentligt fra tidligere angreb i Indien. Det er bekymrende og nyt, at terroristerne har taget gidsler, og de er tilsyneladende gået efter højtstående vesterlandske gidsler. Det kan desværre gå hen og blive et langstrakt forløb," siger han til BBC.
"Mumbai er Indiens finansielle hjerte, og terroristerne forsøger muligvis at ramme Indiens økonomi og turistindustri."

