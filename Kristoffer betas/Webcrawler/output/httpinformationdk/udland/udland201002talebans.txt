Talebans strateg fanget i Pakistan
Nummer to i det talibanske hierarki blev i sidste uge tilfangetaget i Pakistan. Et stort tab for Taleban, siger amerikanske officielle kilder, om manden, der gjorde Taleban mere moderne.


 Den militære leder af Talebanbevægelsen, Mullah Abdul Ghani Baradar, der i går officielt blev erklæret tilfangetaget, har i høj grad været ansvarlig for Talebans ændrede militære strategi over de sidste par år. Baradar blev i sidste uge taget til fange i en hemmelig aktion udført af det pakistanske spionagentur, ISI, og amerikanske CIA i Karachi i Pakistan. Aktionen bliver af amerikanske militærkilder beskrevet som den mest betydningsfulde fangst i den otteårige lange krig i Afghanistan.
Den talebanske krigsførelse har ifølge Newsweek skiftet karakter under de facto- lederen Mullah Baradar. Militærlederen erkendte, at de amerikanske tropper var bevæbnet med tungere skyts end de kæmpende talibankrigere, hvilket har gjort det umuligt for Taleban at forskanse sig bag bymure og udkæmpe ildkampe mod de allierede styrker. Han ændrede derfor Talebans strategi til udførelsen af små hurtige guerillaangreb uden chance for store ildkampe mod de allierede styrker. Derudover optrappede Taleban antallet af plantede vejsidebomber.
Under Baradars kommando blev juli - oktober 2009 de blodigste måneder for koalitionsstyrkerne i den otteårige lange krig i Afghanistan, ifølge icasualties.org. 297 koalitionssoldater mistede livet i de fire måneder i Afghanistan - tabstallet for de resterende otte måneder var 323.
Baradar kiggede også på Talebans image i ind- og udland. Imaget skulle forbedres med en håndbog, som er blevet uddelt til Talebans fodsoldater. Håndbogen udstak retningslinjer for talebankrigerne og beskrev blandt andet, hvordan krigerne skulle undgå civile tab i kamp, hvordan man vandt befolkningens hjerter og nødvendigheden af at undgå for mange selvmordsbombninger.
Formidabel fjende
Den amerikanske professor og rådgiver for koalitionsstyrken i Afghanistan, Thomas Johnson, var dengang imponeret og frygtede Mullah Baradar taktiske evner i krigsførelse.
»Mullah Baradar er nærværende, karismatisk, og han kender landet og folket bedre, end vi nogensinde kommer til. Han kan blive en formidabel fjende.«
Med tilfangetagelsen af Mullah Baradar kan Taleban på sigt blive lammet i deres militære aktioner, forudser den tidligere CIA-agent og rådgiver for Obama-regeringen, Bruce O. Riedel. M.J. Gohel, administrerende direktør for den amerikanske Asia-Pacific Foundation, kaldte det i går på CNN et »kæmpe slag« mod Taleban, at deres militære leder er fanget af efterretningsofficererne.
Pakistanske og amerikanske agenter har afhørt Mullah Baradar; agenternes umiddelbare håb er, at han under afhøringerne vil afsløre gemmestedet for Mullah Mohammed Omar. Det er navnet på Talebans åndelige leder og den eneste, der i Talebanhierakiet er over Mullah Baradar.
Men den åndelige leder gik under jorden for mere end tre år siden og giver kun sjældent lyd fra sig. Ifølge en underleder for Taleban i Helmand-provinsen, som flere gange har mødt Mullah Baradar, så »styrer han alle militære, politiske, religiøse og finansielle anliggender i Taleban«.
Ifølge flere talibanske krigere har Mullah Baradar i forhold til Mullah Mohammed Omar gjort Taleban mere effektivt og moderne.
»Han er tålmodig og lader dig tale ud. Han bliver ikke sur eller mister sit temperament,« fortalte en lokalt talebanleder fra Zabul-provinsen om den »konsensusorienterede« Mullah Baradar.
Flere unavngivne talebankrigere har yderligere beskrevet ham som mindre ilter end Mullah Mohammed Omar og mere villig til at høre modstridende argumenter i stedet for at reagere på rygter, følelser og streng ideologi.
Mere forhandlingsvillig
Flere afghanske stemmer har tidligere ment, at der var større sandsynlighed for en fredelig fremtid mellem den afghanske regering og Taleban med Baradar ved styrepinden. To gange er det blevet rapporteret, at udsendinge fra Taleban er draget mod Kabul - med Baradars velsignelse -  for at forhøre om mulighederne om en fredelig udgang mellem den afghanske regering og Taleban.
Selv har militærlederen dog afvist disse forsøg på fredsforhandlinger, som skulle have fundet afsted i 2004 og senest i starten af 2009.
»Ikke et eneste medlem af Taleban er i forhandlinger med regeringen,« fortalte Baradar til tidsskriftet Newsweek i sommeren 2009.
Mullah Baradar stammer, ligesom den nuværende af-ghanske præsident, Hamid Karzai, fra den afghanske pashtun-stamme. Men i modsætning til præsidenten, vil talebanlederen ikke forhandle om magtfordelingen i Afghanistan, så længe udenlandske tropper har »angrebet vores land«.
»Vi fortsætter vores jihad til uddrivelsen af udenlandske tropper er fuldendt. Afghanistans historie viser, befolkningen kæmper, indtil vi er et frit folk,« fortalte han det amerikanske nyhedsmagasin i 2009.
Især de udstationerede amerikanske soldater har påkaldt sig Mullah Baradars vrede. Til Newsweek fortalte han, at »forøgelsen af udstationerede amerikanske tropper i Afghanistan kun er godt; Taleban ønsker at udøve maksimal skade på amerikanerne, hvilket kun er muligt, når de er til stede i stort antal.«



