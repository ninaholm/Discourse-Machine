Terrorstemplet organisation kæmper på Vestens side i Irak
USA og Frankrig vil sende militær støtte til de irakiske kurderes kamp mod Islamisk Stat til trods for, at den terrorstemplede kurdiske oprørshær PKK deltager i kampene. Danmarks udenrigsminister vil ikke afvise dansk støtte


 Udenrigsminister Martin Lidegaard (R) vil ikke afvise, at Danmark slutter sig til USA og Frankrig og yder militær støtte til de irakiske kurderes kamp mod Islamisk Stat, IS.
»Vi følger situationen time for time, og jeg vil derfor ikke udelukke noget som helst,« siger ministeren til Information.
Også andre EU-lande som Tyskland, Italien og Tjekkiet overvejer at følge trop. Dermed kan EU og USA reelt komme til at støtte den terrorstemplede kurdiske oprørsbevægelse PKK. Onsdag kunne flere nyhedsmedier, herunder France24, Washington Post og det kurdiske Rudaw Media Network, nemlig berette, at både PKK og deres militante søsterorganisation i Syrien, PYD, deltager på kurdernes side. PKK står blandt andet på EU’s og USA’s terrorlister.
Lars Erslev Andersen, seniorforsker ved Dansk Institut for Internationale Studier, DIIS, kalder derfor den oplysning for »meget overraskende«: »Det er klart, at hvis kurderne arbejder aktivt sammen med PKK, er det ikke noget, der vil blive hilst velkommen af hverken USA, Tyrkiet eller EU-landene, der alle har PKK på deres terrorlister.«
Theodore Karasik, direktør for Institute for Near East and Gulf Military Analysis, mener derimod, at PKK’s deltagelse i kampene er logisk: »Pershmergaerne har ikke været i stand til at stå imod Islamisk Stats fremgang, så PKK kommer som kaldet på et tidspunkt, hvor der er stærkt behov for en fælles kurdisk front mod IS. Vi kender PKK som en terroristgruppe, men på grund af omstændighederne ser vi et klassisk skifte, hvor ’min fjendes fjende er min ven’.«
Endnu ingen dansk støtte
Danmark forholder sig foreløbig afventende, siger den danske udenrigsminister:
»Vi har endnu ikke fået en anmodning om at deltage og har derfor p.t. ingen planer. Men jeg vil ikke udelukke noget som helst. Vi er i en helt unik situation, der både kan ende med folkemord og en lang række andre uhyggeligheder.«
–Er det et problem, at PKK deltager i kampene?
»Jeg synes, at det er det svært at sige noget principielt om. Når jeg svarer så henholdende, er det, fordi situationen udvikler sig time for time. Det kommer derfor til at bero på en konkret henvendelse.«
Dansk Folkepartis udenrigspolitiske ordfører, Søren Espersen, kalder det »surrealistisk«, hvis USA og EU-lande forsyner kurderne militært samtidig med, at de får støtte fra PKK: »At man skulle give støtte til kampe, hvor PKK deltager, det falder helt sikkert ikke i god jord i Tyrkiet. Jeg vil faktisk sige, at det er fuldstændig barokt – det er at lege med ilden.«
LÆS: PKK spiller en nøglerolle i kampen mod Islamisk Stat

