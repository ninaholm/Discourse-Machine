Ny taleban-strategi gør livet farligere for afghanske tolke
En fordobling af antallet af drabsforsøg på regeringsvenlige civile gør livet farligt for de afghanske tolke, der arbejder for det danske forsvar. Amnesty International og Enhedslisten vil nu bede regeringen genoverveje sin beslutning om ikke at give tolkene asyl. Ministeren står fast på afslag


 Blot en uge efter at forsvarsminister Nick Hækkerup (S) afviste at give asyl til de tolke, der arbejder for det danske forsvar i Afghanistan, viser en ny FN-rapport, at Taleban har skiftet strategi og nu går langt mere målrettet efter at ramme civile, der – som tolkene – arbejder for de internationale styrker. Det har ført til mere end en fordobling af såkaldte targeted killings – likvideringer – af regeringsvenlige civile på blot ét år, konkluderer FN’s mission i Afghanistan (UNAMA) i rapporten. I 2012 var der 1.077 drabsforsøg på civile, der anses som regeringsvenlige eller arbejder for koalitionsstyrkerne, mens der i 2011 var 605 angreb. I 2012 fik angrebene i 698 tilfælde en dødelig udgang mod 431 i 2011.
Amnesty International frygter derfor for de tolke, der arbejder for de danske styrker.
»Det her viser tydeligt, at Taleban er i stand til at ramme tolkene. Og vi ved fra Udlændingestyrelsens rapport om problemet, at tolkene er blandt de mest eftertragtede mål,« siger organisationens talsmand, Ole Hoff-Lund.
Han vil nu skrive til forsvarsminister Nick Hækkerup (S) og bede ham genoverveje regeringens beslutning om ikke at give de afghanske tolke asyl, når de danske styrker trækker sig ud af Afghanistan i 2014.
Hos Enhedslisten kalder forsvarsordfører Nikolaj Villumsen de nye oplysninger for ’dybt alarmerende’.
»Tolkenes sikkerhedssituation er helt klart forværret. Det kan umuligt være forsvarligt bare at efterlade dem. Ministeren har et forklaringsproblem,« siger han.
Forsvarsminister Nick Hækkerup har tidligere begrundet regeringens beslutning med, at forsvaret i Afghanistan i modsætning til i Irak har brugt tolke fra andre dele af landet end de områder, hvor danskerne opererer. De nye oplysninger får ham ikke til at ændre holdning til tolkenes status.
»Vi har ingen aktuelle planer om at gøre noget for de afghanske tolke. Der er trods alt også stadig to år, til vi trækker os ud af Afghanistan. Tingene kan nå at ændre sig. Rapporten bekræfter desuden, at det ikke er et problem specifikt for tolke, men også for mange andre grupper. Gav vi tolkene asyl, ville det bare være skolelærerne, der stod for skud,« siger Nick Hækkerup.
Minister står fast: Ingen asyl til afghanske tolke, side 6-7

