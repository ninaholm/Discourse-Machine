Silvio og den tildækkede brystvorte
For ikke at støde de italienske tv-seere har det italienske statsministerium valgt at bortcensurere et nøgent bryst, som hang bag Silvio Berlusconi under hans pressekonferencer
Berlusconi (t.h.) holder pressekonferencer med Tiepolos maleri -Sandheden afsløret af tiden- som baggrund. Nu er kvindens bare bryst draperet. Originalen ses indsat.


 ROM - Da den italienske ministerpræsident, Silvio Berlusconi, overtog regeringsmagten i Italien i april, blev det markeret med en ny udsmykning i det italienske statsministerium, Palazzo Chigi. Ministerpræsidenten afholder nu sine pressekonferencer med en reproduktion af rokokomaleren Giambattista Tiepolos maleri La Verità svelata dal Tempo (Sandheden afsløret af tiden) som baggrund.
På det allegoriske maleri ses en ung kvinde med blottet bryst, som repræsenterer den nøgne sandhed, ved siden af en olding, der repræsenterer tiden. 
En kommentator ved Torino-dagbladet La Stampa bemærkede, at det blottede bryst "hang som en glorie" over ministerpræsidentens hoved under pressekonferencerne. Men nu er den unge kvindes bryst blevet tildækket med et par penselstrøg, fordi 'den nøgne sandhed' ifølge Berlusconis talsmand og viceministerpræsident, Paolo Bonaiuti, "kunne virke stødende på tv-seerne."
Censuren af Tiepolos værk fra 1744 har dog vakt større forargelse, end det nøgne bryst gjorde. 
Berlusconis eskapader
"De er alle sammen skøre," udtalte kunstkritikeren Vittorio Sgarbi, som var en kontroversiel vicekulturminister i Berlusconis forrige regeringsperiode: 
"Hvad skal vi så gøre med alle de kvindestatuer på italienske museer, hvor man ofte kan beundre bryster, der ville få selv amerikanske Pamela Anderson til at se fladbrystet ud?" 
Barmen blev tildækket i løbet af juni måned, da rygterne om Berlusconis seksuelle eskapader begyndte at cirkulere i den italienske og internationale presse. 
Det fremgår bl.a. af en række telefonaflytninger, som ugemagasinet L'Espresso har offentliggjort, at Berlusconis har brugt sin indflydelse til at skaffe en række unge skuespillerinder arbejde. Og der skulle efter sigende være flere afsløringer på vej - bl.a. af samtaler mellem ministerpræsidenten og hans ligestillingsminister, den tidligere nøgenmodel Mara Carfagna, hvor der ikke bliver talt om kønspolitik, men derimod om oralsex.
Endvidere har Federico Armati, en tidligere ansat i den italienske efterretningstjeneste, sagsøgt Berlusconi for embedsmisbrug. 
Berlusconi, der i sin egenskab af ministerpræsident også er chef for de italienske efterretningstjenester, skulle angiveligt skiftevis have forfremmet og degraderet Armati på foranledning af dennes ekskone, Virginia Sanjust di Teulada, en tidligere studievært på det italienske statslige tv, RAI, som ofte besøgte Berlusconis under private former i hans forrige periode som ministerpræsident. 
Som følge af et lovdekret om juridiske immunitet for den italienske republiks højeste embeder, deriblandt ministerpræsidenten, der netop er blevet vedtaget af det italienske parlament, forbliver sandheden også i denne sag foreløbig tildækket.


