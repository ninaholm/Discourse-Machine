Uenigheden i EU kan åbne op for våbeneksport til Syriens oprørere
Uden et kompromis, der tillader i hvert fald delvis eksport af våben til Syriens ’moderate’ opposition, betyder hele sanktionspakkens bortfald, hvorefter der kan eksporteres kvit og frit
 
	Forbuddet mod import og eksport af våben til Syrien er det eneste af EU’s i alt 22 sanktions-elementer, der også rammer oppositionen. Især briterne og franskmændene har siden november sidste år presset på for at lempe eksportforbuddet til oprørerne, og i februar i år lempede EU på våbenblokaden til oppositionen ved at tillade eksport af ’ikke dødbringende udstyr og teknisk assistance’. Foto: Scanpix


 
	Manglende enighed om at lempe eksportforbuddet af våben til de syriske oprørere kan medføre, at der åbnes for bilateral våbeneksport fra EU-lande til den syriske opposition.

	Således sagde den britiske udenrigsminister, William Hague, før mandagens udenrigsministermøde, at det at »gøre det rigtige for Syrien er vigtigere end EUs evne til at blive enig om enhver detalje«.

	Detaljen her er det britiske krav om våbeneksport til Syriens ’moderate’ opposition, nemlig Syriens Nationale Koalition, hvor Det Muslimske Broderskab har afgørende indflydelse. Opnås der ikke enighed mellem udenrigsministrene udløber samtlige sanktioner 1. juni.

	Og som om nyheden var timet til EU-debatten, hvor Frankrig er enig med Storbritannien i kravet om en lempelse af den to år lange våbenembargo, offentliggjorde den franske avis, le Monde i går en artikel med en video optaget i Damaskus’ forstæder, hvor syriske oprørere hævder at have været udsat for kemisk krigsførelse – primært gasangreb – fra regimestyrker. ”;Giv os masker”;, siger en af oprørerne til kameraet, der også filmer oprørere med ansigterne dækket af gasmasker, der skyder fra barrikader i bykvarterer.

	På le Monde’s hjemmeside beskriver avisens fotograf, der sammen med en journalist har opholdt sig to måneder på oprørernes side i Damaskus-området, synsforstyrrelser og vejrtrækningsbesvær i fire dage efter et angiveligt kemisk angreb 13. april. Den respekterede franske avis er første vestlige medie, der øjensynlig dokumenterer kemisk krigsførelse i Syrien.

	Uenighed om embargoen

	Hvis den franske reportage gjorde indtryk på de 27 EU-udenrigsministre, der mødtes i Bruxelles i går for at drøfte EU-sanktionernes fremtid, fremgik det ikke af de bulletiner, der kom forud for mødet.

	Forbuddet mod import og eksport af våben til Syrien er det eneste af EU’s i alt 22 sanktions-elementer, der også rammer oppositionen. Især briterne og franskmændene har siden november sidste år presset på for at lempe eksportforbuddet til oprørerne, og i februar i år lempede EU på våbenblokaden til oppositionen ved at tillade eksport af ’ikke dødbringende udstyr og teknisk assistance’.

	På det tidspunkt havde det i et år været kendt, at islamiske jihad-militser, primært den al Qaeda-relaterede Jahbat al-Nusra, var bedre bevæbnede og havde flere penge til lønninger og socialt hjælpearbejde, end de sekulære oprørsstyrker tilknyttet FSA (Frie Syriske Armé) under kommando af en deserteret syrisk general, Sameh Idriss. Private sponsorer – såvel syriske forretningsmænd i eksil som private personer og såkaldte ’velgørenheds’-fonde i Golf-staterne, primært Saudi-Arabien og Qatar – har fra oprørets start i marts 2011 forsynet militante jihad-grupper med moderne våben importeret fra Libyen, Irak, Kroatien og Libanon.

	Det har ligeledes været kendt siden efteråret 2011, at britiske, franske og amerikanske specialstyrker har opereret som ’rådgivere’, såvel i Syrien som i træningslejre i Tyrkiet og Jordan.

	Kritik af Fogh-Rasmussen

	Udadtil har EU og især USA bakket oppositionen op politisk, men været tilbageholdende med støtte til dens væbnede kamp. Og som en syrisk eksil-dissident, bosat i Beirut, bittert bemærkede med et hint til Anders Fogh-Rasmussen, så »hjalp det heller ikke, at NATO’s generalsekretær igen og igen fastslog i internationale medier, at NATO absolut ingen paner havde om at blande sig i den syriske konflikt og dermed reelt opmuntrede regimet til at optrappe volden mod demonstranter. Massakrerne ville jo ifølge NATO ikke blive imødegået, og det tog regimet selvfølgelig ad notam.«

	De lande, der på forhånd støttede en åbning af ’delvis’ våbeneksport til ’den moderate opposition’ er først og sidst Storbritannien og Frankrig, støttet af Italien og med Tyskland på sidelinjen, der argumenterer for et kompromis. Imod er bl.a. Østrig, der har FN-styrker stationeret i Syrien ved grænsen til Israel, Holland, Sverige, Finland og Tjekkiet. Danmark menes at tilhøre en stor mellemgruppe, men udenrigsminister Villy Søvndal blev i går citeret for at sige, at han principielt er imod en lempelse af embargoen, men at det er vigtigt, at der nås et kompromis, der signalerer en fælles EU-politik i spørgsmålet.

	Er der ikke enighed – og der var ikke nået nogen afgørelse ved redaktionens slutning – vil samtlige sanktioner – i alt 22 og de 21 rettet alene mod regimet – bortfalde.

	Det vil i realiteten stå de enkelte medlemslande frit at beslutte sig for eksport eller opretholdelse af det hidtidige forbud, med mindre EU-udenrigsministrene enes om en formulering, der forhindrer den udgang. Det er ikke sandsynligt, idet William Hague har sagt, at åbning af våbeneksport vil have »modererende virkning« på volden i Syrien og tvinge præsident al-Assad til forhandlingsbordet. Der sidder han ganske vist allerede, eftersom hans udenrigsminister i weekenden meddelte, at regimet siger ja til deltagelse i den konference, Geneve II, som USA og Rusland lancerer i juni. Modstandere af en embargo-lempelse argumenterer netop med, at øget eksport af våben vil skade den planlagte forhandlingsproces.

