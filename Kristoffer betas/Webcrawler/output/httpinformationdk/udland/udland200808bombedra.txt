Bombe dræber 12 i Bagdad



 En bilbombe på en travl handelsgade i Iraks hovedstad, Bagdad, kostede i går mindst 12 mennesker livet. 25 blev såret. Bomben eksploderede i et sunnimuslimsk område, og det er det første større bombeangreb i byen siden mandag, da tre selvmordsbombere dræbte over 30 shiamuslimer, som deltog i et religiøst optog.
Den seneste bombe kom få timer før, at det irakiske parlament skulle samles for blandt andet at diskutere, hvad der skal ske med den olierige Kirkuk-region, som kurderne i nord forsøger at vinde hævd over, mens blandt andet sunniarabere i området protesterer mod kurdernes krav. 

