Putin er ved at militarisere Arktis
Putin tror, at Ruslands fremtidige rigdom ligger under Arktis. Det er et af de klareste udtryk for, at vi er på vej ind i en ny kold krig, siger militæranalytikeren Aleksandr Golts
 Nordpolen ligger i en del af Arktis, som ingen ejer. Men både Rusland og Danmark gør krav på Nordpolen.


 Der er ingen tvivl om, at Vladimir Putin er i gang med »at militarisere et af verdens koldeste og fjerneste områder, Arktis«, siger den uafhængige russiske militæranalytiker Aleksandr Golts, der er tidligere officer i den russiske hær.
Putin tror ifølge Golts, at »al fremtidig rigdom for Rusland ligger skjult i Arktis«.
Putins seneste skridt til at sikre russisk kontrol med området blev taget på Flådens Dag den 26. juli, den årlige flådeopvisning, som han deltog i på flådebasen i Baltijsk i Kaliningrad. Her underskrev han en ny flådedoktrin.
Ifølge viceministerpræsident Dmitrij Rogosin, der har særligt ansvar for det arktiske område, skal nordflåden ekspandere kraftigt og Rusland have en ny flåde af atomdrevne isbrydere. Gigantiske isbrydere skal bryde passager gennem Ishavet for russiske krigs- og handelsskibe og give Rusland »uhindret adgang til Atlanterhavet og Stillehavet«, sagde Rogosin i Baltijsk. Den nye isbryderflåde skal sikre Rusland adgang til de arktiske energiressourcer i en tid, hvor oliefelterne i Rusland svinder ind.
Men officielt er den nye doktrin et svar på NATO’s aktiviteter under konflikten om Ukraine. »Den atlantiske og arktiske satsning hænger sammen med, at NATO på det seneste har været meget aktiv med at rykke frem til vore grænser, Det vil den Russiske Føderations selvfølgelig svare på.«
Ambitioner og virkelighed
Til spørgsmålet om, hvad svaret indebærer, siger Golts:
»For at svare på det skal man forstå den bureaukratiske styring af militæret. Det er som i sovjettiden, at dokumenter skal få alle embedsmænd til at rette ind. Samtidig skal doktrinen fortælle verden om Ruslands maritime ambitioner.«
Læs også: Rusland stiller nye krav om Nordpolen
Men uden afgørende styrkelse af flådekapaciteten, mener Golts, at det »er rent symbolsk nonsens«.
Doktrinen gør det klart, at NATO er den største trussel for Rusland i Atlanterhavet, og at det er et hovedmål at sikre Ruslands interesser for naturressourcerne i Arktis, som kræver kraftigt øget militærstyrke.
»Dokumentet handler om ambitioner, men der er en enorm kløft mellem ambitionerne og virkeligheden,« siger Golts.
Han mener, at flåden har »enorme problemer«, hvilket blandt andet har vist sig ved flere alvorlige ulykker, de to seneste skete på Flådens Dag. På sortehavsflådens base i Sevastopol på Krim kom et missil på afveje og hamrede ned tæt ved tusindvis af tilskuere. I Baltijsk, hvor Putin deltog i flådeparaden, lod et missil sig ikke affyre, hvilket medførte fare for eksplosion.
To uger forinden havde viceforsvarsministeren informeret Putin om, at skibsbyggeriet er flådens svageste punkt, da de fleste af krigsskibene er over 40 år gamle. Det rejser stor tvivl om, hvorvidt den nye doktrins mål om en stor ekspansion af nordflåden kan realiseres.
 Nordpolen ligger i en del af Arktis, som ingen ejer. Men både Rusland og Danmark gør krav på Nordpolen.

Tilbage til sovjettiden
Det stod klart under Den Kolde Krig, at den korteste vej for missiler, der skulle ramme USA, var over Arktis.
Sovjetunionen bevægede luft- og flådebaser samt monitorer på strategiske ubåde rundt for at narre fjenden. »Det var forståeligt fra et militært synspunkt. Nu siger Kreml noget andet. De vil forsvare området fra Murmansk til Vladivostok, men det er umuligt, for det drejer sig om 10.000 km. Hvis det skal forsvares permanent, kræver det tusinder, hvis ikke hundredtusinder af mandskab og militæranlæg,« siger Golts.
Der er ifølge Golts tale om »en strøm af symbolske handlinger«.
»Men Moskva er i færd med at vende tilbage til sovjettidens konfrontationer i Arktis.«
De militære og civile opgaver i Arktis tolkes »helt naragtigt,« siger militæranalytikeren, for Kreml regner med, at det kun indebærer fordele for Rusland, at isen smelter og åbner nye korridorer mellem Europa og Asien. »Putin tror, at det vil køre USA ud på et sidespor og afviser den kendsgerning, at den globale opvarmning vil ødelægge infrastruktur på land og dermed bringe flere problemer end fordele for os.«
– Forsvarsministeren har udtalt, at Rusland er parat til at forsvare sine interesser i Arktis med våbenmagt. Er der fare for krig om området, og hvad kan Vesten gøre?
»Der har været uendeligt mange af den slags faretruende udtalelser, men Vesten er ikke parat til en ny kold krig. De står sammen om fordømmelse af Ruslands aggressioner i Ukraine, men bliver straks tavse, når NATO’s generalsekretær siger, at de må øge forsvarsbudgetterne.«
Endnu synes muligheden fjern for direkte militære konfrontationer, men ifølge Sohrab Ahmari, lederskribent ved Wall Street Journal, rejser blandt andet russiske krænkelser af nordiske landes luftrum og farvande »bekymrende spørgsmål, om Vesten er forberedt på det igangværende arktiske ræs om sikkerhed«.
I overvejelser fra Det Hvide Hus er der »megen alarmisme om klimaforandring, men kun lidt om politisk og militær mobilisering«.
Det erklærer Golts sig helt enig i. I de seneste år har Moskva haft travlt med at genåbne gamle sovjetiske baser og åbne nye. Inden udgangen af 2015 vil Rusland ifølge NATO have 14 luftbaser i operation i området og have øget sine elitestyrkers tilstedeværelse med 30 procent. Men det er ifølge Golts et billede på ren russisk ønsketænkning, som sagerne står i øjeblikket for de russiske styrker.
Men helt nye russiske ubåde har fra begyndelsen af året gennemført undersøgelser af de glaciale tilstande i området, og de russiske øer som Novaja Semlja i Ishavet har oplevet intensiv bygning af moderne militær infrastruktur.
»Der er tale om nye flådestyrker og luftforsvarssystemer som S-400, men det vigtigste i forhold til Arktis er formentlig en ny såkaldt Strategisk Arktisk Kommando med også landstyrker under sig,« siger Aleksandr Golts. Kommandoen er organiseret som del af nordflåden med den opgave at koordinere alle værns indsats i området.
I slutningen af 2014 fik Rusland en ny militærdoktrin frem til 2020. Det var første gang beskyttelse af de nationale interesser i det arktiske område blev nævnt blandt militærets hovedopgaver. Den nye flådedoktrin ligger i forlængelse heraf.
Arktis og kold krig
Ifølge folkeretten har de arktiske lande, Rusland, USA, Danmark, Grønland, Norge og Canada ret til at udnytte kontinentalsoklen til 200 sømil ud for dets grænser.
Hvis et land ønsker at udvide den ret, skal en særlig FN-kommission støtte et sådant krav på basis af videnskabelig og teknisk data.
Hidtil har Rusland i det store og hele respekteret folkeretten i området, men den nye flådedoktrin tyder på, at Moskva næppe i fremtiden vil lade en FN-kommission bestemme omfanget af de russiske arktiske interesser.
Ifølge Alksandr Golts er Ruslands spil omkring Arktis et af de klareste udtryk for, at vi er på vej ind i en ny kold krig og at det russiske militær væbner sig til det.
– Du skrev i en kommentar for nylig, at russiske generaler kun følger ordrer fra Kreml, når det passer dem. Hvordan forholder det sig, når det gælder Arktis?
»Her følger de alt og er henrykte for, at Arktis er blevet Putins topprioritet. For generalerne betyder det nye midler, nye indtægter. De er vilde med Putins hede kærlighedsforhold til Arktis.«

