Irans bevægelse mod forsoning med Vesten presser Syrien
Irans øverste leder, ayatollah Ali Khamenei, taler nu om ’diplomatisk fleksibilitet’ i forsøget på at nå en forståelse med USA og EU
 
	Irans præsident Rouhanis invitation til forhandlinger om Irans atomprogram og forsikringen om at ville ’teste det diplomatiske spor’, kan, hvis det følges op af handling, betyde, at Iran inviteres med i forsøget på at finde en politisk løsning i Syrien. Foto: Reuters


 
	Den hånd, præsident Barack Obama rakte ud mod Iran i sin FN-tale i går, lægger yderligere pres på det i forvejen trængte syriske regime. Obamas positive svar på Irans præsident Hassan Rouhanis invitation til forhandlinger »i gensidig respekt« om Irans atomprogram og forsikringen om, at han vil »teste det diplomatiske spor«, kan, hvis det følges op af handling, betyde, at Iran inviteres med i forsøget på at nå en politisk løsning i Syrien.

	Og denne proces, som russerne og amerikanerne allerede i maj lavede en aftale om, er på vej til at blive igangsat. Obama betonede i sin tale til FN’s generalforsamling, at den russisk-amerikanske enighed om at tvinge det syriske regime til at aflevere og destruere de kemiske våben vil åbne for en fortsat diplomatisk proces, den såkaldte ’Geneve II’, der får til opgave at bakse en politisk løsning på plads.

	Hvad betyder det?

	»Det kan medføre,« siger en EU-diplomat i Beirut, der følger udviklingen i Syrien tæt, »at Iran på længere sigt vælger at droppe Bashar al-Assad. Hvis der opnås enighed mellem USA og Rusland om en politisk løsning, der indebærer al-Assads afgang på den ene eller anden måde, vil Iran givetvis støtte den. Men i første omgang vil man næppe se nogen ændring i Iran-Syrien-alliancen.«

	I denne uge mødes Irans udenrigsminister med de de såkaldte ’5+1’, John Kerry og udenrigsministrene fra de fem sikkerhedsrådsmedlemmer plus Tyskland, for at tage hul på en ny runde atomforhandlinger. Og med Irans imødekommende attitude anses det for indlysende, at landet som Syriens tætteste allierede vil have indflydelse på en politisk løsning, direkte eller fra sidelinjen.

	Som den nyvalgte præsident Hassan Rouhanis udenrigsminister, Mohammad Java Zarif, sagde i et interview med den libanesiske journalist Ali Hashem for en uge siden: »Hvis der opstår en chance for fred, må vi gribe den, uanset Irans deltagelse (i Geneve II).«

	Magtkamp i Teheran

	Der er dog hindringer for iransk støtte til en politisk løsning, der vil indebære fjernelse af Bashar al-Assad – som Obama igen i går erklærede var en »illegitim« leder – og de står og falder med Irans øverste åndelige leder, ayatollah Ali Khamenei.

	I den magtkamp, der lige nu udspilles i Teheran mellem Rouhanis duer og høgene i Revolutionsgarden (der administrerer den omfattende økonomiske og militære støtte til Syrien), ser det ud til, at Khamenei i det stille støtter duefløjen. I en tale til officerer fra Revolutionsgarden i sidste uge sagde Khamenei, at Iran ikke er »imod ordentlig og rationel diplomatisk bevægelse, hvad enten det er på det udenrigspolitiske område eller i indenrigspolitikken«. Og han tilføjede med en ydmyg betegnelse for sig selv: »Jeres tjener tror på den talemåde, som blev knæsat for årtier siden: heltemodig fleksibilitet. Fleksibilitet er nødvendig i særlige situationer, hvor den kan være meget formålstjenlig.«

	Denne bemærkning, der peger tilbage på shia-islams tidlige historie, er i de iranske medier og sociale netværk udlagt som støtte til Hassan Rouhanis kurs mod en normalisering af relationerne til Vesten. De internationale og bilaterale sanktioner har med en inflation på 42 pct. og ifølge amerikanske skøn et fald i olieindtægter på 58 pct. taget hårdt på den iranske økonomi. Ganske vist har Iran kunnet hente opmuntring i en nylig EU-domstolafgørelse, der fastslår, at nogle økonomiske sanktioner, bl.a. mod iransk skibsfart, er ulovlige, men det har indtil videre ikke ændret noget. Hertil kommer det syriske indhug i den iranske statskasse. I januar bevilgede Iran en milliard dollar i ’kreditter’, og i juni annoncerede det syriske regime, at Iran havde udvidet kreditten med yderligere 3,6 milliarder dollar »til indkøb af olie og relaterede produkter«.

	Den 16. september, få dage før sin afrejse til New York, talte præsident Rouhani (ifølge det israelske website Spotlight on Iran) til en officerskongres i Revolutionsgarden, hvor han – efter de obligate bemærkninger om gardens uvurderlige indsats i forsvaret for den islamiske republik, dens gavnlige effekt på iransk økonomi og indsats for at afbøde effekten af de internationale sanktioner – tilføjede, at garden »bør holde sig ude af politik«.

	Syrisk Karzai ønskes

	Som nævnt er det Revolutionsgarden, mere præcist al-Quds-styrken (Jerusalem-styrken), der administrerer støtten til det syriske regime, og eliteenhedens chef, general Qasem Soleimani, rapporterer ikke til den iranske præsident, men direkte til Ali Khamenei. Al-Quds-styrken er også Irans bindeled til Hizbollah i Libanon, og et stort spørgsmål i den aktuelle udvikling er, hvor langt Hassan Rouhani kan gå, når det kommer til den strategiske alliance med Bashar al-Assad og Hassan Nasrallah, Hizbollahs leder, der har sendt mindst 2.000 krigere til Syrien som støtte til regimet.

	Men Hassan Nasrallah overraskede mandag politiske iagttagere, da han i en tale betonede behovet for en politisk løsning på den syriske krise. Det kan han ikke have gjort uden grønt lys fra Teheran, hvilket ses som endnu en indikation på, at præstestyret i Teheran har erkendt, at Bashar al-Assad ikke kan vinde militært og ikke vil holde evigt. Men Iran har ifølge kilder i Beirut med kontakter i Teheran garanteret al-Assad, at han er sikret til 2014, hvor hans præsidentperiode udløber.

	Det er altså ikke sådan, at Iran og Hizbollah er klar til at sælge Syrien til Vesten og de sunnitiske oprørere i morgen, men meget tyder på, at Teheran har besluttet at søge indflydelse i det Syrien, der kommer efter Bashar. Iranerne har aflæst USA’s ønske om at bevare elementer af det nuværende Baath-regime, simpelt hen for at undgå det kaos og anarki, der smadrede de statslige strukturer i Irak efter Saddam Husseins fald i 2003. Udadtil fastholder Hassan Rouhani støtten til Syrien, som da han for nylig forsikrede den besøgende syriske premierminister, Wael al-Halqi, om sin »urokkelige solidaritet«. Men ifølge en analyse fra Carnegie-tænketankens afdeling i Beirut sagde en politisk rådgiver til Hassan Rouhani i en privat samtale, at »den bedste måde at løse krisen på er at finde en syrisk Karzai« – altså en pendant til Afghanistans præsident, der kan tale med såvel Washington som Moskva og Teheran. Men tidshorisonten er 2014.

