USA’s næste centralbankdirektør bliver Obamas vigtigste økonomiske beslutning
Præsident Obama beskriver det som sin vigtigste økonomiske opgave at udpege afløseren for den nuværende centralbankdirektør, Ben Bernanke. Centralbanken er afgørende for det amerikanske opsving, siger dansk analytiker
Ben Bernankes dage på den magtfulde post som USA’s centralbankdirektør er talte: Økonomen takker af til januar, men spørgsmålet er hvor meget af hans politik, der bliver stående?


 
	Inden længe skal den amerikanske præsident Barack Obama tage det, han selv kalder »en af de vigtigste økonomiske beslutninger« i resten af sin præsidentperiode: Hvem skal være USA’s næste centralbankchef?

	»Federal Reserve-chefen er ikke kun en af de vigtigste økonomiske beslutningstagere i USA, han eller hun er en af de vigtigste beslutningstagere i verden. Og personen vil formodentligt blive siddende, også efter jeg er gået af som præsident. På linje med valget af Højesteretsdommere, er det formentlig så vigtig en beslutning, som jeg kommer til at tage som præsident,« sagde den amerikanske præsident Barack Obama sent fredag aften dansk tid på et pressemøde i Det Hvide Hus.

	»Mit hovedkriterium for Federal Reserve-chefen er, at det er en, der forstår dobbeltmandatet,« forklarede præsident Obama på pressemødet om, hvad han vil lægge til grund for sin nominering af den næste centralbankdirektør.

	Med dobbeltmandatet henviser præsidenten til, at den amerikanske centralbankdirektør via pengepolitikken har til opgave både at sikre en stabil inflation og understøtte beskæftigelsen.

	»Og lige nu er den største udfordring, vi har, ikke inflationen: Udfordringen er, at vi stadig har for mange mennesker uden et arbejde, for mange langtidsledige, for meget efterslæb i økonomien, og vi har stadig ikke den vækst, vi burde have,« sagde præsident Obama.

	Centralbanken driver opsvinget

	Over sommeren har der udkrystalliseret sig to favoritter til at afløse den nuværende centralbankdirektør, Ben Bernanke, hvis embedsperiode udløber i slutningen af januar 2014. De to kandidater er den nuværende vicecentralbankdirektør i Federal Reserve, Janet Yellen, og den tidligere finansminister under præsident Clinton, Larry Summers.

	»Jeg mener, at både Larry Summers og Janet Yellen er højt kvalificerede kandidater. Der er også et par andre højt kvalificerede kandidater,« sagde præsident Obama på pressemødet sent fredag.

	Federal Reserve har som følge af krisen fået en endnu mere central placering i amerikansk økonomi. Og derfor er det en »uhyre vigtig« økonomisk beslutning, hvem der bliver den næste centralbankchef, mener seniorstrateg i Nordea Henrik Drusebjerg.

	»Det er i væsentlig udstrækning centralbanken, der er årsag til den økonomiske fremgang, der er i USA, med den politik, den har ført,« siger Henrik Drusebjerg.

	»Får vi den chef, der kan håndtere det bedst, så betyder det, at den amerikanske økonomi kommer til at fortsætte sin vækst, og den vækst smitter af på Europa og Danmark.«

	Den fremgang, som centralbanken har været med til at skabe, skyldes dels de historisk lave renter, som centralbanken har sat, men også de obligationsopkøbsprogrammer, som centralbanken har gennemført, og »som er med til at gøre rentekurven så flad som en pandekage,« siger Henrik Drusebjerg.

	»Det har fået gang i den amerikanske forbruger, og det er den reelle årsag til, at amerikansk økonomi stille og roligt bevæger sig fremad lige nu. Det er fordi, Federal Reserve er med til at holde renterne historisk lave over en bred kam.«

	Men netop de ekstraordinært lave renter bliver en stor opgave for den kommende centralbankchef at hæve til et mere normalt niveau, når økonomien kan bære det, vurderer seniorstrategen.

	»Den nye centralbankchef vil få et enormt ansvar for at rulle hele det hjælpeapparat, som er sat i gang, tilbage,« siger han.

	Information beskrev i juni, hvordan det kan få konsekvenser – i form af højere renter – for dansk og europæisk økonomi, når den amerikanske centralbank udfaser sit obligationsopkøbsprogram for 85 mia. dollar om måneden. En udfasning den nuværende Federal Reserve-chef Bernanke har antydet vil begynde senere på året, men ikke være afsluttet, når han forlader centralbanken i januar 2014.

	Yellen på linje med Bernanke

	Det meste af udformningen af de særlige kriseinitiativer har Janet Yellen som vicecentralbankchef i Federal Reserve deltaget i, og derfor anses hun af iagttagere som den af de to favoritter til at afløse Bernanke, der vil være mest i forlængelse af hans kurs.

	»Hun er på samme linje som Bernanke,« siger Henrik Drusebjerg om Janet Yellen.

	Han peger på, at hun har tilsluttet sig Bernankes strategi om at binde pengepolitikken op på en række forskellige mål for at gøre det gennemskueligt, hvor centralbanken er på vej hen. For eksempel har Bernanke sagt, at udfasningen af det aktuelle opkøbsprogram for 85 mia. dollar om måneden afhænger af arbejdsløshedsprocenten og antallet af job skabt i det private erhvervsliv.

	»Det er meget den stil, hun står for. Hvor Larry Summers har udtalt, at han ikke er tilhænger af den her guidede politik. Han ser en fare for, at man hæfter politikken op på nogle mål og binder sig til nogle ting, der siden hen viser sig ikke at være relevante,« siger Henrik Drusebjerg.

	Hvad enten det bliver Larry Summers eller Janet Yellen, der overtager direktørstolen i Federal Reserve, vil det dog fortsat være de initiativer, der er taget under Ben Bernanke, der vil dominere centralbanken de kommende år, vurderer Henrik Drusebjerg.

	»Uanset hvad så tror jeg ikke, at det vil have den store konsekvens på kort sigt, hvem af dem det bliver. Den, der overtager embedet, vil være bundet så meget op på det, som Bernanke allerede er i gang med, at det vil man ikke bare kunne gå ind og vende på hovedet. Så i det første år eller to tror jeg ikke, at det reelt vil gøre en forskel, hvem det bliver,« siger han.

	På pressemødet sent fredag sagde Obama, at han vil træffe beslutningen om, hvem der skal være USA’s næste centralbankdirektør »i dette efterår.«

	Inden at kandidaten kan afløse Ben Bernanke den 1. februar 2014, skal den næste centralbankdirektør først igennem et godkendelsesforløb i det amerikanske Senat.

	Derfor forventer de amerikanske kommentatorer, at nomineringen sker i september eller senest oktober for at sikre tid til et formentlig langstrakt nomineringsforløb i Senatet.

