Nyt bombeattentat i Volgograd: Mindst 12 personer er dræbt
Trolleybus udsat for bombeangreb i Volgograd tidligt mandag morgen. Søndag blev mindst 17 dræbt i samme by
 
	Sikkerhedskilder oplyser til det russiske nyhedsbureau Interfax, at der var tale om en meget kraftfuld eksplosion, som myndighederne umiddelbart vurderer, at en selvmordsbomber står bag. Foto: Scanpix


 
	Mindst 12 personer er blevet dræbt, mens 28 er såret, efter en ny bombeeksplosion i den russiske by Volgograd, denne gang rettet mod en trolleybus, siger pressesekretær Oleg Salagai fra det russiske sundhedsministerium til nyhedsbureauet Itar-Tass.

	Efter alt at dømme er eksplosionen, der skete mandag morgen i myldretiden tæt ved en travl markedsplads i bydelen Dsersjinskij, udløst af en selvmordsbombe, der befandt sig i bussen.

	Sikkerhedskilder oplyser til det russiske nyhedsbureau Interfax, at der var tale om en meget kraftfuld eksplosion, som myndighederne umiddelbart vurderer, at en selvmordsbomber står bag.

	Søndag mistede mindst 17 personer livet, da en selvmordsbomber detonerede en sprængladning foran hovedindgangen til Volgograds hovedbanegård.

	Meget tyder på, at 26-årige Oksana Aslanova fra Dagestan stod bag selvmordsangrebet. Hjemmesiden lifenews.ru offentliggjorde et billede af hende liggende i ruinerne efter bombesprængningen.

	Ifølge lifenews.ru har Oksana Aslanova været gift med to islamister, der er blevet dræbt i kampe med russiske styrker i det nordlige Kaukasus.

	Kvinder, der går i døden med en selvmordsbombe, bliver betegnet som "sorte enker" i Rusland. De er kvinder, som søger hævn for dræbte familiemedlemmer ved at angribe russiske civile.

	De to angreb finder sted kort tid før vinter-OL i Rusland i den nordkaukasiske by Sotji på den østlige side af Sortehavet. Begivenheden begynder 7. februar.

	Sotji ligger tæt på de oprørske nordkaukasiske regioner, Dagestan, Ingusjetien og Tjetjenien.

	Volgograd, der tidligere hed Stalingrad, er den største by i regionen. I oktober mistede seks personer i byen livet, da en kvindelig selvmordsbomber udløste en sprængladning i en bus.

	Stærke oprørskræfter ønsker en nordkaukasisk, islamistisk stat i Rusland.

