Varm vicepræsident øger sin indflydelse
Strømmen af vittigheder om Joe Biden er stop-pet i takt med, at den unge Obama læner sig mere og mere op ad sin erfarne og direkte vice-præsident. Ikke mindst i Afghanistan-debatten
Selv om Joe Biden ofte beskyldes for at tale, f©r han t©°nker, mener iagttagere alligevel nu at kunne se, at han var det helt rigtige valg til vicepr©°sident°©posten.


 WASHINGTON DC - Den amerikanske internetavis slate.com har en løbende klumme, med titlen: This Week's Bidenisms - Collecting the vice president's gaffes and head-slappers. Hvilket kan oversættes til noget i retning af 'denne uges idiotiske fortalelser fra Joe Biden,' den amerikanske vicepræsident.
Klummen har kørt i over et år, men i ugen den 16. oktober skrev Jeremy Stahl, der bestyrer foretagendet, at »vicepræsidenten ikke producerede nogen bidenismer i denne uge,« hvorfor han i stedet henviste til arkivet over fortalelser herunder »klassikeren« fra 20. oktober sidste år, hvor den daværende vicepræsidentkandidat sagde: »Der vil ikke gå seks måneder, før omverdenen vil teste Barack Obama, nøjagtigt som den testede John Kennedy ... vi vil se en international krise med den hensigt at teste den her fyr ... og det vil ikke stå helt klart med det samme, det vil ikke være umiddelbart klart, at vi kan klare mosten.«
Pressen stod øjeblikkeligt klar med giftpilene. Ligesom den gjorde, da Biden efter valget vurderede, at Obamas økonomiske stimuluspakke havde »30 procents risiko for at slå fejl.« Vicepræsidenten blev latterliggjort og måtte trække i land.
»Joe er Joe« bemærkede Obama under kampagnen, hvilket kommentatorerne tolkede som et udtryk for en særlig langmodig overbærenhed fra præsidentkandidatens side, hvorimod Biden i månedsvis var skydeskive for en strøm af sarkastiske vittigheder og god gammeldags bagtalelse fra den yngre del af Obamas entourage, der fandt den 67-årige senator fra Delaware irriterende, selvhøjtidelig og »bedst gemt af vejen i nogle fine kommissioner, der ikke kommer med alt for mange forslag alt for hurtigt,« som en medarbejder i overgangsadministrationen bemærkede til Information i december 2008.
Klar tale om Afghanistan
Men efterhånden som der tales mere og mere om den tilsyneladende amerikanske rådvildhed over for det afghanske dilemma, har tonen også ændret sig markant i de notorisk kyniske kulisser på Capitol Hill, når talen falder på Biden. Meget tyder på, at Obama er begyndt at lytte mere og mere til sin vicepræsident, der har klare holdninger til begge beslutninger, som Obama står over for at skulle tage, især om Afghanistan, hvor Biden går ind for en langt mindre ambitiøs strategi end den, general Stanley McChrystal har anbefalet.
Sådan så det ikke ud i marts, hvor Obama fremlagde sin nuværende strategi for den omfattende amerikanske militære tilstedeværelse i Afghanistan. Dengang satte vicepræsidenten, som den eneste af Obamas seniorrådgivere, spørgsmålstegn ved tilgangen og anbefalede i stedet en nedskrevet plan med titlen Kontraterrorisme plus. Og dengang berettede de amerikanske medier unisont at Biden var isoleret med sine synspunkter. New York Times kaldte ham for »Obamas in-house pessimist.«
Men hvad er der så sket nu?
Ubekvemme spørgsmål
Newsweek, der for to uger siden, havde et portræt af vicepræsidenten som forsidehistorie, har et bud. Magasinet fortæller en historie fra september, hvor Obama havde samlet toprådgiverne fra sit nationale sikkerhedsråd til en lang søndagsdrøftelse af troppebehovet i Afghanistan.
»Jeg har et spørgsmål. Jeg vil gerne have klargjort en faktuel pointe. Hvor meget har vi tænkt os at bruge på Afghanistan i år?,« lød det fra Biden.
Svaret blev leveret af en rådgiver: 65 milliarder dollar.
»Og hvor meget har vi tænkt os at bruge på Pakistan?«
Svar: 2,25 milliarder dollar.
»Well, mine beregninger siger 30-1 til Afghanistan. Så her er mit spørgsmål. Al Qaeda befinder sig næsten udelukkende i Pakistan, og Pakistan har atomvåben. Alligevel bruger vi 30 dollars i Afghanistan, hver gang vi bruger én i Pakistan. Giver det nogen mening?«
Ifølge ugemagasinet blev der stille i 'The Situation Room' efter Bidens replik. Men spørgsmålet havde præcist den effekt, vicepræsidenten havde planlagt: de forsamlede nationale sikkerhedseksperter er begyndt at give højere prioritet til Pakistan. En anden pointe fra Bidens strategipapir var at sætte mere damp under træningen af de afghanske sikkerhedsstyrker og politi, hvilket også blev taget til efterretning. Samtidig siger velplacerede kilder i Pentagon til Information, at Obama nu også har tænkt sig at følge Bidens råd med hensyn til antallet af ekstra tropper. Der skal minimum 10.000 og maksimum 60.000 afsted. Biden anbefaler en mellemløsning.
Vicepræsidenten spiller en tilsvarende rolle i den helt afgørende indenrigspolitiske debat om en reform af det amerikanske sundhedssystem. Frem for at lægge sig fast på en kurs, f.eks. om den forkætrede offentlige sygesikring, der er afgørende for mange liberale demokrater at få med og lige så forhadt blandt republikanerne, stiller han spørgsmål og forsøger at åbne den ofte fastlåste debat. Og så ved han om nogen, hvordan man arbejder med- og i Senatet, hvor han har siddet i over 35 år.
100 procent loyal
»Ud over at han kender alle, hvilket er en fordel i hans stilling, så har han intet imod at stille de spørgsmål, som alle andre kvier sig ved at få stillet. Han har det fint med rollen, som den der stiller de ubekvemme ligninger op,« siger Obamas stabschef Rahm Emmanuel. Andre medarbejdere i regeringen siger til Information, at Biden således udfylder sin rolle som »sandhedssøger«. Men det vigtigste er, at den åbenmundede vicepræsident - der ud over ofte at fortale sig, også har en tendens til at gentage sig selv og tale for langt - er 100 procent loyal over for Obama.
»Han går aldrig til pressen med sine direkte spørgsmål til præsidenten. Han arbejder på de indre linjer og han forsvarer altid sin chef,« siger en medarbejder hos forsvarsminister Robert Gates, der tidligere har arbejdet med at briefe den kommende vicepræsident i overgangstiden mellem Bush og Obama.
Alt i alt virker det således som om, at Obamas valg af Biden som medspiller var endnu klogere end analytikerne konkluderede, da det sidste sommer stod klart, at den unge og cool præsidentkandidat havde valgt den særdeles erfarne, udenrigspolitisk vidende og frem for alt tillidsvækkende og varme senator. Biden er rundet af det demokratiske partis midte og rammer den almindelige amerikanske vælger, der muligvis kunne have svært ved at identificere sig med den mere elitære og professoragtige Obama.
Biden, der ved flere lejligheder har grædt offentligt. Biden, der som alenefar opdragede sine to drenge, efter hans første hustru og baby på 13 måneder blev dræbt i en bilulykke. Biden, der som senator i januar 2008 forlod en middag i Kabul med præsident Karzai efter at have smidt sin serviet i afmagt og vrede på borde, fordi den afghanske præsident nægtede at indrømme, at den omfattende korruption i landet var et problem. Og endelig Biden der altid taler om sine folks back home, der kvitterede ved seks gange i træk at vælge ham som Delawares senator, var lige præcis det sikre, hvide, ældre valg, der fungerede som beviset for at den unge, sorte præsidentkandidat var midtersøgende og moderat.
Ikke som Cheney
Kilder tæt på vicepræsidenten fastholder imidlertid, at han ikke var helt sikker på, at han ville have jobbet, da han fik det tilbudt. Sporene fra Dick Cheneys måde at bestyre posten som andenviolin på, var i hvert fald ikke tiltrækkende, fortalte Biden i efteråret til the New Yorker. Han har ikke ambitioner på egne vegne, hed det. I stedet fandt han en rollemodel i Lyndon Johnson, hvis mål det var at hjælpe den unge John F. Kennedy med at styre Kongressen. Og så havde han et uomgængeligt krav; han ville have »uhindret og fuld adgang« til præsidenten, fortalte han til Newsweek i foråret. Obama sagde ja, og kvitterede med at sige, at han til gengæld regnede med »altid at få din upolerede mening.«
Men Biden er ikke bare direkte og folkelig. Han »forstår også problemstillingen, og når det gælder Afghanistan, har han en dyb indsigt, der gør at han med særlig vægt kan stille spørgsmål. Han er en fremragende udenrigspolitisk analytiker,« siger senator John Kerry, der er Bidens efterfølger som formand for Senatets Udenrigspolitiske udvalg.

