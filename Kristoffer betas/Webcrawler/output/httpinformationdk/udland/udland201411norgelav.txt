Norge laver uvildig undersøgelse af indsatsen i Afghanistan
Herhjemme er det Forsvarsministeriets og Udenrigsministeriets egne folk, der skal evaluere den danske indsats i Afghanistan. I Norge skal opgaven løses af uafhængige eksperter


 Mens det i Danmark er myndighederne selv, der gransker krigsindsatsen i Afghanistan, har Norge for få dage siden nedsat et udvalg med uafhængige eksperter til at løse samme opgave.
Et 10 mand stort udvalg, der foruden syv forskere tæller en konsulent, en pensioneret general og en tidligere ambassadør, skal undersøge »alle sider af Norges engagement i Afghanistan«, fremgår det af udvalgets mandat.
Dermed er den norske undersøgelse både langt mere uvildig og omfattende end den danske, vurderer Ole Wæver, der er professor i international politik ved Københavns Universitet.
»De norske politikere har ikke været bange af sig. De eksperter, man har valgt til at forestå undersøgelsen, er generelt selvstændige folk, som ikke er en del af systemet,« siger Ole Wæver.
Herhjemme har den Afghanistan- undersøgelse, som et flertal bestående af regeringspartierne, SF, Venstre, Dansk Folke- parti, Konservative Folkeparti og Liberal Alliance har taget initiativ til, fået kritik for ikke at være uvildig.
Ganske vist tager Dansk Institut for Internationale Studier del i undersøgelsen, men de skal udelukkende samle de internationale erfaringer med at koble militær, politik og udviklingsarbejde. Den politisk langt mere ømtålelige del af undersøgelsen, som handler om de konkrete danske erfaringer, står Forsvarsministeriet og Udenrigsministeriet for.
Er målsætninger for indsats nået?
Derudover har undersøgelsen fået kritik for ikke at omfatte en række centrale spørgsmål vedrørende Danmarks indsats. Blandt andet skal undersøgelsen ifølge Udenrigsministeriet »ikke beskæftige sig med mili- tære aktiviteter på det taktiske/operative niveau«. I kontrast til den danske under- søgelse skal den norske kortlægge »alle sider« af Norges engagement, herunder også den militære.
Ole Wæver, som er en af dem, der har kritiseret den danske undersøgelse, hæfter sig særligt ved, at den norske undersøgelse også omfatter en vurdering af, om de skiftende målsætninger for Afghanistan- indsatsen er nået.
»Det er præcis, hvad jeg selv og andre kritikere har efterspurgt, at den danske undersøgelse skulle indeholde,« siger Ole Wæver.
I en skriftlig kommentar meddeler udenrigsminister Martin Lidegaard (R):
»I forligskredsen har vi været meget optagede af at se på, hvad vi kan lære til fremtidige indsatser, snarere end at igangsætte et stort kommissionsvæsen til at give karakterer.«

