Afghanistan ophæver stop for hjemsendelser
Afghanistans præsident siger personligt god for, at landet igen vil tage imod afviste asylansøgere. Det sker efter besøg fra dansk minister i landet
Tvangshjemsendelser fra Danmark til Afghanistan kan genoptages, har den afghanske præsident forsikret udviklingsminister Mogens Jensen. Her er det en dreng ved en pumpe i en flygtningelejr nær Kabul.


 Tvangsudsendelserne af afviste afghanske asylansøgere kan nu igen fortsætte uanfægtet.
Efter at Afghanistan ellers i starten af marts – som beskrevet i Information – bad Danmark om at stoppe udsendelserne af de afviste asylansøgere, har handels- og udviklingsminister Mogens Jensen (S) under et besøg i landet fået præsident Ashraf Ghanis ord for, at disse alligevel kan fortsætte. Løftet faldt under et længe planlagt besøg i Afghanistan, hvor tvangsudsendelserne var et af de spørgsmål, Mogens Jensen tog op under sin samtale den 16. marts med Ashraf Ghani.
»Jeg gjorde opmærksom på, at vi har en aftale omkring udsendelserne, og at jeg forventer, at Afghanistan respekterer aftalen. Og præsidenten svarede klart og tydeligt, at Afghanistan respekterer aftalen, og at han selv vil gå ind i sagen. Så det var den klare besked, jeg fik i samtalen, som jeg selvfølgelig opfatter som en bekræftelse på, at aftalen holder,« fortæller Mogens Jensen.
Der har hersket usikkerhed om tvangshjemsendelserne, efter at den afghanske ambassade i den norske hovedstad Oslo (der også har Danmark som ansvarsområde) i begyndelsen af marts bad Danmark om »et midlertidigt stop for tvangsudsendelser af afghanske flygtninge« og en gennemgang af den såkaldte trepartsaftale. Det skete med henvisning til, at det stigende antal af tvangsudsendelser fra Europa har ført til, at de hjemsendte »ikke modtager den nødvendige støtte, og at deres menneskerettigheder krænkes«.
Afviste asylansøgere skal som udgangspunkt rejse tilbage til deres hjemlande. Men i flere tilfælde nægter de at rejse hjem frivilligt, og derfor har Danmark indgået hjemsendelsesaftaler med en række lande. Trepartsaftalen fra 2004 mellem Danmark, Afghanistan og UNHCR taler om, at parterne skal støtte »en frivillig, værdig, sikker og forsvarlig hjemsendelse«.
Uforbeholdent
Ifølge Mogens Jensen havde den afghanske præsident imidlertid ingen forbehold i forbindelse med sin bekræftelse af aftalen med Danmark.
»Nej, det var der ikke. Det var et klart tilsagn,« siger udviklingsministeren og understreger samtidig, at der ikke var nogen trussel fra dansk side, hvis Afghanistan skulle stå fast på at afvise at modtage de afviste asylansøgere:
»Nej, og det er et princip, vi kører efter: Vi kobler ikke dansk bistandspolitik sammen med spørgsmål om flygtningehjemsendelser eller behandling af afghanske flygtninge. Vores bistandspolitik overfor et land handler om, at vi er der for at hjælpe befolkningen, og det sker uafhængigt af, hvordan vores relationer for øvrigt er i forhold til afghanske statsborgere, som måtte opholde sig i Danmark.«
Afghanerne har siden 2010 udgjort den største gruppe af afviste asylansøgere i en såkaldt udsendelsessituation (om end antallet er faldet på det seneste).
Hvor der i 2012 var 482 afviste afghanere, var der ved udgangen af 2014 190 afghanere, der havde fået afslag på asyl og derfor skulle rejse tilbage til Afghanistan.
Rigspolitiet beskriver også i sin rapport om udsendelser i 2013, at situationen i forhold til Afghanistan har været »meget positiv«, og i løbet af 2013 blev 179 afviste afghanske asylansøgere udsendt. Siden er antallet af udsendelser faldet, og hvor det hidtil særligt har været enlige, typisk unge mænd, man har udsendt, er man nu også begyndt at udsende familier med børn, efterhånden som den første gruppe er blevet udsendt.
Dansk Flygtningehjælp har advaret om, at Afghanistan ikke blot er et land, hvor sikkerhedssituationen er så alvorligt, at en tvangshjemsendelse er problematisk. Det gælder i særlig grad for børnefamilier.
Enhedslistens integrationsordfører, Johanne Schmidt-Nielsen, undrer sig over Afghanistans pludselige holdningsændring.
»Det er naturligvis herligt, hvis det passer, at afviste asylansøgere kan indrejse i Afghanistan i sikkerhed og værdighed – i modstrid med, hvad den afghanske ambassade i Oslo så sent som 2. marts har tilkendegivet over for de danske myndigheder. Men det er nu påfaldende, at ambassaden i Oslo to uger inden udviklingsministerens besøg i Kabul giver udtryk for en anden holdning end præsidenten. Jeg tvivler ærlig talt på, at sikkerhedssituationen har forbedret sig afgørende fra den 2. til den 16. marts,« siger Johanne Schmidt-Nielsen.
Justitsminister Mette Frederiksen (S) oplyser, at hun på baggrund af Mogens Jensens møde ikke har anmodet Rigspolitiet om at indstille tvangsmæssige udsendelser til Afghanistan.

