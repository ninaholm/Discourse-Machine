Internettet er ny kampplads for de højreradikales krig
I de seneste år er internettet blevet den yderste højrefløjs mødested, hvor bloggere og læsere radikaliserer hinanden og vender hverdagsbegivenheder til historier om islams kolonisering af Vesten. Det var her, norske Anders Behring Breivik hentede en stor del af sine politiske holdninger


 Europa var ved at blive løbet over ende. Igennem to måneder belejrede hundredetusinder osmanniske soldater den østrigske kejserby Wien. De europæiske fyrster frygtede kristendommens udslettelse, hvis de muslimske styrker skulle trænge igennem fæstningerne omkring den strategisk afgørende by.
Belejringen af Wien i 1683 ligger langt tilbage i historien, men er en af grundfortællingerne for de såkaldte anti-jihadister, der synes at have haft en afgørende indflydelse på den norske massemorder Anders Behring Breivik. Som mottoet lyder på en af bevægelses vigtigste fora, hjemmesiden Gates of Vienna, der netop er opkaldt efter den århundreder gamle belejring: »Vi er i en ny fase af en meget gammel krig.«
Læser man Anders Behring Breiviks 1.500 sider lange manifest, hans store inspirationskilde, den anonyme blogger Fjordman, eller andre af anti-jihadismens budbringere, er fortællingens grundelementer de samme hver gang: Norge og resten af Vesten er ved at blive koloniseret af muslimer. De islamiske enklaver breder sig over hovedstaden, og særligt Oslo Øst er et område, hvor etniske nordmænd presses ud af de fremmede.
Der er en stemning af, at de fremmede vil få overtaget og ændre samfundet for altid. Breivik skriver om den »islamiske demografiske krig« det såkaldte hijra, hvor muslimerne med stigende fødselstal langsomt vil overtage Vesten.
Ser det som modstand
Bag den katastrofale udvikling for samfundet står det etablerede politiske system, særlig med rod i Arbeiderpartiet og fagbevægelsen. Forræderne, som Anders Behring Breivik betegnede dem i sit manifest, inden han brutalt henrettede 68 fortrinsvis unge mennesker fra Arbeiderpartiets Ungdomsfylkning på Utøya.
»Det er klart, at i et sådan klima, så nærer man også folk, som har storhedsvanvid nok til at se sig selv som værende lig med modstands-kampen. Breivik er et logisk produkt af det klima, der har været i de kredse, han har begået sig i på internettet,« siger Tor Bach, der er tidligere redaktør på tidskriftet Monitor og har fulgt det højreradikale miljø tæt siden 1991:
»Han handler logisk ud fra sin forudsætning. Hvis den er, at regeringen består af landsforrædere, og Norge er under besættelse, så bliver hans handlinger fuldstændigt logiske. Der vil altid være mennesker, der tror så fuldt og fast på det, de får serveret, at de går ud og handler.
De bliver træt af at høre de andre snakke, og så gør de noget i stedet,« siger Tor Bach.
Særligt begrebet om landsforrædere virker til at have været væsentligt for Anders Behring Breivik, da hans mission ikke som flere tidligere højreekstreme voldshandlinger i Norge var rettet mod muslimer eller folk med anden etnisk baggrund, forklarer Kari Helene Partapouli, der er leder af Antirasistisk Center:
»Han anbefaler selv ikke at dræbe muslimer, fordi det vil føre til sympati for dem,« siger hun.
Fra organisation til net
Ifølge Tor Bach er det ikke nogen overraskelse, at det netop er fra anti-jihadisterne Anders Behring Breivik henter sit ideologiske tankegods. Det højreekstreme miljø, hvor den politiske vold igennem de seneste 20 år er kommet fra, samles ikke længere omkring nogle organisationer eller grupperinger af betydning.
Et forsøg på at opbygge en norsk afdeling af det succesfulde English Defence League slog fejl, og siden en gruppe nynazister knivdræbte den 15-årige Benjamin Hermansen i et overfald, har de nazistiske grupperinger været marginaliserede.
»Det er en meget trist og ensom oplevelse at være nazist i Norge i dag. De giver flere problemer for misbrugskonsulenterne, end de gør for det politiske system,« konstaterer Tor Bach.
I stedet for at indgå i organiserede, fysiske grupper på lokalplan, bliver højreekstreme derfor snarere radikaliserede af dialogen med ligesindede på internettet, påpeger forfatteren til bogen Eurofascism, Øyvind Strømmen.
»Her kan de finde andre med samme ideer og skærpe hinandens synspunkter, så de bliver stadig mere ekstremistiske,« siger han.
»De radikaliserer så at sige hinanden. Denne type indflydelse ser ud til at have været langt mere afgørende i forhold til den ideologiske uddannelse af Breivik end for eksempel hans medlemskab af Fremskrittspartiet«.
Derudover har netmiljøet den fordel i forhold til andre tidligere organiseringer på den højreradikale fløj, at det fungerer på europæisk plan og henter inspiration fra hinanden på tværs af grænser.
»Nettet har ingen grænser. Breivik er vokset ud af det norske samfund, men det er vigtigt at se det som noget, der foregår over hele Europa. Han fandt ikke al sin støtte og resonans i den norske kontekst, men så ud over grænserne,« siger Kari Helene Partapouli.
Et verdensbillede
En af det anti-jihadistiske netmiljø væsentligste funktioner er at sætte de politiske perspektiver i kontekst. Kriminalitet som afbrænding af biler, tyverier eller voldtægter bliver igen og igen sat sammen med den overordnede fortælling om det multikulturelle samfund, der er gået amok. De politisk korrekte medier bliver grundigt gransket for multikulturel propaganda. Strømmen af informationer og politiske analyser om krigstilstand og invasion kan ikke undgå at påvirke modtageren, hævder Øyvind Strømmen: »Man kan ikke tilskrive bloggerne et direkte ansvar, men omvendt bærer de helt klart en del af skylden for radikaliseringen af en mand som Breivik. Det svarer til, at en radikal imam holder en tale i en moské, som får nogle unge tilhører til at gå ud at lave terror. Vi kan alle sammen være enige om, at en sådan imam ikke bare kan vaske sine hænder og erklære sig uden ansvar. Disse mennesker har fremstillet et verdensbillede, som har haft en stor påvirkning på en person som Breivik,« siger han.
Tempelridder
En anden af Breiviks inspirationskilder synes at ligge hos det, han betegner som en hemmelig tempelridderorden, der fungerer i flere europæiske lande. Ridderordenen er »en militær organisation, der kun søger at beskytte de europæiske folk og vores kulturer fra folkemord«.
Tor Bach og andre eksperter på området har dog aldrig hørt om en sådan militant orden, og der foregår sandsynligvis lige nu et intenst efterretningsarbejde for at finde ud af, om faktisk er andre aktive celler, som Breivik hævder. Tor Bach tror imidlertid ikke meget på tempelriddernes genopstandelse:
»Han har næppe nogen organisation bag sig. Det er en helt klassisk konspirationsteori, som også stammer fra internettet. Der er en mekanisme, der gør, at hvis du begår så uhyrlig en handling, så bliver du nødt til at kunne retfærdiggøre det, ved at sige at du er en del af en bevægelse.« siger Tor Bach til Information.

