Putin: Rusland begynder tilbagetrækning fra Syrien



 Rusland indleder tilbagetrækning af styrker fra Syrien tirsdag 15. marts, melder den russiske præsident ifølge nyhedsbureauet Tass.  Vladimir Putin siger, at Rusland "stort set har opfyldt" sin mission i Syrien.
Putin har meddelt Syriens præsident, Bashar al-Assad, sin plan om tilbagetrækningen fra det krigshærgede Syrien.
Rusland meldte sin ankomst med kampfly i Syrien sidste år, og det ændrede hurtigt magtbalancen i landet, hvor Assad ellers var under massivt pres.
Russernes mange og voldsomme bombetogter har affødt kritik fra flere lande, blandt andet beskyldes Rusland for omfattende drab på civile.
Titusindvis af mennesker er drevet på flugt i den nordlige del af landet, hvor russiske kampfly og Assads regeringsfly har bombet massivt.

