Tre er anholdt efter fund af 71 døde flygtninge i lastbil



 Ifølge den østrigske avis Kronen Zeitung er tre anholdt i Ungarn i forbindelse med de angiveligt 71 flygtninge, som blev fundet døde torsdag i en lastbil på en østrigsk motorvej.
De tre anholdte er en del af et mafianetværk, og de egentlige bagmænd formodes stadig at befinde sig i Rumænien og en er bulgarer ifølge avisen.
En talsmand for det østrigske indenrigsministerium kan ikke umiddelbart bekræfte Kronen Zeitungs oplysninger.
Ifølge avisen drejer det sig om 71 angiveligt syriske flygtninge, der formentlig er døde af iltmangel.
Det drejer sig om kvinder og mænd, og fire børn: en pige og tre drenge, blandt de omkomne, skriver avisen.
De østrigske myndigheder oplyste først, at det drejede sig om mellem 20 og 50 døde. Men det var før, politiet og retsmedicinere havde inspiceret lastbilen.
Kølelastbilen har tidligere tilhørt en slovakisk fødevarevirksomhed. Den kørte på ungarske nummerplader, og myndighederne i Østrig siger, at menneskesmuglere står bag.
Formentlig havde de mange mennesker i lastbilen været døde i halvandet døgn.
Avisen Kurier har talt med de to politibetjente, som torsdag fandt lastbilen og var de første til at kigge ind køretøjets lastrum.
Det første, de konstaterede, var, at førerhuset var tomt, og at lastdøren var ulåst. Den ene af betjentene gik bagud for at kigge ind i lastrummet. Efter et kort blik ind sagde han til sin kollega:
»Du vil ikke tro på, hvad der er derinde. Det er lutter døde.«
De to betjente kunne konstatere, at de døde så ilde tilredte ud og formentlig havde kæmpet.
»De har vel forsøgt på en eller anden måde at komme ud,« forklarer den ene. Lastbilen blev torsdag kørt til en veterinærstation nær grænsen til Ungarn, og her blev den tømt og undersøgt i løbet af natten af politi og retsmedicinere.

