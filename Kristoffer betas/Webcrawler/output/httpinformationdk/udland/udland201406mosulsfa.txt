Efter Mosuls fald trues Irak af sammenbrud
Den islamistiske kampgruppe ISIL behersker nu et stort, sammenhængende og voksende territorium i Nordirak og Syrien og kan trods sin brutalitet og ekstremisme støtte sig til en opbakning fra lokale sunnistammer
 Irakiske militærfolk, mange af dem i civil beklædning, flygter fra den nordirakiske by Kirkuk.  

 For første gang behersker sunniislamistiske oprørsmilitser en hel irakisk provins og tilmed en af de vigtigste: I Ninive findes nogle af landets vigtigste oliefelter.
Så meget står klart efter, at jihadistiske grupper, de fleste fra den ultraradikale bevægelse Den Islamiske Stat i Irak og Levanten (ISIL) i løbet af tirsdag kunne erobre provinshovedstaden Mosul, der med sine to millioner indbyggere er Iraks næststørste by, og i går også fik kontrol med bl.a. byen Tikrit. I forvejen kontrollerer ISIL bl.a. byerne Fallujah og Ramadi.
Midt i alarmerende meldinger om en kaotisk situation med flygtningestrømme fra Mosul på en halv million mennesker fortsatte ISIL-styrkernes i går deres fremstød. Det vurderes, at store dele af naboprovinserne Anbar, Kirkuk og det centrale Salaheddin, der grænser op til Bagdad, kan være faldet under ISIL’s kontrol i de seneste dage. Hertil kommer, at ISIL i forvejen står stærkt i det nordøstlige Syrien, uanset at det møder kraftigere modstand fra den rivaliserende al-Nusra-milits og andre syriske oprørsstyrker.
Bekræftes de seneste sejre i Nordirak, vil Den Islamiske Stat i Irak og Levanten ikke bare være navnet på en oprørsgruppe. Det vil også være navnet på en sammenhængende, transnational og ekspanderende enklave.
Osama al-Hababeh, der arbejder for det danske International Media Support i Nordirak, passerede tirsdag forbi Mosul og »et helvede af flygtninge«, der søger at nå i sikkerhed på kurdisk territorium, hvor alarmberedskabet nu også er sat i vejret.
 Kurdisk-irakisk sikkerhedsvagt ved et checkpoint ved Aski Kalak
Safin Hamed
»Vejnettet er plastret til med kurdiske kontrolsteder. Også i Erbil og Sulimaniya bliver man stoppet, hvis de kan se, man er araber. En kvindelig irakisk kollega, jeg rejste med, blev afhørt i fire timer,« fortæller al-Hababeh til Information og tilføjer: »For første gang har jeg hørt arabere tale om ’kurdisk racisme’, og med ISIL’s erobring af Mosul vil spændingerne kun blive voldsomt forværret. Også fordi der i Nordirak i forvejen befinder sig over en million flygtninge fra Syrien og Anbar-provinsen.«
ISIL er en udbrydergruppe fra al-Qaeda, der dog fremstår ’moderat’ i sammenligning. Al-Qaeda har da også taget afstand fra ISIL’s »kompromisløse ekstremisme«. Ifølge den amerikanske Irak-ekspert Jacob Sigel er det vigtigste ideologiske skisma imellem de to grupper, at hvor al-Qaeda mener, at en vis folkelig støtte er nødvendig, før Kalifatet – det islamistiske idealsamfund – kan udråbes, »ser ISIL sig selv som selve inkarnationen af det islamiske kalifat«. Gruppen påberåber sig »guddommeligt mandat til at herske overalt, hvor den kan plante sit sorte flag«, bemærker Sigel i Daily Beast.
I ISIL-holdte områder som f.eks. den nordsyriske by Raqqa har ’mandatet’ givet sig udslag i brutal undertrykkelse og offentlige nedslagtninger, som ISIL triumferende har transmitteret via Twitter. Fra Syrien har man set billeder af korsfæstelser af kristne, og fra Mosul har ISIL i de seneste dage udsendt en makaber strøm af billeder af mishandlede lig af dræbte irakiske sikkerhedsstyrker.
Skal ISIL nedkæmpes, kommer de irakiske regeringsstyrker på en hård og blodig opgave, og konsekvensen kan blive genopblusning af Iraks sekteriske borgerkrig. Trods sine brutale metoder kan gruppen nemlig støtte sig til stærke regionale forbundsfæller, deriblandt Raffa Mechine al-Joumayli, sheik for en stor stamme i Anbar-provinsen. Til avisen Le Monde siger sheiken, at der består en tæt alliance imellem ISIL, flere større sunnistammer, tidligere officerer fra Saddam Husseins Baath-regime og andre islamistiske grupperinger. Fælles operationer koordineres angiveligt i »revolutionære militærråd«.

»Vi har forskellige ideologier, men den samme modstander,« siger sheiken og sigter dermed til hovedfjenden: den shiamuslimske premierminister Nouri al-Malikis autoritære regime.
Netop Bagdads ’sekteriske’ politik over for Iraks sunniarabere er en væsentlig forklaring på radikaliseringen af de lokale sunnistammer, påpeger analytikere. Al-Maliki har ikke tøvet med at sætte sine shiamuslimske elitemilitser ind mod demonstrationer i de oprørske sunnibyer. Disse enheder er bedre trænede og bevæbnede end den regulære hær, men de er lige så ekstreme i deres retorik og metoder som deres sunnijihadistiske fjender. Intense bombardementer med civile tab kan have drevet en del sunniarabere i armene på ISIL, vurderer Le Mondes Irak-korrespondent, Cécile Hennion.
Osama al-Hababeh citerer imidlertid kurdiske iagttagere for en teori om, at Bagdad har om ikke tilskyndet, så tolereret ISIL’s tilstedeværelse i Mosul.
»I lighed med oliebyen Kirkuk er Mosul omstridt, fordi både kurdere og irakiske arabere gør krav på byen. Synspunktet er, at ved at lade al Qaeda-ekstremister besætte Mosul kan al-Maliki indsætte flere styrker og dermed sikre byen på arabiske hænder.«
 Irakiske militærfolk, mange af dem i civil beklædning, flygter fra den nordirakiske by Kirkuk.  MARWAN IBRAHIM
For al-Maliki kommer Mosuls fald som et nederlag, der kan svække ham yderligere i en kritisk situation, hvor han efter parlamentsvalget i april stadig ikke har formået at sammentømre en ny koalitionsregering. Muligvis er dette grunden til, at al-Maliki overlod det til sin parlamentsformand, Osama al-Noujaifi, at udsende appeller om sammenhold:
»Vi må glemme vores stridigheder. Tiden er inde til national enhed, for Irak invaderes af udenlandske styrker. Stopper vi ikke offensiven ved Ninives grænser, vil den sprede sig til hele Irak,« erklærede han i går.
USA’s udenrigsministerium melder da også, at man ser »med stor alvor« på de aktuelle trusler mod den irakiske regering og nu vil arbejde tættere sammen med Iraks regering og sikkerhedskræfter for at inddæmme ISIL’s operationelle muligheder i Irak.
»ISIL truer ikke blot stabiliteten i Irak, men i hele regionen,« lyder det fra State Department.
I Tyrkiet blev det nationale sikkerhedsråd i aftes indkaldt for at diskutere, hvad man stiller op med den kendsgerning, at ISIL i Mosul har taget 48 tyrkere som gidsler, deriblandt byens tyrkiske generalkonsul og militærinstruktører fra de tyrkiske specialstyrker.
Tænketank advarer: Militante har kurs mod Bagdad

