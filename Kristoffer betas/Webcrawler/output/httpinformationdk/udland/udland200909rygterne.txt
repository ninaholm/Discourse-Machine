Rygterne om kapitalismens død er stærkt overdrevne
Kapitalismen er ikke død, den lever og smider formentlig snart krykkerne efter det seneste års nær-død-oplevelser. Men hvad blev der af alle løfterne om storstilet reform og ’aldrig mere finans­krise’? De skal stå deres prøve, når G20 i dag mødes i Pittsburgh. EU kræver markante reformer, mens USA ser ud til at være mere optaget af at få kineserne til at betale deres del af regningen 


 Spol tiden 12 måneder tilbage. For et år siden var kloden tæt på total finansiel ned­smeltning og kravene om reform – om en hovedrengøring i den globale finanssektor og måske sågar i selve kapitalismen var legio.
Spol frem igen. Et år er gået med aggressiv penge- og finanspolitik og akutte redningsaktioner kloden rundt, tusinder af mia. skattekroner er pumpet ind i den globale økonomi, og nu ser recessionen ud til at være forbi. Selv om der stadig er udsigt til sløv vækst, måske flere år frem, så er patienten uden tvivl i bedring.
Der er stadig ambitioner om reform, når G20-landene mødes i Pittsburgh i dag. På dagsordenen er både det højprofilerede spørgsmål om bankernes svulstige løn- og bonusordninger, men også krav til deres kapitalreserver og flere andre reformer. Dertil kommer klimafinansiering og det vigtige spørgsmål om de såkaldte exitplaner: Hvornår og hvordan skal G20-landene (som tegner sig for ca. 85 pct. af klodens økonomi) skrue ned for deres støtte og hjælpepakker igen; så at sige fjerne krykkerne, så deres økonomier igen kan stå på egne ben? Skruer de ned for hurtigt, så kan resultatet blive en ny nedtur, men handler de for langsomt kan konsekvensen blive galopperende inflation – og igen en ny nedtur.
Det er snart tid til at lægge de akutte redningsplaner på hylden og se fremad. Der skal formentlig nok komme aftaler ud af Pittsburgh, men det tegner ikke længere til at blive den storrenovering, som var på tale i fjor. Hvorfor ikke?
»Vi har bevæget os fra den første akutte panik til en mere rationel debat,« siger Polina Vlasenko, forsker ved American Institute for Economic Research:
»Der er bred opbakning til at gøre noget. Men det er stadig slet ikke klart, hvad der var årsag til krisen – om det var dårlige regler, for få regler, forkert politik i USA’s centralbank eller noget fjerde. Og derfor er det også svært at enes om konkret handling. Landene kan godt råbe på reform, men når de kommer ned i detaljen er det svært. Flere regler er jo ikke i sig selv en fordel, det skal være de rette regler.«
Brug for finjusteringer
Torsten Sløk, dansk direktør i analyseafdelingen ved Deutsche Bank i New York påpeger, at der heller ikke før krisen var tale om nogen uberørt kapitalisme.
»Staten har hele tiden været involveret, så den diskussion giver ikke megen mening. Kapitalismen lever, det tror jeg, de allerfleste er enige om, men den har brug for nogle finjusteringer, så vi ikke havner i denne situation igen – for den hader både bankerne og politikerne at være i.«
Præsident Obama og hans rådgivere fastholder ligesom EU, at de ønsker omfattende reformer – og præsidenten sagde så sent som i sidste uge, at det er vigtigt ikke at miste målet af syne nu, hvor det så småt går opad igen. I G20 vil USA dog næppe være indstillet på at gå så langt som EU, og hjemme er reformplanerne pt. strandet i kongressen.
I stedet har USA de seneste dage sat fokus på et forslag om at ’rebalancere’ klodens økonomi, så f.eks. Kina ikke længere kun producerer og hamstrer dollarreserver, men også investerer i sit eget forbrug.
Frankrig kræver reform
Storbritanniens Gordon Brown har sagt, at der er ’substantiel opbakning’ i G20-gruppen til denne re-balancering – så de storeksporterende lande gradvis mindsker deres overskud (læs Kina, Japan, Tyskland) mens de mest forgældede sparer mere op (USA, Storbritannien). Også Canadas Stephen Harper er enig i, at klodens vækst ikke længere kan afhænge af den ’overbebyrdede’ amerikanske forbruger.
Men Frankrigs økonomiminister Christine Lagarde udtrykte forleden bekymring for, at USA forsøger at bruge forslaget om rebalancering til at undgå andre reformer:
»Det, vi ser for tiden, især i USA, er så tilstrækkelige tegn på bedring, at en række spillere siger: Lad os vende tilbage til vores gamle vaner,« sagde hun.
Tyskland deler frygten, og Kina har på sin side anklaget USA for at ville fjerne fokus fra sit eget massive statsunderskud. Selv om der altså er klar opbakning til løftet om ’aldrig mere finanskrise’, så er der mange svar på, hvilken kur der skal til.
»G20-møder tager ikke detaljerede beslutninger. Men de kan skabe rammen for reformer,« siger EU's USA-ambassadør John Bruton til Reuters.
De forberedende dokumenter til topmødet taler da også om, at hvert land må ’finde sin egen vej’ på flere områder. Og hverken Torsten Sløk eller Polina Vlasenko forventer de helt store konkrete resultater af G20-mødet, snarere et løfte om mere koordinering og samarbejde fremover:
»Der er ingen tvivl om, at vi med tiden får mere kontrol,« siger Sløk.
»Det seneste års oplevelser har vakt eftertanke og gjort indtryk. Men det store spørgsmål er jo, hvad der så er det rigtige at gøre nu.«
Ikke markante resultater
Vlasenko bliver ’meget overrasket’, hvis der kommer markante resultater ud af topmødet. Men det er faktisk den bedste løsning for alle, mener hun:
»Forargelsen over millionlønningerne har skabt et pres. Men hvis vi laver nye, dårlige regler, så kan det ende med en endnu større regning til skatteyderne.«
Både vælgere og politikere bør i stedet indse, at der ikke er nogen hurtig kur – det tager tid at komme ud af krisen, og tid at justere kapitalismen, mener Vlasenko:
»Grådighed, overdreven optimisme og nedture er en del af systemet. Det er ligesom regnvejr, det kan ikke undgås. Mange mener, at det var langt værre denne gang, netop fordi USA’s centralbank holdt renten kunstigt lav efter dotcom-krisen i 2001-02,« siger hun og tilføjer: »Vi har brug for at skabe et system nu, hvor den type nedture – som er uundgåelige – ikke får en lige så skadelig effekt. Hvor en bank kan krakke, uden at det sender hele systemet på katastrofekurs. Det kræver grundig debat og mere viden, og det er langt vigtigere end at lave nye regler i en fart.«
Det er ingen hemmelighed, hvad der skaber langsigtet vækst, siger Vlasenko:
»Det er stabile priser, solide offentlige finanser, fornuftige spilleregler. Men hvis vi i stedet vil fortsætte som før, skabe kortsigtet vækst og job her og nu, så skal der andre midler til. De to ting spiller ikke nødvendigvis sammen – tværtimod. Politikere er ikke nødvendigvis de bedste vogtere af økonomien for de tænker som regel ikke i årtier, de tænker frem til næste valg.«

