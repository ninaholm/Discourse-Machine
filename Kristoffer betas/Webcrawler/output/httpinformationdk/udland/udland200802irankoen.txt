Iran - kønsskiftets land
Iran anser officielt transseksuelle for syge, så derfor får de statsligt tilskud og lån til hormonbehandling og kønsskifteoperationer. Mens homoseksuelle i Iran bliver hængt som syndere. Efter Thailand foretager Iran flest kønsskifteoperationer i verden
Her ses en af Irans transseksuelle, kaldet Marie. Irans Ayatollah Khomeini lod sig i 1983 overbevise af en transseksuel mand, Fereydoon, der følte sig som en kvinde. Hun kom senere til at blive Maryam Hatoon Molkara. Et brev med ayatollahens tilladelse har senere dannet præcedens for den iranske anerkendelse af retten til at skifte køn.


 TEHERAN - "I vores land har vi ingen homoseksuelle, som i jeres land. Det eksisterer ikke i vores land. Jeg ved ikke, hvem der har sagt til jer, at vi har sådan nogen-," sagde den iranske præsident Ahmadinejad på sit besøg i USA i september sidste år. Men i Irans egen lovgivning handler en bestemt del om homoseksualitet. Her skelnes der mellem bøsser og lesbiske, og retningslinjerne for afstraffelse af disse "forbrydelser" er beskrevet. Forbrydelsen for mænd skal straffes med dødsstraf, imens den for kvinder er 100 piskeslag, op til tredje gang forbrydelsen begås. Den fjerde gang medfører det henrettelse for kvinder. For iranske transseksuelle er sagen derimod en helt anden.
Erfarne læger 
"I Iran skal du for at have sex som homoseksuel enten være kønsskifteopereret, eller også risikerer du dit liv. Ved en operation risikerer du at miste følelsen i kønsorganet, og du risikerer dit liv ved selve operationen. Derudover skal du i hormonbehandling, som også kan have konsekvenser for dit helbred," siger Sami, som er en homoseksuel mand. Det er den seksuelle side af de homoseksuelles væsen, som generer det religiøst funderede officielle Iran. Det er den biologiske kvinde og mand, som kan have et seksuelt forhold til hinanden, om denne biologi så skal konstrueres igennem en operation. 
Derfor er Iran det land efter Thailand, som foretager flest kønsskifteoperationer i verden, endda med en relativ gavmild statsstøtte til iranere, der får foretaget en sådan operation. Derudover er der også mange transseksuelle fra andre lande, der kommer til Iran for at få foretaget en sådan operation hos de erfarne og dygtige læger. 
Religiøs fatwa
Accepten af transseksualitet kom gennem en religiøs fatwa, der i 1983 blev udstedt af den tidligere åndelige leder og grundlægger af det islamiske styre i Iran, Ayatollah Khomeini. Han lod sig overbevise af en transseksuel mand, Fereydoon, der følte sig som en kvinde, hun kom senere til at blive Maryam Hatoon Molkara. Et brev med denne tilladelse har senere dannet præcedens for den iranske anerkendelse af retten til at skifte køn.
Selv om transseksualitet er lovligt, er det dog ikke noget, regimet skilter med. Faktisk er denne accept af og økonomiske støtte til transseksuelle nedtonet af styret, således at mange iranere ikke kender til accepten af og den økonomiske støtte til disse operationer. 
Homoseksualitet bliver ikke tolereret af regimet. Sami blev tortureret i 80'erne, smidt i en grøft og vågnede op på et hospital. 
"Jeg blev grebet på gaden med min elsker, vi var bare så heldige, at vi også var barndomsvenner, og de kunne derfor ikke bevise noget. De udspurgte os om hinandens familier, venner, adresser osv. De ville have mig til at indrømme min seksualitet, og de sagde, at der ikke ville ske mig noget, hvis jeg bare ville indrømme, men jeg vidste, at det ville betyde dødsstraf" siger Sami, der har svært ved at geopleve det og går flere gange i stå. Han ved ikke, hvad der siden er sket med hans tidligere elsker og barndomsven. 
Behandlingen af homoseksuelle er ikke blevet bedre i løbet af de snart 20 år. Det beretter Ehsan, der forklarer, at han for nyligt blev udsat for tortur og beskyldninger, men ikke vil komme ind på detaljerne i sin historie. Mærkerne på hans krop taler dog deres eget sprog. Både Sami og Ehsan kender homoseksuelle, der har ladet sig operere alene for at kunne leve frit, gifte sig og ikke mindst for at kunne deltage i samfundet. Det er nemlig også muligt for de transseksuelle at ændre deres køn på deres identifikations papir og pas. 
Voldtægtsforbrydere 
Menneskerettighedsorganisationer frygter, at homoseksuelle anklages og idømmes dødsstraf for andre forbrydelser som et dække for at dømme deres seksuelle orientering. Som eksempel blev Mahmoud Asqari og Ayad Marhouni på henholdsvis 16 og 18 år i 2005 hængt for at have voldtaget og misbrugt en 13-årig. De var begge under 18, da de blev arresteret. Identiteten på den 13-årige kendes ikke. Denne sag vakte stort postyr internationalt, især iblandt homoseksuelle organisationer verden over. Billederne af de to drenge cirkulerede hastigt på internettet, og på trods af intern og international fordømmelse af udstedelsen af dommene, blev begge teenagere henrettet i 2005. Anonyme kilder i Iran har beskrevet de to drenge som et homoseksuelt kærestepar. 
De rystende billeder af de to ofres anholdelse og henrettelse kan ses på: http://beirut.indymedia.org/ar/2005/07/2999.shtml 
Alle de citerede er anonyme, men deres identitet er redaktionen bekendt
Jaleh Tavakoli og Abdullah Domurcuk er specialestuderende på RUC

