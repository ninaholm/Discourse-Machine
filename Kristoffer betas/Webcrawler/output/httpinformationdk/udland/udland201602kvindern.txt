Kvinderne og de unge svigter Hillary Clinton
I sit lange politiske liv har hun kæmpet for minoriteter og kvinders rettigheder. Men i New Hampshire opfattes Hillary Clinton af mange demokrater som en elitær figur, mens hendes rival repræsenterer et brud med fortiden og drømmen om forandring
 Hillary Clinton taber terræn. Hun og Bernie Sanders (t.v.) endte i et verbalt slagsmål under en tv-debat i lørdags, hvor Clinton syntes at være tæt på at tabe fatningen. Det skete, da Sanders bemærkede, at hendes politiske støttekomité på tre måneder har rejst 15 mio. dollar fra donorer i det upopulære Wall Street


 Da Hillary Clinton sidste forår lancerede sin valgkampagne, havde hun næppe forestillet sig at skulle næsten tigge unge vælgere og kvinder om at stemme på hende i primærvalget i New Hampshire i dag.
Men så vidt er det kommet for en politiker, der lige fra sin studentertid har været involveret i kampe mod forskelsbehandling af etniske mindretal og kvinder.
»Det kan blive svært for mig at stemme på Bernie Sanders frem for Hillary. Jeg har været involveret i kvindebevægelsen siden 1970’erne. Men vi har behov for store forandringer, og Clinton står for status quo,« siger Mary Till, der var demokratisk medlem af lovforsamlingen i New Hampshire i 2013-14.
Mary Till er sammen med flere tusind partiaktivister dukket op til en festmiddag for det lokale partiapparat i en kæmpe hal i delstatens største by, Manchester, fredag aften.
På gulvet, hvor der dagligt spilles basketball, serveres middag til 150 gæster, der har ydet et bidrag på 1.000 dollar pr. bord til det lokale partiapparat. Tilskuerpladserne er reserveret til tilhængere af de to præsidentkandidater. På den ene langside sidder Clintons fans, på den anden side Sanders’.
Folk venter utålmodigt på aftenens to hovedpersoner.
Dagen forinden har de to kandidater været involveret i et verbalt slagsmål under en tv-debat i New Hampshire, hvor Clinton virkede tæt på at miste fatningen. Det skete, da Sanders bemærker, at hendes politiske støttekomité i sidste kvartal af 2015 rejste 15 mio. dollar fra donorer i Wall Street.
»Der er en god grund til, at bankfolk og store koncerner sender penge til politikere. De får Kongressen til at repræsentere deres interesser frem for lønmodtagernes,« pointerer Sanders. Clinton er tydeligvis ved at koge over og forlanger konkrete eksempler. Men hendes opponent lader den ligge og taler i generelle vendinger om penges korrumpering.
Tidligere i debatten er de stødt sammen over Sanders’ bemærkning om, at hun på et vælgermøde i efteråret kaldte sig en »moderat« demokrat, hvorimod hun nu præsenterer sig som progressiv. Underforstået: Clinton drejer opportunistisk mod venstre for at »stjæle« Sanders’ vælgere.
Svømmer med strømmen
I Manchester går venstrepopulisten Sanders lige til sagen, efter han modtages med bragende bifald fra den venstre langside af hallen.
»Lederskab drejer sig ikke om at flyde med strømmen og stige om bord, når nogle ideer pludselig bliver populære,« siger Sanders.
Clinton slutter aftenen af med en tale, der fremhæver støtte fra delstatens partielite. Men på et tidspunkt bliver det klart, hvad der generer hende: at de unge vælgere ikke kan lide eller er med hende.
»Jeg ved godt, at mange af I unge ikke agter at stemme på mig,« siger hun henvendt til venstre side af hallen, hvor Sanders-tilhængerne sidder.
»Men I skal blot vide en ting, og det er, at hvis jeg bliver præsident, så vil jeg kæmpe for jer.«
Budskabet modtages med spredte bifald på Sanders’ langside.
»Jeg planlægger ikke at arbejde for hendes valgkamp her til efteråret, hvis hun bliver vores præsidentkandidat,« siger den unge fyr Tad Kaito.
Det er ikke alene de unge, Clinton har svært ved at begejstre. Også kvindelige vælgere rykker teltpælene op og flytter over i Sanders’ lejr. I sidste uges partivalg i Iowa fik Clinton støtte fra otte procentpoints flere kvinder. Men de sidste meningsmålinger fra New Hampshire viser et skred til fordel for Sanders. Han er nu mere populær hos kvinderne.
På den baggrund inviterede Clinton tidligere udenrigsminister Madeleine Albright til et vælgermøde lørdag. Men det gik ikke så godt, da Albright ifølge The New York Times konstaterede: »De kvinder, der ikke hjælper andre kvinder, ender i Helvede!«
Fredag fremførte det feministiske ikon, Gloria Steinem, i et tv-interview det underlige standpunkt, at unge kvinder støtter Sanders for at møde unge mænd.
»Når du er ung kvinde, tænker du: Hvor er drengene? De er med Bernie,« sagde Steinem ifølge The New York Times. Hun er 81.
Albrights og Steinems insinuationer blev tolket af Sanders’ kvindelige fans som en opfordring til at stemme på Clinton udelukkende, fordi hun er en kvinde.
Bernie skal vinde
For senator Sanders er primærvalget i dag en must win. Han er fra nabostaten Vermont, hvorfor vælgerne i New Hampshire kender til hans politiske arbejde som forhenværende borgmester i Burlington, kongresmedlem og i dag senator. De to delstater har desuden samme demografiske profil – overvejende hvide amerikanere – om end der er flere progressive vælgere og færre konservative republikanere i Vermont.
Sanders er da også godt foran i meningsmålingerne, og efter alt at dømme har de fleste demokratiske vælgere, hvoriblandt han fører, allerede besluttet, hvem de vil stemme på. Clintons eneste håb er at tiltrække mere støtte fra de partiuafhængige, der ofte venter med at besluttet sig til de sidste dage.
Det var præcist, hvad der skete under præsidentvalget i 2008, hvor Barack Obama efter en overraskende sejr i Iowa førte klart i meningsmålinger i New Hampshire og alligevel tabte til Clinton. Dengang vandt hun 39 pct. af stemmerne i et felt med fire kandidater. I 2016 skal hun tiltrække langt flere stemmer for at besejre Sanders i et to-mands-ræs.
Efter en sejr i New Hampshire er det imidlertid op ad bakke for Sanders i den næste måneds tid, hvor der skal afholdes valg i 19 delstater og hvor han måske kun har en chance for at vinde seks af dem.
Hans store prøve bliver i Nevada den 20. februar og South Carolina den 27. februar, hvor Clinton har en stærk bastion af latino-vælgere og afroamerikanere at falde tilbage på.
»Man skal ikke glemme, at Clinton-parret nyder meget stor goodwill i det sorte samfund,« sagde den mangeårige stuevært Bob Schieffer fra CBS-programmet, Face The Nation, under et seminar på Harvards Kennedy-skole i sidste uge.
»Mange afroamerikanere anser ikke Obama for at være den første sorte præsident. For dem var det Bill Clinton. Han vil besøge hver eneste sorte kirke i South Carolina, ikke kun gudstjenester på søndage.«
Hvis Sanders kan gøre indhug i Clintons base af mindretalsvælgere, åbner vejen sig for et slag om at overbevise flest delegerede, der kan vare helt til maj og juni. Hvis det derimod mislykkes for ham at overbevise sorte og latinoer, kan han blive tvunget til at kaste håndklædet i ringen allerede i midten af marts.
Mulige overraskelser
På den republikanske side tippes Donald Trump til at ville vinde sit første valg i New Hampshire. Hvis det sker, kan det blive svært at stoppe byggematadoren fra New York, medmindre feltet på otte republikanske kandidater reduceres til to eller tre.
»Det er, hvad den republikanske partielite i Washington D.C. inderligt håber. De var begejstrede, da Marco Rubio kom ind på en tredjeplads i Iowa. Rubio kan blive deres redningsplanke,« siger Bob Schieffer, der dækkede sit første præsidentvalg i 1968.
Men Rubio er i vanskeligheder i New Hampshire efter en katastrofal præstation i en tv-debat lørdag aften. Valgaftenens store åbenbaring kan blive den i udlandet ret ukendte og moderate guvernør John Kasich fra Ohio, der har gjort sine hoser grønne på i alt 100 valgmøder i delstaten siden sidste sommer. Kasich har en god chance for at blive nr. to i et tæt opløb med Rubio og den konservative ideolog Ted Cruz.
Den helt store overraskelse – ja, sensation – ville være, hvis Hillary Clinton får vendt bøtten og når op på siden af Bernie Sanders eller overhaler ham.
Det kræver opbakning fra flere partiuafhængige vælgere, men hun skal også hente støtte fra tidligere tilhængere af guvernør Martin O’Malley fra Maryland, der trak sig efter et ydmygende nederlag i Iowa. Indtil den 1. februar gav meningsmålinger ham ca. fem pct. støtte i New Hampshire. Men samtaler med O’Malley-tilhængere under partisammenkomsten i Manchester fredag antyder, at det kan blive en vanskelig opgave. »Jeg er ikke enig i Clintons kritik af Sanders, at han ikke har nogen udenrigspolitisk erfaring, og at han næppe kan slå en republikaner som værende en demokratisk socialist. Men Obama havde heller ikke international erfaring, og republikanerne kaldte ham en socialist og en muslim,« sige Mary Eisner, tidligere ansat i forsikringsbranchen.
Don Jorgensen, der har arbejdet inden for luftfart og nu vier det meste af sin tid til partiarbejde, mener, at den perfekte kandidat ville have været en hybrid.
»Hvis bare Sanders havde været en kvinde, ville der ikke være nogen tvivl,« siger han.
For ingen af de interviewede er Sanders ideologiske ståsted en forhindring eller en kilde til skepsis om hans valgbarhed i november.

