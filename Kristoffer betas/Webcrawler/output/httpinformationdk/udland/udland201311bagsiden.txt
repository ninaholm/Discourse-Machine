Bagsiden: VM i skødet
VM i fodbold i 2022 skal vise Qatar frem som et moderne og progressivt land. Nu er det hele endt lidt for progressivt
´
 
	Ja. hvad synes du, Qatars nye stadion ligner?
	Foto: Aecom


 
	Al-Wakrah hedder et af de topmoderne stadions, Qatar den anden dag præsenterede for verden. Det kommer til at koste små 120 millioner dollar. Men til den pris får man så også et stadion, hvis arkitektur ifølge bygherrerne afspejler Qatars’ rige fortid og er inspireret af den klassiske dhow-båd, som qatarer i generationer har fisket perler fra. Eller.

	Alt afhænger af perspektiv, og hvis man ikke er vokset op på en dhow, ligner Al-Wakhrah fra helikopterperspektiv i imponerende grad en vagina. Faktisk er genitialie-symbolikken så slående, at detaljerne om, hvordan Qatar har tænkt sig at nedkøle stadion fortabte sig fuldstændigt i internationale latterkramper over, at Messi, Neymar og co. skal løbe rundt i en kæmpestor dronningeport og trille bold.

	Det synes man sjovt nok ikke er specielt morsom i Qatar, hvor rygterne går på, at styret allerede er lidt småtrætte af at skulle koncentrere sig om alle de problemer, der er en del af pakken, når man skal arrangere store sportsbegivenheder.

	VM i problemer

	Først var det et problem for verdens forkælede fodboldspillere at skulle spille i 50 graders varme, derefter var der nogen, der gjorde opmærksom på det problematiske i at afholde verdens største sportsbegivenhed i et land, hvor homoseksualitet er lettere ildeset. Men som om det ikke var nok, begyndte franske Le Monde og engelske The Guardian at skrive kritiske artikler om, hvordan den fra Indien og Nepal importerede arbejdskraft arbejder lige vel hårdt for at skabe de flotte stadions. Op mod 12 timer om dagen, syv dage om ugen. »Forced labour« som Amnesty International kaldte det i en rapport den anden dag. ’Slaver’ siger vi vist på dansk. Og så får de endda næppe lov til at se frugten af deres arbejde fra luften. Og nu skal Sheikh Mohammed bin Hamad bin Khalifa Al-Thani og resten af styregruppen altså finde sig i, at verden griner af deres genitaliestadion. Ikke overraskende, hvis de snart ikke gider mere.

	Men sådan går det måske bare, når mænd laver arrangementer for andre mænd i et land domineret af mænd. Hvad enten arkitekterne bag Al-Wakrah er skyldige i alle tiders arkitektoniske freudian slip eller måske bare en tilsigtet subtil erotisering af et arrangement, der kunne komme til at lugte lige vel meget af homoerotik for en pæn konservativ ørkenstat, har de i hvert fald sat kvinden i centrum i 2022. Og som den engelske blogger Holly
	Baxtor skriver: Hvorfor ikke have 45.000 mennesker samlet i et kvindeligt forplantingsorgan? Det er jo ikke fordi, de ikke har været der før.

