Nye bankbonusser vækker harme i Storbritannien
Britiske Barclays har som den seneste britiske bank offentliggjort, at den udbetaler bonusser i millionklassen til sine bosser og investeringsmedarbejdere. Det sker på trods af uimponerende resultater og regeringens forsøg på at tale til bankernes samvittighed


 LONDON - Det er kun to måneder siden, at den britiske bank Barclays præsident, Bob Diamond, meddelte de britiske parlamentarikere, at »angre- og undskyldningsperioden« nu må være forbi.
Og i det lys takkede han i denne uge ja til i alt omkring 175,5 mio. kr. i løn, bonus for 2010 og udbetaling af tidligere bundne bonusser. I alt modtog 231 medarbejdere i banken bonusser til en værdi af 4,77 mia. kr. - et gennemsnit på 20,6 mio. kroner pr. hoved.
Offentliggørelsen af bonusudbetalingen har fået vreden til at boble over hos den nedskæringsplagede britisk befolkning.
»På et tidspunkt hvor ansatte i den offentlige sektor har udsigt til, at deres lønninger fastfryses, deres job bliver nedlagt, og inflationen stiger, får bankfolk stadig enorme bonusser. Bob Diamonds bonus på 56 mio. kr. alene kunne betale løn til flere end 200 uddannede socialpædagoger eller sygeplejersker i et år,« rasede Unison-fagforeningens generalsekretær, Dave Prentis, i The Daily Mirror i går.
»Angreperioden er langtfra slut. Vi kræver, at bankfolkene accepterer, at de må bidrage til at afbetale den gæld, de har skabt,« fortsatte han.
Andre iagttagere påpeger, hvor lidt der er sket på trods af bankkrisen, der førte til den værste økonomiske krise siden Depressionen i 1930'erne.
»Bankfolkene lever stadig i deres eget lille mikroklima og mener sig berettigede til at betale sig selv, hvad end de ønsker, på trods af de prøvelser, resten af os er pålagt,« skriver den økonomiske kommentator Alex Brummer.
Hvad der har øget harmen er, at bonusserne er faldet som belønning efter et år, der normalt ville blive betragtet som dårligt i bankverdenen. Barclays havde ganske vist et overskud på 51,7 mia. kr., men det levede langt fra op til forventningerne. For aktionærerne er der fortsat ikke meget at glæde sig over. En aktie købt i 2005 til en værdi af 100 kroner er i dag kun 53 kroner værd.
»Ingen præsident eller højtstående medarbejder i Storbritanniens store virksomheder i olie, telekommunikation og medicinalindustrien kan gøre sig håb om at komme i nærheden af at opnå sådanne indtjeninger, når de ikke nåede deres finansielle mål, og tværtimod var milevidt fra nå dem,« skriver Nils Pratley, erhvervsredaktør for The Guardian.
Kritik af nationalbanken
Kritikken begrænser sig imidlertid ikke til iagttagere og oppositionspolitikere, som kritiserer regeringen for ikke at have levet op til dens løfte om at sætte en stopper for bonusvanviddet.
Få dage før offentliggørelsen af årets bonusser angreb direktøren for Storbritanniens centralbank, Bank of England, Mervyn King, landets største banker for på ny at udbetale store bonusser, mens de udnytter »blåøjede eller troskyldige« kunder. King, som næste år vil få magt til at regulere bankindustrien, når det nuværende Financial Services Authority afvikles, beskyldte bankerne for at handle kortsynet med det formål »udelukkende at maksimere næste uges profitter«.
»Hvorfor vil bankerne generelt udbetale bonusser? Det er fordi, de lever i en 'vi er for store til at fejle'-verden, hvor staten vil redde dem, hvis de går ned,« sagde han ifølge britiske medier.
Adspurgt om, hvorvidt den finansielle krise risikerer at gentage sig, svarede han: »Ja. Problemet er der stadig. Søgningen efter afkast fortsætter. Ubalancerne er begyndt at vokse igen.«
De Britiske Bankers Forening afviste Kings kommentarer. Talskvinde Angela Knight sagde, at »der har været massive ændringer inden for industrien, som jeg ikke mener, han anerkender med sine kommentarer«. Om bonusniveauet tilføjede hun: »Enten betaler du lønniveauet i en industri, eller også søger din arbejdsstyrke væk«.
Der er imidlertid ingen tvivl om, at der også i den britiske regering er voksende frustration over bonusniveauet kun en måned efter, at finansminister George Osborne afslørede, det såkaldte Projekt Merlin - en aftale med de 'fire store' - Barclays, Royal Bank of Scotland, Lloyds Banking Group og HSBC. Aftalen indebærer et løfte om øget udlån til små erhvervsdrivende samt en reduktion af bonusniveauet såvel som offentliggørelse af den øverst ledelses løn og bonusser.
Osborne sagde dengang, at Storbritannien nu må bevæge sig fra »straf til genrejsning« og gav Diamond ret i, at det er på tide at stoppe kritikken af bankerne. Osborne har endnu ikke kommenteret de seneste bonusser.


