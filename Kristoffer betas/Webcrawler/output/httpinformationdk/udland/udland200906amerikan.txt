Amerikansk olieanlæg i flammer
En nigeriansk oprørsgruppe sætter olieselskab i brand og vil have dømt en general ved deres 'jungledomstol'
Olieudvindingen i Niger-deltaet har medført, at mange lokale har mistet deres levebrød, fordi de ikke længere kan fiske, og andre har fået beslaglagt deres landbrugsjord.


 Et amerikansk olieanlæg stod i flammer i Nigeria tirsdag aften. Oprørsgruppen Bevægelsen for Befrielsen af Niger-deltaet (MEND) tager ansvaret for den påsatte brand. Ifølge talsmanden Jomo Gbomo fra MEND er målet med angrebet at "ryge Nigerias kriminelle militær ud af olieinstallationer og øjeblikkelig få dem for en 'jungledomstol'. MEND udsendte også en 'arrestordre' på general S. Y. Bello og skriver, at de råder ham til at slanke sig, inden han møder op hos deres 'ordensmagt': "Indgangsporten er smal, så det vil blive en ubehagelig oplevelse for ham at blive mast igennem, selv om vi bruger olie som smørelse." Den nigerianske regering har endnu ikke bekræftet angrebet.
Information skrev i går, at familien til den afdøde ikke-voldelige aktivist Ken Saro-Wiwa havde fået kompensation. Han blev hængt i 1995, og herefter har der været prædiket vold blandt oprørerne i Niger-deltaet. Den mest markante oprørsgruppe er MEND, som erklærer voldelig kamp mod olieselskaberne, og hvis ledere har valgt at være anonyme. MEND's måde at føre krig på kalder de selv for "open source", hvor det er nemt at skifte taktik og teknik fra celle til celle. MEND opstod i 2006 og fører krig på en mere sofistikeret måde end hidtidige oprørsgrupper. De bruger gidseltagninger og bomber i stor stil samt speedbåde til at komme hurtigt rundt i deltaet og holde regeringens styrker og olieselskabernes sikkerhedsfolk i skak.
Største olieproducent
Niger-deltaet er et 50.000 kvadratkilometer stort sumpområde, hvor det vrimler med fugle og havdyr. Men den frugtbare jord ligger oven på nogle af verdens største oliereserver, og efter regeringens udlicitering af området til multinationale selskaber, blandt andet Shell og Chevron, har deltaet også været udsat for noget af Afrikas værste forurening. 
Olieudvindingen har medført, at en stor del af befolkningen har mistet deres levebrød. De kan ikke længere fiske og har med magt fået frataget deres landbrugsjord. MEND kræver svar på, hvad der er sket med kvinder, børn, ældre og handicappede efter regeringens luftangreb.
Nigeria er Afrikas største olieproducent og USA's femte største olieleverandør. Det har derfor stor betydning, at olieproduktionen er faldet med 100.000 tønder olie om dagen, efter MEND for to uger siden saboterede en af Chevrons olieledninger. Gennem de seneste tre år har MEND stået bag angreb, der har stoppet en femtedel af OPEC-landenes produktion. Den nigerianske regering har indledt en større offensiv mod oprørerne, og MEND har erklæret militæret krig.

