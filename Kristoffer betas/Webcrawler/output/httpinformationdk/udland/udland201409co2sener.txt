CO2: Jo senere start, desto hidsigere må der skæres
Fordi der stadig gøres for lidt, er det nu nødvendigt at beskære de globale CO2-udledninger pr. dollar med 6,2 pct. om året i resten af århundredet. P.t. skærer verden kun med 1,2 pct.
I landsbyen Bishanpur i Nepal på grænsen til Indien har man oplevet store oversvømmelser på grund af skybryd. Ny klimarapport fastslår, at koncentrationen af drivhusgas nu er 42 procent over det førindustrielle niveau i 1750, hvor afbrændingen af fossile brændsler begyndte at tage fart.


 De gør, hvad de kan for at holde håbet i live, de klimasagkyndige hos PricewaterhouseCoopers (PwC), verdens største revisions- og konsulentvirksomhed.
I PwC’s netop offentliggjorte årlige klimastatus angives det således som den gode nyhed, at udledningerne af CO2 fra G20-landene i 2013 ’kun’ steg med 1,8 pct., den laveste stigningstakt siden 2008-09 hvor de store landes udledninger faldt for en kort bemærkning som følge af den globale økonomiske recession. »Et glimt af håb« kalder PwC årets udledningstakt.
Men altså fortsat en stigning i udledningerne og dermed en fortsat kurs væk fra målet om faldende udledninger som forudsætning for at overholde den FN-vedtagne grænse på højst to graders global temperaturstigning.
Stigningen afspejles også i gårsdagens meddelelse fra FN’s meteorologiorganisation, WMO, om, at selve koncentrationen i atmosfæren af CO2 sidste år voksede til et hidtil uset niveau og samtidig med rekordhastighed.
»Observationerne fra WMO’s Global Atmosphere Watch-netværk viste, at CO2-niveauerne steg mere mellem 2012 og 2013 end i noget andet år siden 1984,« hvor de pålidelige målinger begyndte, skriver FN-organisationen.
Koncentrationen af drivhusgassen er nu 42 pct. over det førindustrielle niveau i 1750, hvor afbrændingen af fossile brændsler begyndte at tage fart.
Den utvetydigt dårlige nyhed i statusrapporten fra PwC er, at den nødvendige årlige indsats for at blive under to grader bliver stedse større, fordi verden hidtil har været så dårlig til at bremse udledningerne. For hvert år udviklingen stadig går den forkerte vej, skal der hvert af de efterfølgende år frem mod år 2100 løbes stærkere.
CO2-budgettet
Verden har ifølge FN’s klimapanel, IPCC, et samlet CO2-budget for tiden frem til 2100 på knap 1.000 milliarder ton CO2 fra det fossile energiforbrug. Så meget kan der udledes i resten af dette århundrede, hvis to-graders-målet skal respekteres. Men med den aktuelle afbrændingshastighed og dermed forbundne CO2-udledning vil dette budget for resten af århundredet allerede være opbrugt om 20 år, anfører PwC. Ethvert fossilt energiforbrug på kloden skal altså stoppe øjeblikkeligt og totalt i 2034, hvis den aktuelle kurs fortsætter, og de to grader skal holdes. Det er ikke muligt, og derfor har PwC beregnet den årlige reduktionstakt for CO2-udledningerne i resten af århundredet, hvis nedtrapningen skal ske gradvist og ensartet. Resultatet er foruroligende.
»Den globale økonomi vil være nødt til at reducere sin CO2-intensitet med 6,2 pct. om året, hvert år fra nu og frem til 2100 – det er mere end fem gange den nuværende hastighed,« skriver de klimasagkyndige hos PricewaterhouseCoopers med henvisning til den aktuelle takt på bare 1,2 pct.
Ved den forrige statusopgørelse for året 2012 nåede PwC frem til en nødvendig, årlig reduktionstakt på 6,0 pct., men eftersom verden altså ikke har præsteret det, og endnu et år er gået, øges kravet for de resterende år i århundredet nu til 6,2 pct.
Og tallene handler om intensiteten, dvs. udledningen pr. dollar eller BNP-enhed. Så hvis verdensøkonomien samtidig skulle vokse mere end antaget i analysen – omsætningen af dollars bliver større – skal den årlige reduktionstakt for de samlede CO2-udledninger være endnu større end de 6,2 pct. pr. år.

Prisen stiger
Det dramatiske budskab kommer ikke bag på Katherine Richardson, professor i biologisk oceanografi på Københavns Universitet og tidligere formand for regeringens Klimakommission.
»Vi har ikke blot en vedtaget global målsætning om ikke at overskride to graders opvarmning, vi har også i EU en officiel målsætning om at reducere vore CO2-udledninger med 80-95 pct. i 2050. I øjeblikket agerer vi imidlertid, som om det overhovedet ikke er alvorligt ment fra politikernes side. Hvis det faktisk er alvorligt ment, så er problemet, at jo længere vi venter med at gøre det nødvendige, desto dyrere bliver det. Vi kommer altså til både at løbe meget stærkere og betale mere,« siger Katherine Richardson.
Hun henviser f.eks. til, at fortsat etablering af fossile energisystemer og tilknyttet infrastruktur betyder, at meget store investeringer må skrottes før tid, når det bliver klart, at f.eks. kulkraftværker ikke kan få lov at producere, indtil de er afskrevet.
– Kan man virkelig forestille sig, at vore politikere endnu ikke ved disse ting?
»Jeg tror, de udmærket ved det. Men de er fanget af den tvetydighed, at for at blive politiker skal man have befolkningens opbakning, og jeg tror ikke, befolkningen endnu føler, at klimaforandringerne og indsatsen mod dem har noget med dem at gøre. Vi forskere har måske begået den fejl at give indtryk af, at indsatsen bør gøres for Jordens skyld, hvor den i virkeligheden må gøres for vores egen skyld. Vi har ingen beviser for, at dagens udviklede samfund kan trives under stærkt ændrede klimatiske forhold.«
Rapporten fra PwC anfører som et lyspunkt, at de hastigt voksende udviklingsøkonomier – Kina, Indien m.fl. i den såkaldte E7-gruppe – for første gang har reduceret CO2-intensiteten – altså CO2-udledning pr. dollar – mere end de store rige lande i G7-gruppen.
»I 2013 nåede E7 en gennemsnitlig reduktion i CO2-intensiteten på 1,7 pct., mens G7 kun klarede 0,2 pct.,« hedder det.
Forkerte vej i USA og Tyskland
Dette mulige skift er også nødvendigt, understreger rapporten, eftersom en stadig større del af den globale produktion i disse år flytter fra G7 til E7-landene, og E7 allerede nu har samlede CO2-udledninger, der er 1,5 gange større end G7-landenes.
Værst af alle i G7- og E7-grupperne var i 2013 Brasilien, Tyskland, Indien, USA og Frankrig, der alle faktisk har øget CO2-udledningen pr. dollar. For Tyskland forklares det med afviklingen af landets atomkraftværker kombineret med, at det tager tid at nå omstillingsmålet på 80 pct. el fra vedvarende energi i 2050.
I USA er kulandelen ifølge PwC atter stigende efter nogle år, hvor store mængder billig skifergas betød brændselsskift fra kul til gas på en række kraftværker. Den på ny stigende kulanvendelse og CO2-udledning »punkterer myten om, at en skifergasrevolution nødvendigvis vil føre til mindskede udledninger«, skriver PwC.
Bedst af alle sidste år klarede Australien og Kina sig med reduktioner i CO2-intensiteten på henholdsvis 7,2 og fire pct. I begge lande er udbygningen med vedvarende energi en afgørende faktor.

