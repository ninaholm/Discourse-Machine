Berlusconi stikker hænderne i italienernes  lommer
Meget mod sin vilje må Italiens premierminister til at opkræve nye skatter. Fredag fremlagde regeringen en spareplan, der af oppositionen betegnes som 'ulige og utilstrækkelig'


 ROM – Silvio Berlusconi havde lovet ikke at gøre det. Men fredag meddelte Italiens regeringsleder, at gældskrisen alligevel gør det nødvendigt at opkræve nye skatter. For at udligne statens budgetunderskud i 2013 og ikke som oprindelig planlagt i 2014 vil regeringen i de kommende to år foretage besparelser på 45,5 mia. euro, som nu skal godkendes af parlamentet:
»Vores hjerter drypper blod, når vi tænker på, at regeringens stolthed har været, at vi aldrig har stukket hænderne i italienernes lommer. Men situationen har ændret sig, og vi står over for den største globale udfordring nogensinde,« forklarede Berlusconi.
Boblen brast i forrige uge, da Den Europæiske Centralbank (ECB) stillede krav om besparelser her og nu. Siden finanskrisens begyndelse i 2008 har Berlusconi hævdet, at den italienske økonomi er blandt Europas stærkeste. Verdens tredjestørste statsgæld (1,9 billioner euro eller omkring 31.000 euro pr. indbygger) og de laveste vækst- rater i den vestlige verden (gennemsnitligt 0,25 pct. siden 2000) er dog ikke noget godt udgangspunkt. Da finansmarkederne gik i panik over den politiske og økonomiske situation i Italien, og renten på statsobligationer passerede seks pct., gjorde virkeligheden sit indtog.
Skat en smuk ting
Berlusconi-regeringen går ikke så vidt som tidligere ministerpræsident Giuliano Amato, der i 1992 hævede 10 pct. på alle private konti i italienske banker for at lukke et hul i statskassen. Det er bl.a. på baggrund af denne erfaring, at Berlusconi omtaler skatteopkrævningen som et spørgsmål om »at stikke hænderne i borgernes lommer«. Det fik den nu afdøde Tommaso Padoa-Schioppa, som var Italiens økonomiminister fra 2006 til 2008 og betragtes som en hjernen bag euroen, til at sige, at »man må have mod til at tale om skatter som en meget smuk ting«.
Men den holdning har aldrig vundet indpas i Italien, hvor skatteunddragelsen skønsmæssigt beløber sig til 120 mia. euro om året. Regeringens indgreb omfatter dog ingen tiltag til effektivisering af skatteopkrævningen, selv om der i sidste uge blev lanceret en oplysningskampagne mod »samfundets parasitter«:
»Bevares, hvis to skattesnydere lader sig overbevise af nogle indslag på tv, skal vi da være godt tilfredse,« kommenterer juristen Bruno Tinti i avisen Il Fatto Quotidiano: »Men hvis belæringen var kommet fra en regering, som ikke blev ledet af en fyr, der har forklaret italienerne, at han har 64 oversøiske selskaber for at slippe for at betale skat, og at det er legitimt at snyde, hvis skatteprocenten overstiger 35 pct., ville den nok være blevet bedre modtaget, altså uden ironiske smil,« skriver Bruno Tinti.
På skatteområdet indeholder regeringens krisepakke en solidaritetsskat for ansatte i den private sektor på fem pct. for indkomster over 90.000 euro og 10 pct. for indkomster over 155.000 euro, og selvstændige med en indtægt på over 55.000 euro kan også imødese hævede skatter. Det er dog blot én pct. af befolkningen, der opgiver en indkomst på over 100.000 euro til skattevæsnet, mens knap halvdelen af alle italienere opgiver en indtægt på under 15.000 euro om året.
Beskatningen af kapitalindtægter bliver, med undtagelse af statsobligationer, hævet fra 12,5 pct. til 20 pct. Ifølge Bruno Tinti er disse tiltag dog meningsløse uden mere effektiv kontrol og reformer på retsområdet:
»På det strafferetslige område er det hele struktureret sådan, at skattesnyderen kan gå glad og tilfreds hjem med mange undskyldninger,« skriver Tinti, som bl.a. nævner korte forældelsesfrister, amnestilove og bagatelgrænser:
»De eneste, man kan gøre hvad som helst ved, fordi de ikke har nogen praktisk mulighed for at snyde, er lønmodtagere og pensionister. At få de momsregistrerede til at betale skat er åbenbart umuligt.«
Udgifter
Planen indeholder også en række offentlige besparelser. Udbetalinger af gratialer til statsansatte suspenderes i to år, mens politikerne pålægger sig selv en »solidaritetsskat«. 1.500 kommuner med under 1.000 indbyggere nedlægges, og 29 provinser med under 300.000 bliver ligeledes nedlagt. Budgetterne i såvel central- som lokal- administrationen reduceres med 6 mia. euro i 2012, mens besparelserne er på henholdsvis 2,5 mia. euro og 3,5 mia. euro i 2013. I alt omkring 54.000 stillinger i det politiske apparat nedlægges, siger Berlusconi. Desuden skal en række offentlige service- ydelser privatiseres:
»Det er prisen for de seneste tre års politiske improvisationer og ikke for spekulationen på finansmarkederne, som regeringen ellers har travlt med at få os til at tro,« skriver La Repubblica. »De offentligt ansatte er igen offerlam for en regering, som uden nåde angriber dem, der ikke stemmer på den.«
For de politiske kommentatorer, som ikke lønnes af Berlusconi, hører regeringslederen til på udgiftssiden, og regeringens spareplan betragtes som et forsøg på at vinde tid. Det siges om premierministeren, at han til bryllupper selv vil være bruden, men ifølge La Stampa var fredagens pressemøde snarere en begravelse:
»Prædikanten og den afdøde var én og samme person: Silvio Berlusconi.«

