Eksilparlament: Hundreder dræbt i Tibet
Hundreder af tibetanere er dræbt i Tibet efter fredagens uroligheder i Lhasa, vurderer det tibetanske eksilparlament, mens Kina sætter dødstallet til 13


 Kinas hårde fremfærd mod protester i Tibet har kostet hundreder af tibetanere livet i Lhasa og andre byer i den kinesiskstyrede Himalaya-region. Det oplyste Tibets eksilparlament med base i det nordlige Indien mandag i en erklæring.
- De massive demonstrationer, som startede 10. marts i Lhasa og andre regioner i Tibet, har ført til, at hundreder af tibetanere har mistet livet, og det er nødvendigt at gøre FN og verdenssamfundet opmærksom på den gentagne magtanvendelse, hed det i erklæringen, offentliggjort i Dharamshala, hvor Tibets åndelige leder, Dalai Lama, og eksilregeringen har hjemme.
De kinesiske myndigheder i Tibet har selv sat antallet af dødsofre efter fredagens uroligheder i Lhasa til 13. Og Kina afviser at have brugt våben mod demonstranterne i Tibets hovedby. Soldaterne udviste "stor tilbageholdenhed", sagde den regionale leder, Qiangba Puncog, mandag på en pressekonference. Sikkerhedsstyrkerne løsnede ikke et eneste skud, og militæret har ikke været sat ind, lød det.
I Lhasa har et stort antal soldater og politifolk lukket byen fuldstændig af, mens militæret søger efter aktivister. Og de demonstranter, der har begået "alvorlige forbrydelser", vil få en hård straf, sagde Qiangba Puncog ifølge nyhedsbureauet Reuters.
- Kina er et land, der er styret af love. Intet land ville tillade denne vold, sagde regeringslederen, der til gengæld lover de demonstranter, som frivilligt melder sig, en skånsom behandling. Ifølge det tibetanske lov-og-orden departement vil aktivister, der melder sig selv inden midnat mandag, blive behandlet mildt af myndighederne.
Urolighederne i Tibet er de værste i to årtier, og harmen over det kinesiske styre er tilspidset efter munkes fredelige protester gennem flere dage. Protesterne kommer ubelejligt for de kommunistiske ledere i Kina forud for landets værtskab for De Olympiske Lege i august. 
Den tibetanske eksilleder, Dalai Lama, har fordømt Kinas "terrorstyre" og "kulturelle folkedrab" i Tibet. Han opfordrer til, at der gennemføres en international undersøgelse af, hvad der er sket under uroen i Lhasa. Men den 72-årige modtager af Nobels fredspris møder kritik i egne rækker, fordi han er imod en boykot af OL.
 - Jeg er uenig med ham. Kina har ikke gjort sig fortjent at være vært for OL. Menneskeretssituationen i Tibet er forværret. Det er tydeligt, at de ikke fortjener OL, sagde lederen af Tibets ungdomskongres, Tsewang Rigzin, mandag til journalister i det eksiltibetanske samfunds hovedsæde i Dharamshala.
