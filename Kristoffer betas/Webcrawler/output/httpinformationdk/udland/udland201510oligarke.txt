Oligarker rivaliserer fortsat i Ukraines valg
Søndagens lokalvalg bliver en strømpil for, hvor megen folkelig opbakning præsident Petro Perosjenko har tilbage efter halvandet år ved magten, men valgkampen har også vist, at ukrainsk politik stadig formes mere af indflydelseskampen mellem landets oligarker end af ideologiske modsætningsforhold


 Gennadij Korban stiger ud af sin sorte Mercedes og peger stolt på Dill-partiets seneste valgplakat: Her ses en hånd at trække den forrige præsident, Viktor Janukovitjs hoved op af jorden. Janukovitj flygtede til Rusland efter sidste års Maidan-revolution.
»Vi må danne Mossad-agtige grupper i Rusland, der kan kidnappe Janukovitj og hans medarbejdere, og føre dem tilbage Ukraine, så de kan blive stillet for en domstol«, siger Korban, en forretningsmand, der næppe måler over 160 cm, og taler i hviskende tonefald, mens han pulser løs på den ene cigaret efter den anden. Partiet lover i en sideløbende kampagne, at man vil hænge korrupte embedsmænd, selv om en kampagnemedarbejder indrømmer, at det »måske ikke vil være lovligt«. 
Valgfeberen er i denne uge allestedsnærværende i Ukraine, der forbereder sig på afholdelse af lokalvalg søndag. Kiev og andre byer er plastret til med politiske billboards og opslugt af en intens politisk debat. Korban er en af flere i feltet af kandidater til borgmesterposten i hovedstaden, hvor den siddende borgmester, Vitalij Klitsjko, den tidligere sværvægtsbokser, dog forventes at vinde.
Der er ingen tvivl om, at kampen om politisk indflydelse bliver hård, halvandet år efter at Maidan-bevægelsens krav om en mere inkluderende politik sejrede. Men ser man nærmere efter, er den tilsyneladende sunde demokratiske kappestrid ikke nødvendigvis et godt tegn. For nok har valgkampen været intens, men iagttagere siger, at det kyniske magtspil og de beskidte tricks, som har kendetegnet landets politiske system i to årtier, ikke er forsvundet.
Halvandet år efter Petro Porosjenkos sejr ved præsidentvalget, udkæmpes lokalvalget primært om nationale spørgsmål snarere end om kommunale spørgsmål såsom vedligeholdelse af veje eller tilskud til børnepasning. Der er reelt tale om en folkeafstemning om Porosjenkos styre – og om en kamp om magt og indflydelse mellem de oligarkiske klaner, der stadig bestemmer i Ukraine.
Korban hævder, at Porosjenko »fører landet i afgrunden«, og at hans Dill-parti vil nationalisere og ’afoligarkisere’ et fremtidigt Ukraine. Kritikere af Porosjenko istemmer for så vidt dette: Hans fremskridt i forhold til at stække landets oligarker og deres indflydelse på den førte politik har været få og små. Korbans egen løbebane sætter dog kandidatens troværdighed i tvivlsomt skær. Erhvervsmagasinet Forbes har anslået hans formue, som han indrømmer, han tilvendte sig ved at ’skrælle’ tidligere statsvirksomheder for værdier op igennem 1990'erne, beløber sig til lidt over en milliard kr. 
Korban er desuden mangeårig businesspartner for Ihor Kolomojskij, en milliardær, der blev fjernet fra sin stilling som guvernør i Dnipropetrovsk tidligere i år, som mange ser som den mest problematiske oligark af alle.
Dill-partiet fik sit navn, fordi Ukrop – det russiske ord for ’dild’, blev brugt som en nedsættende term blandt de prorussiske separatister om de ukrainske styrker, der kæmpede i konflikten i den østlige del af landet. Nu har ukrainerne taget udtrykket til sig. »Vi er de sande patrioter ... og vi har fortjent den moralsk ret til at omtale os selv som dild-ædere«, siger Korban.
Kolomojskij har finansieret flere af de frivillige bataljoner, der sidste år førte an i kampen mod de russisk støttede separatister og leveret dem våben og udstyr, hvilket bidrog til at redde industribyen Dnipropetróvsk fra separatistisk infiltration. Korban, som var Kolomojskijs stedfortræder i byen, indrømmer, at man brugte »ikketraditionelle« metoder til at besejre separatisterne.
Kritikere siger, at partiets politiske målsætninger er uigennemskuelige. »Det er oplagt, at deres overordnede mål er at beskytte egne forretningsinteresser,« siger Volodymyr Fesenko, en politisk analytiker.
Selv om der ikke kan være nogen tvivl om, at Kolomojskij har spillet en vigtig rolle i bekæmpelsen af separatismen i øst, er mange skeptiske over for hans nye parti. »Man kan pakke projektet ind i patriotisk papir, men dybest set handler det om penge,« siger Victoria Voytsitska, parlamentsmedlem for Samopomich-partiet.
Korban har næppe en chance for at vinde i Kiev, men Dill-partiet står stærkt i Dnipropetróvsk, Kolomojskijs magtbase, hvor det kæmper mod en kandidat fra oppositionspartiet Bloc, resterne af Janukovitjs tidligere parti. Valget forventes at gå i anden runde og blive meget tæt – og ikke nødvendigvis fair. »Alle de gamle trick er stadig i spil, og vi kan forvente, at valgresultatet vil blive omstridt – med fare for vold«, siger Fesenko.
I det komplekse og splittede ukrainske politiske og økonomiske landskab, udkæmpes der en række forskellige kampe i flere regioner: Allierede i nogle områder kan være de bitreste fjender i andre. Porosjenkos allierede Klitsjko forventes at vinde i Kiev, men andre steder kan regeringskoalitionen komme i hård kamp. 
Den tidligere premierminister Julia Timosjenko, der sad fængslet under Janukovitj, men blev dømt politisk ude på højdepunktet af Maidan-protester, har gjort overraskende comeback på en kampagne, der har rettet fokus på de forhøjede gastakster, og forventes at få relativt gode resultater.
Andetsteds er alle mulige beskidte trick taget i brug. ’Reformbevægelsen’ har plastret Kiev til med sine valgplakater, som af uforklarlige årsager forestiller et næsehorn iført en blå T-shirt – men ingen ved rigtig, hvem de er, hvad de står for, eller hvem der finansierer dem.
Andre partier har ladet sig registreret under navne, der ligner de etablerede partier, til forvirring for vælgerne, mens den gamle taktik med at købe sig i stemme også meldes i brug i nogle af de hårdest omstridte valgkredse. »I gamle dag fik folk simpelt hen kontanter i hånden, men ved dette valg har vi set, at der blev udleveret elektroniske betalingskort, som kun kan bruges i visse butikker – halvdelen af pengene kan man købe for med det samme, og vinder kandidaten, vil halvdelen af beløbet blive sat ind på kortet«, siger Fesenko.Resultatet af valget kan landspolitisk slå igennem i form af en regeringsrokade eller måske endda et parlamentsvalg i utide. Om kampen primært vil handle om politiske uoverensstemmelser eller om at sikre personlig magt og indflydelse, er stadig et åbent spørgsmål.
Korban leverer et tilintetgørende skudsmål af Porosjenko og hans tid ved magten: »Den politiske elite har ikke rigtig ændret sig i Ukraine. Det, vi ser, er blot en del af den gamle elite, der er kommet til magten ved at hoppe på ryggen af demonstranterne. De er ikke i stand til at gennemføre reelle reformer.«
En højtstående embedsmand er ikke mindre skånselsløs over for Korban og hans partner, Kolomojskij: »Han vil have en anden præsident, og det er alt, hvad det handler om. Alle de politiske aktiviteter tjener kun ét formål: at vinde indflydelse tilbage.«
For ukrainerne er den virkelige bekymring, at begge parter kan have ret.
© The Guardian og InformationOversat af Niels Ivar Larsen

