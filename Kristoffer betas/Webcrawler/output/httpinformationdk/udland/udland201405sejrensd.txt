Sejrens dag i Rusland er frygtens dag i Ukraine
Mens Rusland fejrer den historiske sejr over Nazityskland, er der i Ukraine en bekymring for, at dagen kan ende med endnu en omgang provokationer og sammenstød
 
	Den russiske præsident Vladimir Putin forventes at besøge Krim i dag, når han har deltaget i de officielle festligheder i Moskva


 
	På hjørnet af Sadovaja-gaden og Makarenko-strædet, ikke langt væk fra Sank Petersborgs absolutte centrum, ligger der et apotek, hvor gennemsnitsalderen blandt de tilstedeværende faldt markant, da apotekets dør blev åbnet ved 18-tiden tirsdag den 6. maj.

	Tre energiske fjerdeklasseelever fra en lokal skole gjorde deres entré med de sort-orange Skt. Georgs-bånd, som de uddelte til alle i køen. Ingen takkede nej til at få båndene, som andre børn sørgede for at tage med til legepladsen i baggården på den anden side af Sadovaja-gaden. Også her havde skoleeleverne en succesrate på 100 procent.

	»Mor, hvad er det, vi har fået?« spurgte en cirka femårig dreng på legepladsen.

	»Det er Georg-båndet. Det er sejrens symbol,« svarede hans mor, mens drengen nikkede forstående. Selv de mindste russiske børn ved her 69 år efter, at når man nævner ’sejren’, taler man om sejren over Nazityskland. Den bliver fejret med militærparader i dag, den 9. maj, der – naturligvis – er både en helligdag og en hellig dag i et land, hvor millioner af mennesker blev dræbt under Anden Verdenskrig.

	Forskellige arrangementer i forbindelse med fejringen af sejren begynder flere dage og endda uger i forvejen, og derfor er det business as usual, når skolebørn bliver involveret i forberedelserne allerede den 6. maj, tre dage inden Sejrens Dag, som altid bliver stavet med store bogstaver på russisk.

	Alle fejrer sejren

	To dage inden den store dag lød det fra Sankt Petersborgs Veteranråd, at rådets ledende medlemmer allerede havde så travlt med at markere sejren rundt omkring i byen, at det kunne blive svært at få fat i dem. Med 300.000 medlemmer er Veteranrådet blandt de største af byens mange organisationer, der deltager i festlighederne.

	En af de noget mindre deltagende grupper er fællesskabet af borgere, der voksede op i byens børnehjem under krigen.

	»Denne dag har så stor betydning for os, at det næsten ikke kan beskrives. Vi var nærmest ved at hoppe op i himlen af glæde, da krigen sluttede,« siger Irina Potravnova, næstformand i fællesskabet, der har cirka 1.000 medlemmer og især arbejder med unge, der vokser op i børnehjem i dag.

	Tre busser med børn og to busser med fællesskabets medlemmer var for nylig på udflugt til den berømte Piskarjovskoje Kirkegård, hvor mange af krigens ofre ligger begravet.

	»Vi afholder den slags generationsmøder, hvor både de unge og de gamle fremfører digte om sejren,« fortæller Irina Potravnova. Hun bliver også altid inviteret til at tage del i den store fejring den 9. maj, hvor en militærparade bliver efterfulgt af en højtidelig procession. Veteranerne går hele vejen langs byens hovedgade, Nevskij Prospekt, til Palads Pladsen ved Vinterpaladset, hvor dagen slutter med en koncert.

	»Det er efterhånden kun få af os, der deltager den 9. maj, for det er ret hårdt at gå den lange vej, og vi er jo alle blevet gamle,« fortæller Irina Potravnova, der regner med at blive hjemme i dag. I tv kan hun til gengæld følge med i, hvordan dagen bliver fejret overalt i Rusland, først og fremmest på Den Røde Plads i Moskva.

	Frygt for sammenstød i Ukraine

	Som så mange gange før vil præsident Putin være på pletten i landets hovedstad, men ifølge flere russiske medier tager han straks efter Moskva-paraden af sted til Krim, som han endnu ikke har besøgt, siden halvøen er blevet genforenet med Rusland.

	»Hvis han gør det, vil det for det store flertal på over 80 procent, der støtter Putin, være en symbolsk gestus af gigantiske dimensioner,« vurderer Stanislav Belkovskij, en af Ruslands mest anerkendte politiske kommentatorer.

	»For den såkaldte femte kolonne, der er imod annekteringen af Krim, og som jeg tilhører, vil det være en trist begivenhed,« tilføjer Belkovskij, der frygter, at Sejrens Dag kan blive brugt til provokerende aktioner og måske endda terroraktioner i Ukraine. De ukrainske myndigheder har da også aflyst 9. maj-parader og skruet ned for andre aktiviteter i flere storbyer – formentlig af frygt for sammenstød mellem tilhængere og modstandere af den nuværende regering.

LÆS: Putin fejrer russisk militærdag på Krim-halvøen

	Og der skal ikke voldsomt meget til, før de to grupper eventuelt kommer til at provokere hinanden under fejringen af dagen. Mange ukrainere opfatter for eksempel ikke længere Skt. Georgs-bånd, som børnene i Sankt Petersborg er med til at uddele, som et symbol for sejren i Anden Verdenskrig. De ser dem snarere som et symbol for russiske imperialistiske ambitioner. For den slags bånd er i de seneste måneder blevet brugt af mange prorussiske grupper i Sydøstukraine, der således markerer, at de igen er kommet under pres fra fascismen, som i dag – ifølge deres opfattelse – ikke stammer fra Berlin, men fra Kijev.

	Der er på det seneste kommet endnu flere referencer til kampen mod fascismen under Anden Verdenskrig, ikke mindst efter mordbranden i Odessa, hvor mindst 40 prorussere omkom i en mordbrand. Blandt pro- russerne er den blevet sammenlignet med massakren i Khatyn, hvor ukrainske nationalister – efter ordre fra tyske fascister – nedbrændte og skød en hel landsby i Hviderusland.

	Syv regioner i spil

	Stanislav Belkovskij var blandt de første politiske iagttagere, der for flere uger siden pegede på, at volden hurtigt kan sprede sig fra Østukraine til Odessa og andre sydukrainske områder.

	»Odessa er endnu vigtigere end Østukraine for Putin. Uden kontrol med Odessa-regionen er det ikke muligt at skabe en forbindelse til Transnistrien,« forklarer Belkovskij. Han henviser til den prorussiske, selvudråbte og de facto selvstændige region i Moldova, der netop grænser op til Odessa-regionen.

	Stanislav Belkovskij mener desuden, at selv om konflikten om Ukraines fremtid er vigtig, er der her snarere tale om et middel end et endemål for Ruslands præsident.

	»Hans vigtigste opgave et at vise Vesten, at Rusland er en supermagt på niveau med USA og EU, og at man skal behandle Rusland som en supermagt,« vurderer den politiske kommentator, der ofte taler med folk fra toppen af det russiske magtsystem.

	»Vestens sanktioner mod Rusland har egentlig været svage og halv gerning, men de er ved at skabe en splittelse mellem Putin og eliten. Jeg ved fra mine kilder, at Putins nære venner er på randen af panik,« fortæller Belkovskij.

