GM vil udskifte alle sine ansatte med billigere arbejdere



 Et tilbud du ikke kan afslå. Sådan håber den amerikanske bilgigant General Motors (GM), at virksomhedens godt 74.000 timelønnede arbejdere vil modtage dens tilbud om en pose penge til gengæld for en opsigelse. For at skære ned på udgifterne har den kriseramte bilfabrikant nemlig tilbudt alle sine ansatte i USA op mod 140.000 dollar for at forlade virksomheden - og samtidig opgive deres pension og sygeforsikring. "Vi har arbejdet tæt sammen med fagforbundet for at sikre, at vores ansatte får en række attraktive muligheder at vælge imellem. Det er et vigtigt tiltag for at transformere vores arbejdsstyrke," siger GM's direktør Rick Wangoner til CNN. Og det er en radikal ændring, der står for. Det forventes, at den samlede styrke kun reduceres med otte procent. Til gengæld vil de nyansatte timearbejdere være markant billigere. Med pension samt arbejdsløsheds- og sygeforsikring koster en mangeårig ansat i dag 78,21 dollar i timen. Hvis det lykkes GM at få dem til at forlade deres job, kan virksomheden i stedet ansætte nye arbejdere til blot 14 dollar. Modellen er med succes blevet brugt af de to konkurrenter Ford og Chrysler, der de sidste to år er sluppet af med næsten 40.000 'dyre arbejdere'.

