Kina aflyser EU-møde i protest
Kina har meldt afbud til et topmøde med EU, fordi flere EU-lande samtidig får besøg af Dalai Lama


 Den kinesiske regering har meddelt, at den aflyser et planlagt topmøde med EU i næste uge, som ellers kunne have ført til en fælles indsats mod den globale finanskrise. Det sker i protest over, at europæiske ledere vil møde Dalai Lama. I en udtalelse fra EU hedder det, at Kinas beslutning er grundet, "at Dalai Lama samtidig vil besøge adskillige lande i EU på ny, og ved den lejlighed vil møde regeringsledere".
Kinas officielle nyhedsbureau Xinhua citerer udenrigsministeriets talsmand, Qin Gang, for at sige, at beslutningen er taget, da topmødet ikke vil kunne opfylde sine mål. Talsmanden siger videre, at Kina "er stærkt imod kontakt mellem ham og udenlandske ledere".
Aflysningen er et tegn på, at Kinas regering tilsyneladende lægger større vægt på sine forsøg på internationalt at isolere Dalai Lama end på samarbejdet med EU. 
Frankrigs præsident, Nicolas Sarkozy, har planlagt et møde med den tibetanske leder den 6. december i Polen. Samtidig vil Dalai Lama holde tale i det europæiske parlament i Bruxelles.
Aflysningen af topmødet indvarsler en ny krise i forholdet mellem Kina og Frankrig. Den kinesiske regering og befolkning var rasende over protester, da OL-faklen i april blev ført gennem Paris på vej til OL i Beijing. Sarkozy talte samtidig om en mulig boykot af OL, hvis situationen i Tibet efter de voldelige uroligheder i marts ikke blev forbedret. Han deltog dog i OL's åbningsceremoni.
EU siger i en udtalelse, at unionen "beklager Kinas beslutning", og at EU havde planlagt at fortsætte med at "promovere det strategiske partnerskab med Kina, specielt på et tidspunkt, hvor den globale økonomiske og finansielle situation kræver et tæt samarbejde mellem Europa og Kina". 
EU-Kina-mødet skulle have fundet sted mandag i Lyon med deltagelse af Kinas premierminister Wen Jiabao.


