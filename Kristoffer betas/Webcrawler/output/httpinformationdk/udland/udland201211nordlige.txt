Nordlige Mali ruster sig til krig mod al-Qaeda
Fordrevne maliere frygter for fremtiden, mens stadig flere lokale indbyggere slutter sig til stridende militser – nogle af dem for at jage islamisterne ud, andre for at gøre fælles front med dem
Bevæbnede islamistiske mænd i Gao, den største by i det nordlige Mali. De har forbindelse til al-Qaeda, og derfor er nabolandene involveret i forsøget på at fravriste islamisterne kontrol med ørkenregionen i Mali.


 Indtil volden brød ud i det nordlige Mali, havde Hotel Via Via store planer om at udvide, så det kunne tilbyde logi til flere af de turister og forretningsrejsende, som for ikke så længe siden passerede igennem Mopti – et travlt knudepunkt mellem nord og syd, hvor floderne Niger og Bani løber sammen.
Men da militante islamistiske grupper med forbindelse til al-Qaeda overtog kontrollen med store dele af især den nordlige del af landet, havnede Mopti på frontlinjen mellem det regeringskontrollerede syd og det islamistisk-kontrollerede nord.
Nu er hotelgæsterne forsvundet og byggeplanerne skrinlagt. I stedet huser hotellets kun halvt opførte nye fløj en milits, Ganda Koya, hvis navn på det lokale sonrai-sprog betyder ’fædrelandet s søn’.
Mens skumringen falder på, går en gruppe militssoldater frem og tilbage mellem hotelbygningen og den interimistiske flygtningelejr på den anden siden af vejen, hvor mange af dem har slået sig ned. En af dem, Fatou Sissiko – en smuk 18-årig pige iklædt ærmeløs undertrøje og en nederdel med afrikansk printmønster – bærer en venindes baby på sin ene arm, mens hun taler roligt, men modvilligt om de grusomheder, hun blev vidne til i sin hjemby, Gao, da byen i marts blev overtaget af den islamistiske gruppe, Bevægelsen for Tawhid og Jihad i Vestafrika (Mujao).
»Jeg forlod Gao, fordi jeg gerne vil kæmpe for at befri byen,« siger hun.
»Jeg hadede at være underlagt Mujaos styre. De er farlige mennesker, de frygter ikke døden. De dræbte mange uskyldige mennesker, jeg så det med mine egne øjne. De ødelagde min skole. Vores forældre sender os penge, så vi kan bo i Mopti og lære at kæmpe – de støtter, hvad vi gør.«
Sissiko er en af tusindvis af unge mænd og kvinder, som i frustration over, at Malis midlertidige regering – den forrige regering blev væltet ved et kup den 22. marts – ikke er i stand til at beskytte sine borgere i nord, har valgt selv at gribe til våben.
Selv om en resolution fra FN’s Sikkerhedsråd i sidste måned åbnede op for at intervenere militært for at sætte en stopper for al-Qaedas kontrol over den nordlige region, flygter indbyggerne fortsat herfra.
Det anslås, at 35.000 internt fordrevne, hvoraf de 10.000 bor i officielle lejre, er kommet til Mopti-regionen, siden regeringen mistede kontrollen over det nordlige Mali, siger en sikkerhedskilde.
Mange gør som Sissiko. Slutter sig til modstandsmilitser, hvilket øger frygten for en intensivering af konflikten, der i så fald kan skabe yderligere problemer for landet.
Den militære intervention – som ifølge en sikkerhedskilde planlægges samtidig med at mulighederne for forhandling afprøves – vil sandsynligvis kunne indledes i begyndelsen af det nye år. Men de civile myndigheder i Mopti er allerede ved at ruste sig til krig i nord: Beredskabsplaner er sat i værk for at fusionere politiet, gendarmeriet, nationalgarden og civilforsvaret.
»Militserne hverver medlemmer i tusindvis, overalt mangedobles deres antal,« siger sikkerhedskilden, der ikke ønsker sit navn nævnt.
»Jeg frygter for konsekvenserne. De har rødder i regionen og udspringer af etnocentriske organisationer, der kommer de i indbyrdes strid, og det kan føre til en yderligere opsplitning af Mali. Hvis vores landsmænd ønsker at være med til at befri den nordlige del af landet, må de lade sig integrere i de nationale styrker. Ellers risikerer vi at stå med en helt ny type problem, når denne krig er ovre.«
Trods meldinger om, at rækken af islamistiske militsgrupper – ’Mujao’ i Gao, ’Ansar Dine’ i Kidal, og ’al-Qaeda i Det Islamiske Maghreb’ i Timbuktu – hverver mange nye soldater fra nabolandene Algeriet og Mauretanien, forlyder det fra indbyggere i disse byer, at også lokale maliere har sluttet sig til grupperne – ikke nødvendigvis af ideologiske grunde, men for selv at overleve.
Oumar Cissé, 42, var motorcykelmekaniker i Douanza – en by i Mopti-regionen, som for øjeblikket kontrolleres af Mujao – da islamister, herunder mennesker, han voksede op med, begyndte at terrorisere lokalbefolkningen.
»Almindelige mennesker, jeg har kendt hele mit liv, og som jeg plejede at drikke te med, sluttede sig til islamisterne og begyndte at dræbe deres egne naboer,« siger Cissé.
»Jeg ville ikke slutte mig til dem. Jeg vil bare leve et normalt liv og opdrage mine børn. Jeg flygtede hertil med mine to koner og 11 børn,« siger Cissé, der er ’bella’ – den lokale etniske betegnelse for sorte tuareger – siger, at forholdene i flygtningelejren over for hotellet er nærmest uudholdelige.
»Nu er mine søstre, der er skolelærere, også kommet her til Mopti, efter at Mujao har lukket alle skolerne i Douanza – de tror ikke på vestlig uddannelse. I regntiden var vi 15 mennesker, der måtte sove i det samme værelse. Vi måtte skiftes til at stå op.«
Flygtningene siger, at de hilser planerne om en militær intervention for at generobre den nordlige del af landet velkomne. Planerne er i øjeblikket er under udarbejdelse i hovedstaden, Bamako, med deltagelse af Malis provisoriske regering, De Vestafrikanske Staters Økonomiske Fællesskab og Den Afrikanske Union. De får international støtte fra EU og USA.
 
© The Guardian og Information
Oversat af Niels Ivar Larsen

