Er alliancen Israel-Tyrkiet dødsdømt efter Gaza?
Tyrkiet truer med at afbryde dipkomatiske forbindelser til Israel - premierminister Erdogan har personlig vendetta med israelerne, som forklarer raseriet over aktionen mod nødhjælpskonvojen til Gaza
Demonstranter foran den israelske ambassade i Tyrkiets hovedstad Istanbul brænder et billede af den tidligere israelske premierminister Ariel Sharon af, som reaktion på det israelske militærs angreb på en nødhjælpskonvoj mod Gaza.


 Beirut- Tyrkiets udenrigsminister Ahmet Davutoglu truede i aftes med at afbryde de diplomatiske forbindelser med Israel, dersom »vores borgere ikke er tilbage i Tyrkiet inden for 24 timer«, som det blev udtrykt.
Fire af de ni dræbte om bord på nødhjælpsskibet 'Mavi Marmara' er tyrkiske og mange af de 50 sårede er tyrkere.
Tyrkiets regering mener, at de tyrkiske aktivister blev »kidnappet« i internationalt farvand. Israel har forsikret, at ingen tyrkiske borgere vil blive tilbageholdt eller retsforfulgt for forsøg på at bryde den israelske flådeblokade. Konfrontationen er den hidtil mest forbitrede mellem de to allierede, der har været på kant længe.
En årsag til krisen er personlig: Højoktan forfængelighed kombineret med et spontant temperament er egenskaber, der tilskrives Recep Tayyip Erdogan, den tyrkiske premierminister, der da også har fået kritik af såvel opposition som sekulære kommentatorer for sine iltre udfald mod Israel efter Gaza-søslaget mandag.
På israelsk side afviste en stædig Benyamin Netanyahu i går at undskylde - eller beklage - volden mod de tyrkiske aktivister.
'Statsterrorisme'
De to lande er allierede både økonomisk og militært med en beløbsramme i omegnen af fem mia. dollars.
En frihandelsaftale har siden 1997 syvdoblet samhandlen til 2,5 mia. og de aktuelle militærkontrakter beløber sig til to mia. Samhandlen med Israel udgør én procent af Tyrkiets samlede handelstal, der har en lille overvægt i israelsk favør.
Erdogan, der regerer med et absolut flertal i Nationalforsamlingen, var i Chile, da de israelske frømænd firede sig ned på dækket af 'Mavi Marmara', hvor de blev pryglet med stole og stokke og trak pistolerne med mindst ni dræbte som den tragiske udgang.
Konvojen var organiseret af en islamisk hjælpeorganisation fra Tyrkiet med tætte bånd til Erdogans regering. Den tyrkiske leder ventede ikke med at kommentere angrebet, til han vidste mere om forløbet, men stemplede det som »statsterrorisme«.
Tilbage i Ankara efter det afbrudte Chile-besøg fremturede han med udtryk som »tyrannisk« om den israelske stat, der havde begået en »blodig massakre« som »skal straffes«.
'Ubodelig skade'
I dag er vurderingen både i Israel og Tyrkiet, at forholdet mellem de to allierede har lidt »ubodelig skade«. Den tyrkiske ambassadør i Tel Aviv, Ahmet Öguz Celikkol er hjemkaldt til 'rådslagning', Tyrkiet har aflyst tre fælles militærøvelser og et israelsk ungdomsfodboldhold blev sendt hjem allerede mandag.
Bülent Arinc, leder af den fundamentalistiske fløj af AK-partiet (Adalet ve Konkulma = Retfærd og Udvikling), har beordret retsforfølgelse af israelske politikere og embedsmænd for 'pirateri', ifald de sætter fod på tyrkisk territorium. Mere moderate kræfter på begge sider forsøger at gyde olie på vandene. Den tyrkiske viceudenrigsminister, Selim Yenel, sagde allerede mandag til nyhedsstationen al-Jazeera, at der »må tales om tingene«, og Israels udenrigsministerium, ledet af de to ultranationalister, Avigdor Lieberman og Danny Ayalon, har afvist at hjemkalde den israelske ambassadør i Ankara, om end de har evakueret diplomatfamilierne og advaret israelere mod at rejse til Tyrkiet - i forvejen er den israelske turisme til Tyrkiet halveret til 300.000 besøgende årligt efter Gaza-krigen i 2008-09. Netop Gaza-krigen er en hovedårsag til, at i forvejen anspændte relationer udfoldede sig offentligt med Erdogans udvandring fra et panel under økonomimødet i Davos i januar 2009 - med en snerrende svada til Israels præsident Shimon Peres: »Du ved jo, hvordan man slår ihjel.«
Følte sig forrådt af Israel
Baggrunden var ikke kun Gaza-massakren, men nok så meget, at Erdogan rent ud sagt følte sig pisset på af Israel. Kun fem dage før israelske kampfly 27. december 2008 indledte bombninger i Gaza, havde Erdogan arbejdet i døgndrift sammen med Ehud Olmert, daværende israelsk premierminister, på at få en syrisk-israelsk aftale strikket sammen. Mødet på paladshotellet Kempinski i Istanbul, hvor de to landes delegationer sad i hver deres rum, gik så godt, at Erdogan beordrede et fly klargjort for at flyve Syriens præsident, Bashar al-Assad ind til et trepartstopmøde. Det skete dog ikke, men Erdogan fandt, at man var nået langt og følte sig derfor ifølge en tyrkisk forhandler »ekstremt forrådt« og »til grin«, da Israel kort efter bombede Gaza, hvilket torpederede fredsprocessen med Syrien.
Indtil Gaza-krigen havde Erdogan lagt sordin på sine kommentarer om Israel, der har samarbejdet militært med Israel siden 1996, da Erdogan var fængslet af det sekulære styre, der regerede frem til AKPs valgsejr i 2002. Men nu fik den fuld gas.
Aflysning af en fælles militærmanøvre i 2009 begrundede han med »bombningerne af Gaza«, hvor Tyrkiets generalstab sagde, at vrede over misligholdte militærkontrakter var årsagen. Militæret beskylder Israel for at tage overpris for opgradering af tyrkiske kampvogne og jagerfly, ligesom indkøbte israelske spiondroner ikke virker som de skal. Syv militærkontrakter er afsluttede. Andre seks er i produktion, men overvejes nu aflyst efter Gaza-søslaget.
Gammelt og nyt nag
Skismaet går dog længere tilbage - det islamisk hældende AKP er pr. definition ikke automatisk ven af den jødiske stat, hvor det muslimske mindretal på ca. 1,5 million arabere diskrimineres såvel på arbejdsmarkedet som i statsadministrationen. Det er desuden AKP-regeringens opfattelse, at en løsning på den israelsk-palæstinensiske konflikt må inddrage det islamiske Hamas, der løsrev Gaza fra Fatah-styret på den besatte Vestbred i 2007. Året før, i februar 2006, kort efter Hamas' sejr i det palæstinensiske valg, modtog Erdogan en officiel Hamas-delegation i Ankara, hvilket vakte bestyrtelse i Jerusalem. Israel har også bemærket, at Sudans folkemordssigtede præsident, Omar Hassan al-Bashir, har betrådt Tyrkiets røde løber i lighed med Irans Mahmoud Ahmedinejad, som Erdogan kaldte »min gode ven«. Den seneste konflikt mellem de to lande var den aftale, Erdogan og Brasiliens præsident, Lula da Silva, indgik med Iran om, at Irans lavt berigede uran kan opbevares i Tyrkiet - et forsøg på at hindre nye FN-sanktioner mod Iran. Erdogan siges at være blevet rasende over, at USA dagen efter aftalen lod meddele, at nye sanktioner var på vej uanset Tyrkiets initiativ.
»Vi havde sikret os, at USA var indforstået,« skal han have udbrudt. Hvilket afdækker det reelle geopolitiske dilemma, nemlig at USA nu skal balancere mellem de to vigtigste mellemøstallierede, Israel og Tyrkiet. Men måske er bundlinjen stadig den, som blev sammenfattet af den tidligere tyrkiske ambassadør i Israel, Onur Gökce: Israel kan ikke undvære Tyrkiet og Tyrkiet kan ikke undvære Israel. Men skal man tro Erdogan, hvis regering gradvis har svækket militærets indflydelse bl.a. i kraft af EU's opbakning, er »Tyrkiet en magt, Israel er nødt til at regne med«

