’Hvis EU er blevet et neoliberalt projekt, er det venstrefløjens egen skyld’
EU’s krise bør få venstrefløjen til at gøre op med sine illusioner om nationalstaten, håber formanden for Den Italienske Europabevægelse, Pier Virgilio Dastoli. For lige nu er det kun EU-modstanderne, der fremlægger en idé om fremtidens Europa
 Græske venstrefløjspartier demonstrerer mod EU i Thessaloniki på grund af nedskæringspolitikken. Den Italienske Europabevægelse mener, nationalstaterne bør erstattes af et føderalt Europa – sådan som EU’s fædre også ønskede.


 Hver dag er der en ny demonstration foran Deputeretkammeret i Rom: Postarbejdere, lærere, sæsonarbejdere, politiet, sygeplejersker og pensionister demonstrerer. Der er protester for handicaprettigheder, for retten til homoægteskaber, imod homoægteskaber og for den traditionelle familie, for aktiv dødshjælp, for flygtninges rettigheder, imod terrorisme, for anerkendelsen af alternative behandlingsmetoder osv. Men den mest forpjuskede protest i lang tid var Den Italienske Europabevægelses ungdomsafdelings demonstration imod opløsningstendenserne i EU i forrige uge:
»Schengen, Schengen, Schen-gen,« lød kampråbet fra de få fremmødte føderalister, der også istemte kravet om »Europas Forenede Stater«.
Ifølge præsidenten for Den Italienske Europabevægelse, Pier Virgilio Dastoli, er det ikke så underligt, hvis EU-tilhængerne nu ligner det politiske landskabs marsmænd. Når 57 procent af europæerne ikke stemte ved det seneste europaparlamentsvalg, skyldtes det især, at det var 28 nationale valg:
»De har ikke stemt, fordi de ikke følte sig overbevist af de kampagner, partierne førte på nationalt plan,« siger Dastoli og fortsætter: »Det er kun EU-modstanderne, der har præsenteret vælgerne for en idé om fremtidens Europa. Det har tilhængerpartierne helt undladt. Det er ikke fair over for borgerne.«
