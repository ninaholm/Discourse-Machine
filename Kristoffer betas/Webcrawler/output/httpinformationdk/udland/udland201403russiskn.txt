Russisk naturgas har mistet sin styrke som politisk våben
EU-landene og Ukraine ikke er nær så afhængige af at kunne importere russisk naturgas som for få år siden, fordi der er kommet nye forsyningskilder og mere flydende gas på verdensmarkedet. Men Rusland kan stadig påføre EU og USA skade ved at beslaglægge vestlige datterselskabers ejendom og værdier, siger iagttagere
I vinteren 2009 stoppede Gazprom tilførslen af gas til Ukraines gasselskab Naftogaz i forbindelse med en uenighed om prisniveauet og Ukraines betaling af udestående gæld. Blokaden medførte et drastisk fald i EU’s gasforsyning, især i Sydeuropa, idet rørledningerne løber gennem Ukraine. I dag ville konsekvenserne af et stop ikke være de samme.


 
	Ruslands mulighed for at benytte sin eksport af naturgas til Ukraine og EU som et strategisk våben i den aktuelle konflikt om Krim-halvøens nationale tilhørsforhold er mere begrænset end generelt antaget. Det vurderer en række iagttagere med viden om det globale energimarked og kendskab til Ruslands og Ukraines økonomi.

	»EU-landene er ikke så afhængige af import af russisk naturgas som for nogle få år siden. Det skyldes, at det globale marked for naturgas har ændret sig. Der er kommet flere producenter til, og gas i flydende form er blevet mere tilgængeligt,« siger Jason Bordoff, professor på Columbia Universitys Center on Global Energy Policy, og energirådgiver for USA’s præsident, Barack Obama, fra 2009-13.

	EU er paradoksalt nok blevet mindre afhængig af den russiske gas, parallelt med at russisk gas har erobret en større markedsandel inden for EU-området. Netop den kendsgerning blev fremhævet af repræsentanter for den russiske energimastodont Gazprom på selskabets årlige møde med investorer i London i sidste uge.

	Gazproms vicepræsident, Alexander Medvedev, oplyste på mødet, at Gazproms markedsandel i EU’s 28 medlemlande er vokset fra 25,6 pct i 2012 til 30 pct. sidste år.

	»Vi forudser, at denne tendens vil fortsætte,« sagde han.

	Men samtidig er forbruget af gas i EU faldet på grund af energieffektiviseringer, hvilket har nedbragt Gazproms indtægter og markedsværdi betydeligt. Det russiske statsselskab er børsnoteret i London og har store værdier placeret i europæiske og amerikanske banker.

	Det vil derfor blive en dyr affære for koncernen, hvis Ruslands præsident, Vladimir Putin, som modtræk til økonomiske sanktioner mod Rusland beordrer Gazprom at stoppe eller reducere gaseksporten i EU. Tabet kan løbe op i 100 mia. dollar om året, hvilket svarer til en tredjedel af Ruslands eksportindtægt.

	Handelssanktioner

	Putin har dog også andre muligheder for at gengælde økonomiske sanktioner mod Rusland. F.eks. kan han give ordre til at beslaglægge udenlandsk ejendom, herunder vestlige datterselskaber. Det russiske parlament har i denne uge fremsat et lovforslag, der vil bane vej for beslaglæggelse af udenlandske ejendom, værdier og bankkonti i Rusland.

	EU’s samhandel med Rusland er betydelig – 330 mia. euro i 2013 – mens USA’s kun beløber sig til 30 mia. euro. Mange store amerikanske og europæiske selskaber, herunder danske Carlsberg, har betydelige investeringer i Rusland. Pepsi-Cola tjener årligt fem mia. dollar på det russiske marked, svarende til syv pct. af sodavandsselskabets årlige indtægt. McDonald’s henter 2,5 mia. dollar eller ni pct. af dets indtægt.Rusland vil formentlig blive mindre berørt af en handelsblokade end EU.

	»Rusland importerer meget fra EU-området, men mange af produkterne kan de gå ud og købe på verdensmarkedet,« siger tjekkoslovakiskfødte Jan Svejnar, professor i business og økonomi på University of Michigan.

	Skulle krisen ikke blive løst gennem diplomati, forventes EU-sanktionerne også at berøre russisk gas og olie. Som reaktion på den russiske militære overtagelse af Krim-halvøen indstillede EU i første omgang drøftelser med Moskva om en visumfri ordning for russiske statsborgere. Men mandag forventes EU’s ministerråd at diskutere nye sanktionsmuligheder – dagen efter folkeafstemningen i den sydlige ukrainske provins.

	Anden fase af sanktioner ventes at blive dels indrejseforbud for russiske borgere, der kan sættes i direkte forbindelse til invasionen af Ukraine, dels indefrysning af deres værdier og ejendom i EU-lande. USA har allerede påført lignende personer sanktioner, om end deres identitet ikke er offentligt kendt.

	Yderligere sanktioner ventes at kunne blive mere vidtrækkende og omfatte en begrænsning af EU’s import af naturgas og olie fra Rusland, begrænsninger af anden samhandel samt russiske selskabers og bankers adgang til finansielle institutioner i USA og EU.

	Erfaringen fra 2009

	Det vil ikke være første gang, at EU’s energiafhængighed af Rusland bliver gjort til genstand for et storpolitisk spil.

	I vinteren 2009 stoppede Gazprom tilførslen af gas til Ukraines gasselskab Naftogaz i forbindelse med en uenighed om prisniveauet og Ukraines betaling af udestående gæld. Blokaden medførte et drastisk fald i EU’s gasforsyning, især i Sydeuropa, idet rørledningerne løber hertil gennem Ukraine.

	Men ligesom EU befinder Ukraine sig i dag i en noget bedre forsyningssituation end i 2009.

	»Ukrainerne producerer i dag 40 pct. af deres egen energi og har gasreserver til dækning af forbruget i de næste tre til fire måneder. Herudover kan de i løbet af kort tid begynde at indføre gas fra Polen og Slovakiet,« siger Anders Åslund, seniorforsker ved Peterson Institute for International Finance i Washington og tidligere økonomisk rådgiver for både russiske og ukrainske regeringer.

	»Modsat for fem år siden er det i dag i Ruslands interesse at holde gasrørledningen gennem Ukraine kørende,« mener han.

	Ukraines mulighed for at importere naturgas fra EU skyldes dels nylig udvinding af skifergas i Polen og dels muligheden for at eksportere russisk gas fra Vesteuropa tilbage til Ukraine via rørledninger i Slovakiet. Efter krisen i 2009 vandt EU rettigheder fra Gazprom til at videresælge russisk gas på det internationale marked til en højere pris.

	Ukraine har ifølge tidligere Obama-rådgiver Jason Bordoff også mulighed for at importere elektricitet fra EU.

	»Det ville gøre ukrainerne i stand til at erstatte russisk gas med det brændstof, de normalt bruger til fremstilling af el,« forklarer han.

	Gæld til Gazprom

	En lukning af de russiske gashaner kan imidlertid ikke udelukkes. I forbindelse med den bilaterale krise mellem Rusland og Ukraine efter Maidan-revolutionen er den gamle strid om prissættelse og betaling af ukrainsk naturgas importeret fra Rusland på ny blusset op.

	Gazprom vil fra 1. april ophæve den betydelige rabat, Ukraine modtog på importeret gas i tidligere præsident Viktor Janukovitjs regeringstid. Det betyder, at prisen vil nå samme leje, som den EU betaler.

	Værre er, at Gazprom truer med at stoppe eksport af gas til Ukraine, med mindre Naftogaz straks indfrier en gæld på gasleverancer til 3,3 mia. dollar for de seneste 13 måneder. Det er penge, et Ukraine på randen af statsbankerot ikke har. Kun lån formidlet af EU og USA gennem et IMF-godkendt reformprogram vil kunne rage kastanjerne ud af ilden.

	Blandt andet derfor er det ifølge Anders Åslund afgørende, at IMF-programmet godkendes så hurtigt som muligt inden det planlagte præsidentvalg i Ukraine 25. maj. Fra EU’s side er der løfte om en mia. euro, USA stiller med en mia. dollar, Verdensbanken ligeledes med en mia. dollar og IMF med op til 15 mia. dollar.

	»Det skulle være mere end nok til at få Ukraine på fode igen i løbet af et år. Landets finansielle situation er ikke så dramatisk, som man generelt hører,« forklarer Åslund, der rådgav Ukraines regering i 2009-10.

	Statsgælden svarer kun til 50 pct af BNP. Betalingsbalanceunder- skuddet er efter en nylig devaluering af landets valuta, hryvniaen, i ligevægt. Statens budgetunderskud lå sidste år på otte pct. af BNP og forventes at falde til fire pct. som følge af besparelser på det offentlige budget – fremfor alt nedskæringer af subsidier på fire mia. dollar til gaspriser.

	»Under Janukovitj blev naturgas importeret fra Rusland til en lav pris og solgt til forbrugerne til en højere pris. Ved at afskaffe dette dybt korrupte mellemled kan man med et slag på tasken spare tre mia. dollar om året. Det betyder, at regeringen kun skal fratage en mia. i direkte subsidier til forbrugerne,« siger Åslund.

	De store omvæltninger på det globale gasmarked, der er blevet udløst af udvinding af skifergas og overgangen til flydende gas (LNG), vil nogle år frem i tiden kunne frigøre EU og Ukraine yderligere fra Gazproms jerngreb, forklarer Jason Bordoff fra Columbia University.

	»Der bliver hele tiden flere forsyningskilder. For nogle år siden importerede USA flydende gas. Nu er vi i stand til at eksportere. Det er faktisk sådan, at den naturgas, vi skulle have indført, er blevet fritstillet på markedet, hvilket har ført til en prissænkning og større muligheder for, at EU og Ukraine i en krise vil have relativt let ved at erstatte russisk gas med alternative forsyningskilder.«

	Udover fra de gensidige sanktioner, som USA, EU og Rusland planlægger at gennemføre, vil Ukraine også blive ramt af en russisk økonomisk blokade. Ukraines tre store indtægtskilder fra eksport til Rusland er landbrugsvarer, stål og maskinprodukter, herunder især militært isenkram og rumfartsudstyr. Men en blokade vil ikke ramme alle tre områder lige hårdt, vurderer Anders Åslund:

	»Ukraines maskinindustri vil næppe blive ramt af blokade, fordi den er så tæt flettet ind i Ruslands militærindustrielle kompleks. Ukrainsk-produceret stål og landbrugsvarer kan derimod blive ramt hårdt. Men det vil ikke være omkostningsfrit for den russiske økonomi.«

