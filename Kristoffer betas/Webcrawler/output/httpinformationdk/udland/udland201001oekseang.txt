Økseangreb udløser krav om stramninger
PET skal bare sige til, hvis der er brug for stramninger i lovgivning. SF ønsker at forbyde internetsøgning på bombemanualer
Tegner Kurt Westergaards hus, der fredag blev angrebet af en somalisk islamist.


 Attentatet mod Kurt Westergaard udløser et politisk krav om, at lignende angreb forhindres i fremtiden.
Et bredt politisk flertal bestående af regeringen, DF og Socialdemokraterne er klar til at stramme lovgivningen, så flere terrormistænkte bliver udvist, selv om partierne ikke kan pege på, hvor den gældende lov giver problemer. Venstre henviser i stedet til et forestående tjek af udlændingeloven og opfordrer PET til at sige til, hvis  de ser behov for stramninger.
»Nu er der en offentlig  debat, og aktørerne må sende signaler til os, hvis reglerne ikke er tilstrækkelige til at gribe ind tids nok. Og det vil jeg opfordre PET til at gøre, hvis det er tilfældet, siger Peter Christensen.
Det er især det faktum, at den 28-årig somaliske mandpå forhånd var kendt af PET, der udløser politiske krav om tidligere indgriben. Socialdemokraterne vil se positivt på udspil fra regeringen.
»Når regeringen kommer med et initiativ, vil vi gerne se på det. Vi har ikke selv strikket det sammen, så vi afventer regeringens udspil,« siger retsordfører Karen Hækkerup.
SF har det mest konkrete forslag og foreslår, at potentielle terrorister skal stoppes i opløbet ved at forbyde besøg på terrorhjemmesider.
»Ligesom vi ikke lader folk surfe rundt efter børneporno, skal vi heller ikke lade folk surfe rundt efter bombeopskrifter og videoer af halshugninger. Danmark skal ikke være hjemsted for folk, der planlægger terror, og derfor skal vi kunne gribe tidligt ind over for folk, der er i en radikaliseringsproces. Vi skal lukke huller, så vi kan gribe tidligt ind, og ét af de huller kunne være at gøre det strafbart at surfe efter og downloade terrorrelateret materiale,« siger SF's retsordfører, Karina Lorentzen.
Den radikale integrationsordfører Marianne Jelved mener, at forslagene om yderligere stramninger kommer alt for hurtigt, og hun foretrækker at få eksperter til at se på, om der er behov - og mulighed - for stramninger.
Juraprofessor Eva Smith fra Københavns Universitet mener, at Danmark er på vej væk fra demokratiet og går terroristernes ærinde, hvis der kommer flere udvisninger alene på mistanke om terror. »Et af de mest grundlæggende principper i et demokratisk retssamfund er, at enhver skal betragtes som uskyldig, indtil det er bevist ved en domstol, at han er skyldig. Nu vender man den om og siger, at enhver er skyldig, indtil han selv har bevist, at han er uskyldig, siger professoren. »Terroristerne vil jo netop ødelægge vores frie, demokratiske samfund. Hvis vi begynder at pille ved vores mest grundlæggende principper, så gør vi terroristernes arbejde for dem.« ritzau

