Mladic kan udleveres til FN-domstol
Søn til den anklagede krigsforbryder, Ratko Mladic, siger, at faderen er uskyldig og for syg til en retssag


 En dommer siger i en afgørelse, at Ratko Mladic, den tidligere militære leder for de bosniske serbere, vil kunne udleves til FN's krigsforbryderdomstol i Haag.
Dommeren konstaterer, at den forhenværende general er rask nok til at blive udleveret.
Mladic er anklaget ved FN-domstolen i Haag for folkemord og forbrydelser mod menneskeheden under krigen i Bosnien fra 1992 til 1995.
Hans søn Darko siger, at faderen er uskyldig.
- Det er hans opfattelse, at han er ikke-skyldig i det, han anklages for, siger han. Han hævder også, at faderen er for syg til at blive flyttet til Haag.
Mladic blev tidligt torsdag morgen anholdt i det nordlige Serbien, og anklagemyndigheden i Beograd siger, at det vil blive afgjort inden en uge, om han skal udleveres.
 Mladic' forsvarere vil få tre dage til at overveje at appellere afgørelsen.
Det bliver herefter et panel af tre dommere, der skal træffe den endelige afgørelse i tilfælde af en appel. Det har de tre dage til.
Mladic er blandt andet anklaget for at have foranstaltet en massakre på op mod 8000 muslimer i byen Srebrenica i juli 1995.

