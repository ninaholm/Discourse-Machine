Hvornår bliver protesten europæisk?
Europa er præget af demonstrationer mod konsekvenserne af eurokrisen, men protesternes betydning afhænger af, om oppositionspartierne er involveret. Paneuropæiske demonstrationer ville derimod få stor betydning, mener ekspert
’Help!!! Nu er det nok (med regerignschef Mario) Monti, Nok med Europa, Nok med de multinationale. I dræber os! Udvikling??? Det er ganske enkelt en social massakre’, står der på 49-årige Marcello di Finizios banner på kuplen af Peterskirken i tirsdags.


 Overalt i Europa ulmer utilfredsheden. I sidste uge var der strejker og demonstrationer i en række hovedstæder. Lørdag afholdt Portugals største fagforbund demonstration i Lissabon i protest mod centrumhøjre-regeringens finanslov, søndag blev der demonstreret i Paris mod EU’s finanspagt.
I Athen og Madrid opstod der voldelige sammenstød mellem politi og demonstranter. Men ifølge Donatella Della Porta, sociologiprofessor ved European University Institute i Firenze, spiller demonstranterne ikke i samme takt:
»Eurokrisen har haft forskellige tempi og forskellige følger i landene bl.a. afhængig af, om gælden fortrinsvis er privat eller offentlig, om den er til udlandet eller indenrigs,« siger Donatella Della Porta til Information og tilføjer:
»De fælles mål for protestbevægelserne i EU findes, men der har også været en tendens til at fokusere mere på det nationale end tidligere i forbindelse med globale protestbevægelser. Der er dog forsøg på at koordinere europæiske aktivister.«
Nedskæringspolitikken fremkalder reaktioner i form af gadedemonstrationer og vælgeradfærd. I de lande, hvor der har været valg under krisen, er regeringen blevet skiftet ud. Ifølge Thomas Klau, seniorforsker ved tænketanken European Council of Foreign Relations i Paris, vil det fortsætte: »Protesterne er ikke et forbigående fænomen. Hvis altså ikke vi oplever et pludseligt opsving i økonomien i lande som Italien, Spanien, Portugal og Grækenland, eller hvis ikke et land som Frankrig afviger fra nøjsomhedspolitikken. Men det er ikke sandsynlige scenarier.«
Nødvendig og neutral
I Portugal, Frankrig, Spanien og Grækenland deltager fagforeningerne og venstrefløjspartierne i organiseringen af protester mod sparepolitikken. Det er ikke tilfældet i Italien, hvor utilfredsheden kommer til udtryk i spredte initiativer eller individuelle protester. F.eks. tilbragte ejeren af et udskænkningssted ved stranden i Trieste, Marcello Di Finizio, i denne uge et par nætter på Peterskirkens kuppel i protest mod EU’s såkaldte Bolkenstein-dekret, ifølge hvilket bevillingerne til at drive forretning langs Italiens kyster skal sælges på auktion inden 2015.
»Der har været mange protester i Italien i 2011 og 2012, men ingen af dem har formået at samle folk,» påpeger Donatella della Porta:
»Min fornemmelse er, at det i vid udstrækning hænger sammen med anomalien i Italiens politiske system. Vi har en bred koalition af højre- og venstrefløjspartier, der fremstiller sig selv som en teknisk regering. Tidligere deltog det store centrumvenstre-parti Partito Democratico (PD) i organiseringen af store demonstrationer mod Silvio Berlusconi, men nu er de med i regeringen. Det samme gælder organisationer og fagforbund, som har blokeret for protester mod regeringens politik,« siger hun og tilføjer:
»Dertil kommer, at politiske aktører og medier har skabt et billede af en regering, som ikke har en politik, men blot gennemfører tekniske indgreb. Det er en regering, der fører en neoliberal politik, men præsenterer den som nødvendig og neutral. Det er i sig selv en forhindring i forhold til at skabe en mere synlig protest.«
Magtens arkitektur
I Frankrig optager debatten om EU’s finanspagt offentligheden og skaber splittelse i socialistpartiet. Men protesterne mod nedskæringspolitikken er ikke spontane:
»Indtil videre har hverken den spanske Indignados-bevægelse eller Occupy Wall Street haft stor gennemslagskraft i Frankrig. Protesterne har været organiseret af etablerede strukturer, af venstrefløjspartier og fagbevægelsen,« siger Thomas Klau og tilføjer:
»Finanspagten har spillet en meget forskellig rolle i medlemslandene. I den franske valgkamp blev der sat fokus på den, så derfor er den blevet et vigtigt strukturerende element i fransk politik, hvilket nok er unikt i Europa. Men der er altså ingen paneuropæisk bevægelse, hverken for eller imod. Og i mange lande er de socialdemokratiske partier jo aktive tilhængere af finanspagten.«
Ifølge en meningsmåling, som avisen Le Parisien/Aujourd’hui en France (Frankrig i dag, red.) offentliggjorde mandag, er et flertal i den franske befolkning tilhængere af finanspagten. 64 pct. ville stemme for, hvis den kom til folkeafstemning, men det gælder blot 54 pct. af præsident François Hollandes vælgere.
»Jeg mener ikke, at en regerings legitimitet afhænger af, om den i løbet af en valgperiode konstant er i overensstemmelse med et flertal i befolkningen,« siger Klau. »Der mangler ikke debat om politikken i EU, men der mangler debat om magtens arkitektur i EU. Jeg mener, at når politikken er dårlig, skyldes det også, at institutionerne er dårlige. Debatten om, hvilken politik der skal føres, må ledsages af en debat om, hvilke redskaber EU skal bruge for at løse krisen,« tilføjer han.
Bred mobilisering
I Spanien har demonstranternes skilte med teksten ¡Ocupa el Congreso! (Besæt parlamentet, red.) vakt forargelse. Forkvinden for det konservative regeringsparti Partido Popular, Dolores de Cospedal, har sammenlignet sloganet med et statskup.
Så nu har demonstranterne modificeret teksten og opfordrer i stedet til ¡Rodea al Congreso! (Omring parlamentet, red.). Denne protestform blev udbredt i Italien for 10 år siden, da bekymrede borgere i den såkaldte Girontondi-bevægelse slog ring om landets institutioner for symbolsk at beskytte dem imod Berlusconis regerings overgreb:
»Der sker ofte en international spredning af repertoiret af protester,« siger Donatella Della Porta og fortsætter:
»Los Indigados’ metoder var inspireret af Det Arabiske Forår, men også af demokratibevægelserne i Østeuropa under kommunismen. Occupys koncept med at besætte en plads og gøre den til et permanent samlingspunkt var en overgang Los Indignados’ primære protestform, men nu virker det overflødigt og gammeldags. Regeringen og politiet har kunnet tilpasse sig og udvikle modtræk for at forhindre det. Derfor bliver det med at slå ring om institutionerne en måde at undgå billeder af sammenstød mellem politi og demonstranter, som er meget risikable for folkelige bevægelser.«
Ifølge Spaniens ministerpræsident, Mariano Rajoy, bakker det tavse flertal i Spanien op om sparetiltagene, og regeringen vil nu begrænse antallet af demonstrationer.
Men det ville næppe kvæle protesterne, mener Della Porta og påpeger, at der allerede er indført restriktioner mod demonstrationer flere steder:
»I Spanien har en række bevægelser skabt en meget bred folkelige mobilisering. Venstrefløjspartierne spiller ikke den store rolle. Izquierda Unida (Det Forenede Venstre, red.) står meget svagt, og Socialistpartiet PSOE er utroværdigt i demonstranternes øjne. Alligevel er en venstrefløjsregering mere realistisk i Spanien, mens Monti-regeringen har afpolitiseret Italien og afskaffet oppositionen.«
Europæisk momentum
Den 27. oktober afholdes der ’No Monti Day’ i Italien i protest mod den tidligere EU-kommissær, som måske er parat til fortsætte som regeringsleder efter det kommende valg.
Ifølge Donatella Della Porta er der grund til at tro på, at det kan skabe momentum for protesterne mod regeringens nedskæringspolitik. Men kan det også ske på europæisk plan?
»Egentlige paneuropæiske demonstrationer er jo et ukendt fænomen i Europas historie,« påpeger Thomas Klau og fortsætter:
»Vi har set protestbevægelser i alle europæiske hovedstæder mod Irak-krigen. Vi har set velorganiserede sektorer som landbruget samle demonstranter fra forskellige dele af EU i Bruxelles. Før 11. september 2001 så vi protester ved industrimagternes topmøder, som var globale, men havde en stærk europæisk komponent. Selv om teknologien gør det nemmere, har vi endnu ikke set en paneuropæisk mobilisering omkring en protest mod EU. Det ville være politisk logisk, men det kræver energi, tid og sprogkundskaber at organisere det – foruden viljen til at tænke Europa som et samlet politisk rum. Det kan dog lade sig gøre og ville helt sikkert få stor betydning.«

