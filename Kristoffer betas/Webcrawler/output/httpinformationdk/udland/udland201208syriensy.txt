Syrien synes at miste grebet om Libanon
Den syriske borgerkrig er blevet et regionalt anliggende, efter at Vesten afviste Kofi Annans kompromis og fik signaleret, at målet er et regimeskifte. Prisen betales nu af tyrkiske og libanesiske dødsofre
Den libanesiske hær genvandt forleden kontrollen med landets næststørste by, Tripoli, der med jævne mellemrum er ramme om kampe.


 Syrien-boulevarden, den dieselfedtede demarkationslinje mellem Tripolis fattigste sunni-nabolag, Bab el-Tabbaneh, og Jabel Mohsen, hjemsted for byens ca. 50.000 alawitter, kom op til weekenden igen under det libanesiske militærs kontrol.
Efter at lokale politikere, Tripolis mufti og premierminister Najib Mikati mødtes med salafist-ledere, efter at forsvarsminister Fayez Ghosn advarede om, at skyderierne risikerede at brede sig til hele Libanon, og efter at de sunnitiske militante så småt løb tør for ammunition, fik hæren ordre til »med alle nødvendige midler at beskytte Tripolis befolkning mod vold«.
Tilbage lå 10 dræbte og snesevis sårede efter denne libanesiske version af den syriske borgerkrig. Den begyndte som altid med en ’personstrid’ – den ottende hen over Syrien-boulevarden siden 2008 – og eskalerede i løbet af minutter til byguerillakrig.
Som det har været tilfældet de andre gange, trak hæren, permanent positioneret i rabatten mellem de to bydele, sig tilbage, denne gang beskudt af sunnitterne, der anser militæret for at være ’på det syriske regimes side’, idet den libanesiske regering, støttet fra Damaskus, fromt har erklæret ’ikke-indblanding’ i den syriske krise. ’Ikke-indblanding’ er selvsagt ikke mulig – syriske dissidenter bortføres af libanesiske sikkerhedstjenester og udleveres til Syriens efterretningsvæsen, syrisk militær overskrider grænsen i jagten på oppositionelle eller beskyder grænseområdet med artilleri. Den væbnede opposition, FSA (Frie Syriske Armé), bruger Libanon, specielt Tripoli, som lazaret og hvilehjem for trætte militante via smuglerruter i Bekaadalen.
Tripoli – en syrisk by
Tripoli er Libanons næststørste by, men også den fattigste med stor arbejdsløshed og lav gennemsnitsindkomst. Det er en årsag til, at byen er mere islamisk præget end resten af Libanon. Men byen er også mere syrisk end libanesisk med dens fortid som havneby for Homs og Hama, de sunnitiske centre inden for en afstand på mindre end en halv dagsrejse. Da islamiseringen erobrede den arabiske politiske dagsorden efter den panarabiske nationalismes kollaps med nederlaget til Israel i juni-krigen 1967, blev Tripoli det fundamentalistiske støttepunkt i Libanon, på kollisionskurs med et frivolt Beirut, der til gengæld negligerede Tripoli socialt og økonomisk. Et tåleligt forhold til byens alawittiske mindretal blev spoleret af Syriens besættelse under borgerkrigen i Libanon. Daværende kommandant for ’Syriens forsvarsstyrke’, en dødseskadron uden for den øvrige hærstruktur, Rifaat al-Assad (bror til præsident Hafez al-Assad), militariserede den ledende Eid-familie, hvis overhoved, Ali Eid, på syrisk diktat fik tildelt to pladser i Libanons parlament til sit ’arabiske demokratiske parti’.
Det var heller ikke befordrende for harmonisk naboskab, at Eid-klanens velgører, Rifaat, var gerningsmand til Hama-massakren i 1982, da et sunnittisk oprør blev nedkæmpet, den historiske bydel jævnet med jorden og hele familier forsvandt fra jordens overflade.
Tripolis alawitter var beskyttet af syriske bajonetter i de 29 år fra 1976 til 2005, hvor syrerne styrede Libanon. Da syrerne trak sig tilbage efter pres fra FN’s sikkerhedsråd, blev det ikke nemt at være alawit og trofast allieret med Damaskus, og i dag sidder Ali Eids søn, den 34-årige Rifaat Eid (hvem mon han er opkaldt efter?) i sin barrikaderede villa i Jabal Mohsen og hilser besøgende journalister med ordene: »Velkommen til krigen«.
Da vi sås sidste år, afspillede han en video på sin mobiltelefon, hvor fire mænd på gaden i byen Daraa skar hovedet af en påstået sikkerhedsagent og kastede det henad fortovet, hoppende som en fodbold.
»Det er dit demokrati,« sagde han sarkastisk, »kan du nu forstå, hvorfor vi forsvarer os?«
Syrien fører krigen ud i regionen
I Beirut, men især i Tripoli, har der været væbnede sammenstød mellem grupper for og imod Bashar-regimet, men alt i alt har regering og myndigheder styret uden om direkte involvering i det sekteriske opgør på den anden side af grænsen. Sunnitter og kristne falangister har støttet oppositionen, shiitterne i Hizbollah og Amal og kristne pragmatikere under eksgeneral Michel Aouns ledelse, har støttet Bashar al-Assads regime. Men alle er gået uden om indbyrdes konfrontation. Indtil i juli.
Da begyndte oppositionen, bevæbnet af Qatar og Saudi-Arabien, finansieret af Vesten og forstærket med tilstrømmende jihad-krigere fra sunnitiske ummaer i den arabiske verden, Afghanistan, Pakistan og Europa, at ligne en vinder. FSA angreb og besatte dele af Damaskus og Aleppo, og regimet havde – og har – besvær med at få dem ud igen.
Borgerkrigen blev optrappet bl.a. for at sabotere den aftale, Kofi Annan fik limet sammen i den såkaldte ’Syriens Aktionsgruppe’ i Geneve 30. juni, og som var en konkretisering af hans seks-punktsfredsplan. Bashar al-Assad tilsluttede sig oven i købet med løfte om at trække tropper tilbage fire timer før en aftalt våbenhvile-deadline som en ’gestus’.
Genève-planen lignede et realistisk gennembrud, men blev omgående skudt ned af Vesten i FN’s Sikkerhedsråd. Et militant modforslag, der annullerede et moderat russisk forsøg på at få Genève-aftalen igennem, viste, at Vesten ikke var interesseret i dialog, men i regimeskifte. De seneste dages advarsler fra Washington og London om ’Bashar al-Assads kemiske våben’ er led i denne strategi. Russerne har garanteret, at Syriens kemiske våben er under kontrol, regimet har bekræftet, at de ikke vil blive anvendt, men Vesten bliver med at tale om ’en rød linje’ – som ekkoer af optakten til Irak-krigen i 2003.
Dog – Damaskus havde et andet svar på Vestens stigende pres: den regionale udvidelse af borgerkrigen til Libanon og Tyrkiet. Mandag 29. juli dræbte en bombe i Gaziantep i Tyrkiet ni civile og sårede 69. Ingen har taget ansvaret, men alle mistænker Syrien for at have ’sendt blomster’, som udenrigsministeren, Walid Moallem, engang udtrykte sin regerings evne til at besvare pres udefra.
Den syriske bombemand
I Libanon øgedes spændingen med den interne sikkerhedstjenestes anholdelse af en tidligere informationsminister, Michel Hamada, der blev taget på fersk gerning i færd med at transportere eksplosiver indsmuglet fra Syrien og ifølge mandens tilståelse beregnet på at bruges mod »anti-syriske personligheder« i det nordlige Libanon.
Den libanesiske tv-station LBC kunne afsløre, at den i øvrigt kristne eksminister var blevet stukket af en dobbeltagent, der havde hjulpet ham med indsmuglingen af sprængstofferne – og filmet det.
»Han var en virkelig professionel, så beviserne var ikke til at komme udenom,« fortalte Khaled Sahghieh, nyhedsredaktøren på LBC, da jeg interviewede ham om stationens scoop.
– Men hvorfor brugte syrerne en kristen eksminister og ikke deres egne folk eller de allierede i Hizbollah?
»Hizbollah har ikke råd til at blive grebet i den slags nu, hvor de er i regering. Det ville være en katastrofe for den politiske troværdighed, de prøver at opbygge. Men Michel Samaha er nær ven af Bashar al-Assad, og har ikke kunnet sige nej. Og de har ikke egne folk med det fornødne lokalkendskab.«
Afsløringen var en bombe i den libanesiske offentlighed, også fordi stumper af afhøringen af Samaha blev lækket til pressen – formentlig i den hensigt at forebygge et forsvar for ham i regeringen og den Bashar al-Assad-venlige del af medierne.
Reaktionen kom fra et andet sted, nemlig med kidnapning af mindst en snes syrere, en saudi-araber og to tyrkere og optøjer i Beirut, hvor bl.a. vejen til lufthavnen blev lukket med brændende bildæk, så et Air France-rutefly måtte omdirigeres til Damaskus, hvor det fik brændstof på, og derefter kunne flyve til Cypern, hvor passagererne måtte vente et døgn. Den formelle anledning var, at den syriske opposition havde bortført et medlem af Moqdad-familien – en kendt shiitisk klan fra Bekaa-dalen og det nordlige Libanon – i Damaskus. Klanmedlemmerne besatte det sydlige Beirut, hvor Hizbollah normalt er enerådende, og indledte en klapjagt på oppositionssyrere, folk fra Tyrkiet og de arabiske Golf-stater, hvis regeringer opfordrede deres borgere »til at forlade Libanon omgående«.
Hassan Nasrallah, Hizbollahs leder, erklærede offentligt, at han ikke havde lod og del i urolighederne. »Vi kontrollerer ikke længere Dahiya (de sydlige forstæder)«, sagde han i en tv-tale.
Samme besked kom fra det mindre shiitiske Amal-parti. Men begge budskaber var signaler om, at det syriske regimes faste støtter i Libanon er på tilbagetog og nu indtager en forsigtig holdning – de vil nødig være en del af regimets forudsigelige fald.
Et andet tegn på øget afstand til Damaskus kom med den libanesiske præsident Michel Suleimans protestbrev til Bashar al-Assad, hvori han udbad sig en forklaring på affæren om Michel Samahas sprængstofsmugleri – det er første gang i nyere tid, en libanesisk præsident har protesteret til Syrien. Regimet er, som hjemmesiden Now Lebanon noterede, ved »at tabe Libanon«.
Men som logikken i dette land tilsiger, fik shia-klanens (og dermed Syriens, er den gængse vurdering) kidnapninger og optøjer i Beirut svar – men i Tripoli, da de sunnitiske militsgrupper gik til angreb på alawiterne i anledning af en ’personlig stridighed’.

