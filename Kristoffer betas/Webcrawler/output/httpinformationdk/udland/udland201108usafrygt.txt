USA frygter kaos efter Gaddafi
USA og NATO arbejder aktivt på at bistå de libyske oprørere med at sikre en fredelig og ordentlig overgang til et nyt styre. Kaotiske og lovløse tilstande vil let kunne bringe Obamas og NATO's succes i miskredit
Oprørere besatte i går Muammar Gaddafis hovedkvarter i Tripoli, men ingen vidste i aftes,   hvor Gaddafi selv befandt sig.


 BOSTON - USA's præsident, Barack Obama, har god grund til at være tilfreds med et øjensynligt positivt udfald af USA's tilbagetrukne lederrolle i NATO's luftstøtte til det væbnede oprør i Libyen.
Efter elimineringen af Osama bin Laden i maj er endnu en svoren fjende af USA, den utilregnelige libyske autokrat Muammar Gaddafi, blevet væltet. Det er sket i løbet af et halvt år, uden indsættelse af en eneste amerikansk soldat på libysk jord og med en begrænset amerikansk deltagelse i NATO's 7.505 bombetogter mod militære strategiske mål i Libyen.
Men militære og politiske analytikere i Washington frygter, at Obamas succes- rige strategi i Libyen hurtigt kan ende i fiasko, hvis militære grupperinger knyttet til Gaddafi-klanen fortsætter deres modstand eller går under jorden i en længere periode og dermed skaber kaos og usikkerhed i store dele af det vestlige Libyen.
»Der er en akut fare for, at præsident Sarkozy, NATO-chef Anders Fogh Rasmussen og andre ledere erklærer missionen for gennemført (som præsident Bush gjorde det i Irak i 2003, red.) og så vender sig mod andre presserende problemer, mens situationen i Libyen begynder at smuldre,« advarer sikkerhedseksperten Stephen Walt fra Harvard University i webmagasinet Foreign Policy.
»Ligesom i Irak er der en risiko for, at den lette opgave bliver at vælte regimet, og at de største udfordringer begynder nu. Det er ikke, fordi USA og europæerne har særlig meget tid og mange penge til at genopbygge endnu en fejlslagen stat,« lyder det ironisk fra professor Stephen Walt.
En overgangsplan
På den anden side har USA, førende NATO-lande samt Qatar og Tyrkiet i flere måneder bistået Libyens Nationale Overgangsråd med at skabe en overgangsplan til et demokratisk styre, der klart har taget ved lære af Irak.
»De libyske oprørere har lært af historien,« skriver Charles Gurdon, udgiver af ugebladet Libya Politics and Security i London, i en blog i The New York Times.
Gurdon understreger, at planen indebærer, at overgangsregeringen der vil repræsentere alle stammer og regioner i Libyen agter at bevare politiet og hæren intakt, og at der ikke vil finde en systematisk udrensning af Gaddafi-udpegede bureaukrater sted.
Kun dem med blod på hænderne vil blive fjernet og stillet for en domstol, hedder det fra Det Nationale Overgangsråd.
En nydannet overgangsregering planlægger også at fremme forsoning i det libyske samfund baseret på de sydafrikanske erfaringer med sandheds- og forsoningskommissioner.
Men ét er en plan, noget andet virkelighed. Rivalisering mellem på den ene side en hær opbygget af overgangsrådet og diverse stammebaserede militser i Benghazi-regionen og på den anden side de relativt uafhængige oprørsgrupper fra Nafusa-bjergene, Zawiya, Misrata og Tripoli kan ende i et internt opgør, som det ofte sker efter en væbnet revolution.
Rivalisering
For USA og NATO er risikoen, at et internt militært oprør eller en højst turbulent sikkerhedssituation i Libyen vil pålægge dem at gribe håndfast ind for at beskytte civile mod overgreb. Det er de formelt forpligtet til af FN-resolution 1973 vedtaget af Sikkerhedsrådet i marts. I yderste fald kunne det betyde indsættelsen af en fredsbevarende FN-styrke.
Et sådant scenarie ville genopvække amerikanske politikeres kritik af Obamas tilbagetrukne rolle.
Lige fra begyndelsen af den FN-godkendte flyveforbudszone fastslog præsidenten, at USA efter først at stå i spidsen ville indtage en uvant ny plads på bagsædet under NATO's flyoperationer. Det betød, at Pentagon primært bistod NATO med logistik og efterretninger samt i ny og næ anvendelse af de pilotløse Predator-overvågnings- og bombefly.
Strategien blev stærkt kritiseret af førende republikanske politikere i Kongressen og flere af partiets præsidentkandidater. Senatorer som John McCain og Lindsey Graham opfordrede præsidenten til at anvende USA's fulde militære magt til at få konflikten overstået og tage æren i stedet for at trække borgerkrigen i langdrag.
Bachmann advarede
Det synspunkt blev bakket op af præsidentkandidaten Mitt Romney, mens den ultrakonservative Michele Bachmann advarede USA mod at støtte en oprørsbevægelse, som ifølge hende skulle være blevet infiltreret af al-Qaeda og militante islamister.
Den moderate Jon Huntsman lå derimod på linje med flere demokratiske politikere tilhørende den 'realistiske skole', der ikke kunne øjne nogle væsentlige amerikanske strategiske interesser i et Libyen uden Gaddafi som leder.
Andre demokratiske politikere har på linje med det republikanske lederskab i Repræsentanternes Hus kritiseret Obama-regeringen for at undlade at søge Kongressens godkendelse af USA's deltagelse i en væbnet konflikt, som varer længere end tre måneder en resolution vedtaget under præsident Richard Nixons regeringstid i 1973.
Til forskel fra tidligere præsidenter har Obama ikke kaldt resolutionen for forfatningsstridig; han har derimod hævdet, at USA formelt set ikke har været involveret direkte i en krig med Libyen.
Trods Obama-strategiens succes er denne kritik endnu ikke forstummet.

