EU-lande afviser stop for forbudte klimakreditter
Danmark har forsøgt at få EU-landene til at bakke op om et totalforbud for en særlig problematisk type klimakreditter. Men seks EU-lande insisterer på retten til at bruge kreditterne til at pynte på deres CO2-regnskab


 
	Mens EU netop har forbudt virksomheder at betale for deres CO2-udslip med en type særligt problematiske klimakreditter, kan staterne fortsat bruge løs af selvsamme kreditter. Og den ret står seks EU-lande hårdt fast på.

	Ved et møde i Luxembourg tidligere på ugen stillede klimaminister Martin Lidegaard (R) forslag om, at EU-landene frivilligt afstår fra at bruge den særlige type klimakreditter, fordi de har vist sig at have en tvivlsom klimaeffekt.

	Det lykkedes at få i alt 22 lande til at skrive under på erklæringen. Men Ungarn, Italien, Litauen, Polen, Irland og Spanien valgte at stå udenfor.

	Og det ærgrer klimaministeren.

	»Når virksomheder ikke må bruge kreditterne, fordi de er af så tvivlsom karakter, synes vi, det er ulogisk, at staterne godt må. Der kan være mange grunde til, at nogle lande vil stå uden for aftalen, men jeg synes ikke, det er nogen hensigtsmæssig beslutning at anvende de her kreditter,« siger Martin Lidegaard til Information.

	Ifølge grønne organisationer er især Irland og Spaniens nej problematisk.

	Det skyldes, at de to lande ifølge en ny rapport fra EU’s miljøagentur fortsat er et stykke vej fra at leve op til deres forpligtelser for, hvor meget de skal reducere deres CO2-udslip. De grønne organisationer frygter derfor, at Irland og Spanien vil bruge de kontroversielle kreditter til at købe sig til at nå deres mål.

	En pengemaskine

	Under Kyoto-protokollen har landene nemlig mulighed for at slippe for hjemlige CO2-reduktioner ved til gengæld at finansiere projekter, der reducerer udslippet af drivhusgasser i udviklingslande. Disse projekters klimagevinst udmøntes i CO2-kreditter, som EU-landene kan erhverve sig og derved slippe for at foretage tilsvarende klimaskridt på hjemmebane.

	De omdiskuterede kreditter stammer primært fra klimaprojekter, der beskæftiger sig med destruktion af den aggressive drivhusgas HFC-23. Ifølge FN’s klimapanel er et ton HFC-23 11.700 gange så belastende for klimaet som et ton CO2. Stoffet er et biprodukt ved fremstilling af HCFC-22, som især anvendes som kølemiddel, til aircondition og som opskumningsmiddel.

	Men der har vist sig at være problemer med HFC-23-projekterne. Lynhurtigt blev det en bedre forretning for kinesiske og indiske virksomheder at destruere biproduktet, end det var at producere selve kølemidlet. De øgede derfor produktionen for at kunne tjene penge på at destruere klimagassen. Ifølge en række videnskabelige rapporter, grønne organisationer, eksperter og EU-Kommissionen blev projekterne en pengemaskine med kun ringe gevinst for klimaet.

	Syndflod af kreditter

	Da HFC-23 er så aggressiv en gas, kan man samtidig få en meget stor mængde klimakreditter for relativt få penge. Og det har bidraget til at oversvømme markedet med billige kreditter, der mindsker EU-landenes incitament til selv at reducere deres udslip.

	40 procent af de 1,4 milliarder kreditter, der hidtil er udstedt, stammer således fra de blot 19 HFC-23-projekter. Kreditterne handles ifølge Point Carbon, et nichemedie med speciale i kvote- og kreditmarkedet, i øjeblikket for 0,5 euro (3,75 kr.) – næsten en tiendedel af prisen for en almindelig CO2-kvote.

	»Der er to interesser på spil. Man vil gerne have kreditter så billigt som muligt, samtidig med at man sikrer bæredygtig udvikling. Der kan man stille kraftige spørgsmålstegn ved, hvad de her projekter støtter mest. Du får mange kreditter, og det er smadderbilligt, men det smager ikke så meget af bæredygtighed,« siger Jørgen Fenhann, der er seniorforsker ved Danmarks Tekniske Universitet og ekspert i CDM-systemet.

	Information har forsøgt at få kommentarer fra miljøministerierne i Irland og Spanien, men det har ikke været muligt.

	 

