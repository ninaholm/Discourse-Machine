'Kapitalflugt er den største trussel mod den globale økonomi'
For hver dollar vi giver i udviklingsbistand, forsvinder 10 dollar ud af de fattige lande som følge af kapitalflugt. Den amerikanske økonom Raymond Baker var i byen med et klart budskab til danske politikere: Det er faktisk ikke så svært at bremse kapitalflugten, og Danmark bør  gå i front
I Zambia har et multinationalt selskab, der ejer en række kobberminer, arrangeret sig,
 så det betaler mindre i skat end minearbejderne.


 Mens Danske Bank er sluppet godt fra stort set ikke at betale selskabsskat i 2010, har minearbejderne i Mopani Copper Mines i Zambia tilsammen betalt mere i skat end det multinationale selskab Glencore, der ejer minen, hvor mange knokler sig ihjel. Ifølge en klage sendt til OECD af fem globale ngo'er har Glencore, der med base i Schweiz opererer som et af verdens største selskaber inden for metaller, hvede, sukker og olie, så godt som ingen skat betalt af sin milliardstore operation i Zambia.
Minerne i Zambia er et ekstremt eksempel, men desværre langtfra enestående, understreger den amerikanske økonom Raymond Baker, der i denne uge var i København, bl.a. for at deltage i en høring om kapitalflugt på Christiansborg.
»Der er tale om et helt skyggesystem, der er den største enkeltstående trussel mod vores økonomi,« siger Raymond Baker.
Han er leder af den Washington-baserede tænketank Global Financial Integrity (GFI).
Og tallene taler højt og tydeligt: I 2008 blev mindst 1,2 billioner dollar udført 'uretmæssigt' fra udviklingslande. Den trend er kun forstærket, og GFI estimerer, at dagens aktiviteter betyder, at mens den rige del af verden giver en dollar i bistand med den ene hånd, udfører den 10 dollar med den anden.
»Det er det mest skadelige fænomen i vores globale økonomi. Det er ikke alene totalt ødelæggende for de fattige landes evne til at arbejde sig ud af fattigdom. Det er heller ikke kun et spørgsmål om retfærdighed, men også dybt ødelæggende for det frie marked,« understreger Baker.
Ikke så svært
Høringen var arrangeret af Udenrigsudvalget, og ud over hovedtaleren sad blandt andet Vanessa Herringshaw, direktør for den britiske ngo Revenue Watch Institute, og Léonce Ndikumana, African Development Bank, i panelet.
Indledningsvis kaldte Jeppe Kofod (S) kapitalflugt »en af vores største internationale udfordringer«. Men ifølge de tre internationale eksperter skal en ny socialdemokratisk ledet regering ikke være bange for at tage udfordringen op. Det er nemlig ikke så svært at bremse kapitalflugt. Det kræver bare en politisk vilje, der hidtil har manglet.
»Vi hører ofte, at løsningerne er vældig komplicerede. Det er ikke sandt. Det her er faktisk ikke teknisk svært. Det er politisk svært,« understreger Baker.
Léonce Ndikumana understreger nødvendigheden af tiltag  også for de skatte- ydere i den rige del af verden, der i dag er med til at betale for bistandshjælpen. Ndikumana har specifikt set på 22 lande i Afrikas sub-Sahara siden 1970'erne. I flere tilfælde gælder, at der er udført penge, der svarer til landenes officielle BNP.
»Forestil jer et helt lands BNP, der flyder ud. Blev der sat en stopper for det, kunne vi betale vores gæld til donorer og opbygge f.eks. vores sundhedssystemer. Der dør faktisk børn på den her konto.«
Ikke korruption
Når talen falder på kapitalflugt og skyggeøkonomier, tænker de fleste på korrupte statsledere i Afrika, der lader deres formuer gemme i schweiziske banker, eller narkosyndikater, der vasker penge hvide ved at flytte dem rundt. Men Baker understreger, at de faktisk kun udgør en mindre del af den totale trafik.
»Pengene fra korruption, der flyder over grænser, udgør omkring tre procent, penge fra kriminalitet ca. 30-35 procent, mens de penge, der kommer fra internationale firmaers skatteunddragelse, står for 60-65 procent af den totale sum,« fortæller Baker.
Baker mener derfor, at det ikke nytter, at vestlige politikere bliver ved med at tale om, at vi skal styrke skatte- og overvågningsmyndigheder i udviklingslandene.
»Bolden ligger hos os. At føre penge ud af udviklingslandene er blevet business as usual. Ethvert større selskab har advokater og bankfolk ansat til at hjælpe dem med at gøre det. Det er her, vi skal presse en mentalitetsændring igennem,« siger Baker.
Og så må vi indse, at skyggeøkonomi skal ses som en helhed.
»Ideen om, at vi kan holde fast i vores eget brug af systemet, men bremse diktatorer, terrorister og narkobaroner er jo absurd.«
Raymond Baker taler om en »global skyggeøkonomi«, der i dag har opbygget så stærke strukturer, at den er blevet en skov, der næsten ikke er til at se for bare træer.
Men faktisk har den grå paralleløkonomi ikke så mange år på bagen endda. Det er nemlig først i 1960'erne, at vi for alvor ser fremkomsten af de store multinationale selskaber, der har interesse og midler til at føre deres penge ud af landene. Men lige så vigtigt var begivenhederne i afsenderlandene, understreger Baker. Mellem 1960 og 1969 ser 48 nye stater dagens lys som følge af afkoloniseringen. De har alle eliter, der meget gerne i en fart vil have deres penge ud af de nye uafhængige stater. Og i Vesten er der nok af banker, der er kreative og meget villige til at hjælpe,« fortæller Raymond Baker.
Land-for-land
Eksperterne kommer med flere bud på, hvordan trafikken kan begrænses  for ingen er naive nok til at tro, at den helt kan standses. Helt centralt står kerneværdien gennemsigtighed.
»Vi behøver ikke at regulere på en helt masse områder. Vi skal bare kræve af virksomhederne, at de lægger detaljerne om, hvor de tjener deres penge, på bordet,« siger Baker.
Det er den såkaldte land-for-land-rapportering, som alle eksperterne anbefaler. I dag offentliggør et multinationalt selskab kun regnskaber på koncernniveau. Det giver mulighed for at rykke pengene rundt mellem forskellige underselskaber, så resultatet bliver, at et råvareselskab har underskud i de lande, hvor de udvinder råstoffet, men stor profit i skattely. Det kan ske på flere måder, men den mest yndede er kunstig prissættelse. For eksempel kan et datterselskab i Afrika sælge varer til moderselskabet til urealistisk lav pris og på den måde undgå at betale skat af den egentlige værdi, eller låne penge af et andet søsterselskab, placeret i skattely på Bahamas, til en kunstig høj rente, så bundlinjen faktisk viser underskud for råvareselskabet i Afrika.
Skulle virksomhederne derimod offentliggøre, hvor de faktisk reelt tjente deres penge, og derfor også skulle betale skatten, ville det have en stor præventiv effekt, ifølge Baker.
Momentum
Raymond Baker mener ikke, at det ofte benyttede argument  »intet nytter, medmindre USA går forrest«  holder.
»Nogen skal starte, og andre vil følge. Man kan for det første som virksomhed ikke gøre andet end at rette ind, hvis der er særlige regler på de europæiske børser, hvis man gerne vil noteres der. Det vil påvirke regeringer alle steder,« siger Baker, der minder om, at USA faktisk var først med at vedtage antikorruptionslove. Det tog Europa næsten 15 år at følge trop.
»Jeg tror, at det denne gang er Europas tur. I har jo selv modellen internt, der kan overføres globalt,« påpeger Baker.
Vanessa Herringshaw understreger, at der faktisk er mange tiltag rundt omkring. Blandt andet arbejdes der lige nu i USA på den såkaldte Dodd-Frank-lov, der  trods lobbyisternes hårdnakkede forsøg på at udvande den oprindelige tekst  kan vise sig at blive et betydeligt skridt på vejen til en regulering, der kan dæmme op for de enorme mængder af kapital, der uretmæssigt flyder ud af udviklingslandene.
Hele panelet understreger Danmarks mulighed som kommende EU-formandskabsland. Som Vanessa Herringshaw inderligt opfordrer en sal uden mange danske politikere:
»Det er nu, nu, nu at der er et momentum. Grib det.«

