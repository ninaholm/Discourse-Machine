Rapport: CIA truede med boremaskiner og seksuel straf
Afhøringsmetoder har ikke givet oplysninger, som var umulige at få uden tortur, siger kilder om rapport
 Den amerikanske efterretningstjenestes kontroversielle afhøringsmetoder blev indført under den tidligere republikanske præsident George W. Bush


 Seksuelle trusler, summende boremaskiner, ingen søvn og andre metoder blev brugt af CIA til at afhøre mistænkte i kølvandet på terrorangrebet på USA 11. september 2001.
Det oplyser kilder, der har indgående kendskab til en ny rapport om efterretningstjenestens afhøringsmetoder.
Eksempelvis blev al-Qaeda-medlemmet Abdel Rahman al Nashiri, der var mistænkt for at være hjernen bag bombeangrebet mod det amerikanske flådeskib USS Cole i 2000, angiveligt truet af sine forhørsledere med en summende boremaskine.
Mindst én anholdt blev ifølge kilderne truet seksuelt med et kosteskaft, mens en palæstinenser mistænkt for at have arbejdet sammen med al-Qaeda blev holdt vågen og afhørt i fem dage uden en eneste pause.
Rapporten, som ventes at blive offentliggjort tirsdag, formodes at dække behandlingen af omkring 100 terrormistænkte, der blev udsat for simuleret druknedød og andre afhøringsmetoder.
Den forventes at være stærkt fordømmende over for det hemmelige CIA-program.
Konklusionen er ifølge kilderne samtidig, at de barske metoder ikke har resulteret i en eneste efterretning, der ikke kunne have været opnået uden brug af trusler og hårdhændede afhøringer.
Det bliver dog afvist af en række embedsmænd i efterretningstjenesten og terrorbekæmpelsen. De siger, at de pågældende afhøringer førte til store gennembrud.
USA’s præsident, Barack Obama, understreger dog, at uanset om afhøringsmetoderne har båret frugt eller ej, »så er brugen af disse metoder ikke det værd på grund af den skade, de forvoldte på vores nationale værdier og forståelse af, hvad vi som amerikanere tror på.«
Det slog talsmand for Det Hvide Hus Josh Earnest fast mandag.
Den amerikanske regering har taget en række forholdsregler for at sikre landets afdelinger verden over forud for offentliggørelsen af rapporten, som Senatet, der er det ene af to kamre i Kongressen, står bag.
Den amerikanske efterretningstjenestes kontroversielle afhøringsmetoder blev indført under den tidligere republikanske præsident George W. Bush.
Programmet er i dag ikke længere i brug.

