Ukraine ønsker at glemme Tjernobyl
25 år efter Tjernobyl og få uger efter Fukushima er der igen diskussion  om atomkraft i Ukraine, men den planlagte udbygning af atomindustrien med  ni nye reaktorer vil fortsætte


 Ukraine, som i dag for 25 år siden blev ramt af verdens største atomkatastrofe, i Tjernobyl, har planlagt at etablere ni nye atomreaktorer i perioden 2015-2030.
Ikke engang katastrofen i Fukushima i Japan eller en fornyet diskussion om de katastrofale følger af Tjernobyl vil rokke ved den beslutning.
Det siger den erfarne politiker og analytiker filosofiprofessor Miroslav Popovitj over telefonen fra Kiev til Information.
»Tjernobyl var og er et gigantisk problem for Ukraine økonomisk, politisk, psykologisk og sundhedsmæssigt. Alligevel er problemet Tjernobyl stort set glemt i den offentlige debat,« siger professor Popovitj.
Mellem angst og fattigdom
»Befolkningen frygter atomkraften, en gentagelse af Tjernobyls mareridt, men de fleste tænker mere på økonomien, på arbejdspladser og materielle goder. Problemet er jo, at Ukraine er et fattigt land, og at der i dag ikke er reelle alternativer til atomkraften. Der er ingen vej uden om, at de planlagte atomkraftværker vil blive bygget.«
Ukraine har i dag fire atomkraftværker, som producerer halvdelen af landets energi. 25-årsdagen for katastrofen og katastrofen i Japan har nok fået visse miljøorganisationer og politikere til at kræve opførelsen af de planlagte ni nye reaktorer stoppet og på længere sigt nedlæggelse af de eksisterende fire kraftværker. Men professor Popovitj og en række andre kommentatorer mener, at der ikke vil gå lang tid, før angsten og katastrofen er glemt, og så vil opførelsen af de nye reaktorer fortsætte.
Forsvinder med tiden
Flere medlemmer af det ukrainske parlament har efter Fukushima-katastrofen været hurtigt ude med forslag om at bryde kontrakter med russiske firmaer om oprettelsen af nye atomanlæg.
Lederen af Razumkov-forskningscentret i Kiev, Vladimir Saprykin, siger til netavisen Newsru.ua, at »massepsykosen om atomenergi vil fortage sig i løbet af et år, og så vil alle udviklede lande vende tilbage til de planlagte projekter på området«. En anden ekspert, Andrej Litvinenko, siger i Ukraines udgave af avisen Komsomolskaja Pravda, at de ukrainske værker er helt ufarlige, kan modstå både de værste jordskælv, oversvømmelser og en nedstyrtende jumbojet.
Ifølge Miroslav Popovitj ønsker ukrainerne at glemme de mange tusinde dødsfald ved Tjernobyl-katastrofen:
»Det er en skændsel for landet, at de mange hundredtusinder, som deltog i slukningen af branden og som lider under følgerne, er glemt og har mistet det meste af deres erstatning. Det er også en skændsel, at staten ikke tager sig af de mange syge, der lider under følgerne af katastrofen. Og det er en skændsel, at vi ønsker at glemme katastrofen af økonomiske årsager,« siger Popovitj.
Ofre ældes hurtigt
Forleden afslørede Institut for Nervefunktioner under det russiske Videnskabernes Akademi rystende forskningsresultater ifølge Newsru.ua. Forskningen viser, at de omkring 600.000 'likvidatorer', som deltog i slukningen af branden og oprydningen, ældes tre gange hurtigere end normalt. Hjernefunktion, nervesystem, hukommelse og immunforsvar forringes ifølge den forskning tre gange hurtigere end hos normale ikke-stråleramte mennesker.
Selv Ukraines præsident, Viktor Janukovitj, der ellers er tilhænger af atomkraft, men som er ude på at skaffe internationale midler til at bygge en ny sarkofag over den eksploderede reaktor 4 ved Tjernobyl, sagde forleden:
»Katastrofen har berørt millioner af mennesker, tusindvis er døde, og titusinder lider fortsat under den. Katastrofen efterlod et dybt sår, som Ukraine må leve med mange år ind i fremtiden.«
I Rusland, der ligesom Ukraine planlægger store udvidelser af sin atomkraftkapacitet, viser en ny undersøgelse, at 80 procent af befolkningen frygter en ny katastrofe. Noget lignende gør sig utvivlsomt gældende i Ukraine.
Ifølge Miroslav Popovitj var der imidlertid også positive konsekvenser af Tjernobyl:
»Tjernobyl demonstrerede for befolkningen, hvad det var for et grusomt og løgn- agtigt bolsjevikisk diktatur, vi levede i. Ukrainerne begyndte at tænke selvstændigt og at være kritiske over for systemet, som løj, fortiede og fordrejede sandheden og virkeligheden for dem. Det førte i sidste ende til Sovjetunionens sammenbrud og til et selvstændigt og frit Ukraine.«

