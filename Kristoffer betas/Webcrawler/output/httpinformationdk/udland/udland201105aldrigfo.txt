Aldrig før har verden udledt så meget CO2
Den globale klimapolitik er i dyb krise,  siger fagfolk og klimaledere i kor efter nye rekordudledninger af kuldioxid


 Det Internationale Energiagentur (IEA) meddeler, at udledningerne af CO2 fra det globale energisystem i 2010 har slået alle rekorder trods indsats i mange lande for at gøre energisystemerne grønnere. Samtidig meddeler fire af de fem største CO2-udledere blandt i-landene, at de ikke vil være med til at forlænge FN's Kyoto-protokol, der hidtil har sat mål for i-landenes CO2-reduktion, men udløber næste år. De alarmerende meldinger kommer umiddelbart før, verdens lande i næste uge mødes i Bonn for at genoptage de anstrengte internationale forhandlinger om en global klimaaftale. Ingen forventer, at der på næste klimatopmøde, COP17 i Sydafrika til december, kan indgås en ny og forpligtende global klimaaftale, og spørgsmålet presser sig nu på, hvordan verden skal kunne bremse den globale opvarmning før de to graders stigning, som på COP16 i Mexico blev vedtaget som smertegrænsen.
»Efter et dyk i 2009 på grund af den globale finanskrise vurderes udledningerne at være steget til et rekordniveau på 30,6 milliarder ton, et spring på fem pct. over det hidtidige rekordår, 2008,« hedder det i IEA's pressemeddelelse om CO2-udledningerne fra den globale energisektor i 2010.
Chefen for FN's Klimasekretariat, Christiana Figueres, siger, at »dette er den ubekvemme sandhed om, hvor de menneskeskabte udledninger af drivhusgasser bevæger sig hen uden meget stærkere international handling nu.«
Connie Hedegaard, EU's klimakommissær, siger, at »tallene betyder, at verden er meget langt fra at nå målet om at forhindre en temperaturstigning på mere end to grader. Jeg spekulerer på, hvor mange flere foruroligende tal verden behøver.«
Sir David King, den forrige britiske regerings klimarådgiver, er ikke overrasket over de nye oplysninger. Rekordudledningen afspejler blot, at koblingen mellem fortsat økonomisk vækst og vækst i udledningerne stadig gælder.
»De eneste, der kan blive overraskede, er dem, der ikke har aflæst situationen ordentligt,« siger han til The Guardian.
Lord Nicholas Stern, klimaøkonom og forfatter til den skelsættende Stern-rapport, siger, at »den globale økonomiske nedtur bragte os kun et meget midlertidigt og nu forsvindende pusterum. Behovet for markante udledningsreduktioner er stadig påtrængende.«
Fastlåst
IEA understreger, at 80 pct. af udledningerne fra den internationale el-sektor er låst fast helt frem til 2020, fordi de vil komme fra kraftværker, der allerede er i drift eller under konstruktion.
»Den markante stigning i CO2-udledningerne og fastlåsningen af de fremtidige udledninger på grund af investeringerne i infrastruktur udgør et alvorligt tilbageslag for vore håb om at begrænse den globale temperaturstigning til ikke over to grader,« siger IEA's cheføkonom Fatih Birol.
Agenturets seneste statusrapport, World Energy Outlook 2010, vurderer, at én forudsætning for at blive under to grader er, at de globale udledninger fra energisektoren i 2020 ikke overstiger 32 mia. ton CO2. Det betyder, at udledningerne over de næste 10 år skal stige mindre, end de faktisk er steget på bare det seneste år, påpeger IEA.
»Verden er rykket ufattelig tæt på det udledningsniveau, som ikke bør nås før 2020, hvis to graders målet skal holdes,« advarer Birol i pressemeddelelsen. I et interview med avisen The Guardian taler han endnu tydeligere: »Jeg er meget bekymret. Dette er de allerværste nyheder om udledningerne. Det er blevet en ekstrem udfordring at blive under to grader. Udsigterne blegner.«
»Hvis vi får dristig, beslutsom og intens handling meget snart, har vi stadig en chance for at klare det,« tilføjer Birol dog. Udsigterne til dristig, beslutsom og intens handling i globalt regi er imidlertid ikke store.
Kyoto-kollaps
På det netop afsluttede G8-topmøde i Frankrig lod fire af de fem største CO2-udledere blandt i-landene forstå, at de ikke vil påtage sig nye forpligtende CO2-reduktionsmål under en videreførelse af FN's Kyoto-protokol. Ifølge nyhedsbureauet AFP meddelte USA, Japan, Rusland og Canada de øvrige G8-deltagere, at de siger nej, fordi verdens i dag største udleder, Kina, ikke vil forpligte sig tilsvarende. Dermed er de fire store i-lande på konfrontationskurs med de fire store vækstøkonomier Kina, Indien, Brasilien og Sydafrika  tilsammen BASIC-gruppen  hvis miljøministre i weekenden mødtes i Durban, Sydafrika, for at lægge fælles strategi for næste uges klimaforhandlinger i Bonn og COP17 i Durban til december.
»Ministrene understregede på ny, at en aftale om en forpligtelsesperiode nummer to for Kyoto-protokollen er absolut afgørende for succes på Durban-konferencen,« hedder det i erklæringen fra BASIC-mødet.
Ifølge IEA sker den dominerende del af væksten i CO2-udledninger i dag fra u-landene og især de store vækstøkonomier. Men hvor indbyggere i i-landene fortsat udleder omkring 10 ton CO2 pr. år pr. person, så udleder en kineser stadig kun 5,8 ton og inderen bare 1,5 ton pr. år. IEA's Fatih Birol konstaterer, at »betydningen af klimaændringer i de internationale politiske diskussioner er meget mindre udtalt end for få år siden. Det er svært at påstå, at vinden blæser i den rigtige retning.«
Christiana Figueres fra FN's klimasekretariat siger til de nye oplysninger: »Jeg vil ikke høre, at det er umuligt. Regeringerne må gøre det muligt for samfundet, erhvervslivet og videnskaben at få denne opgave løst.«


