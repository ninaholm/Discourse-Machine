Indvandrere vækker glæde for det tyske flag
Som noget nyt hepper Tysklands tyrkiske befolkning i stort omfang på det tyske fodboldslandshold, der har leveret pragtspil og forbilledlig holdånd ved VM i Sydafrika. Den multikulturelle holdsammensætning har samtidig lettet på den indgroede tyske angst for nationale symboler, hævder integrationspolitiker
I traditionelle kvarterer som Berlins Kreutzberg er det tyske flag blevet uvant populært, ikke mindst hos indbyggerne med fremmed baggrund, som i den seneste tid har kunne se et stigende antal spillere med indvandrerbaggrund indtage vigtige pladser på holdet. Og begejstringen smitter faktisk af på andre tyskere, som ellers har en vis angst for nationale symboler.


 Vuvuzelaerne blæser fra fortovscaféernes tv-apparater. Tyske flag hænger fra altaner, scootere, barnevogne og biler. VM i Berlin foregår på gaden, hvor unge og gamle mødes i begejstring over det tyske holds aktuelle triumfer. Og som noget nyt er den tyrkiske befolkning (godt tre millioner, red.) i Tyskland i langt højere grad end tidligere begyndt at heppe på træner Joachim Löws unge mandskab. Og det sætter sit præg på Berlins multikulturelle bydele som Kreuzberg og Neukölln.
Et godt tegn for Tyskland
»Man ser flag på gaden, man ser dem på husene og på bilerne«, siger Özclan Mutlu, der er berlinsk integrationsordfører i partiet De Grønne og bestyrelsesmedlem i den lokale tysk-tyrkiske fodboldklub Türkiyemspor, til Information. Ifølge Öczlan Mutlu er dette VM den foreløbige kulmination på en positiv udvikling.
Ud af 23 spillere i den tyske trup er 11 enten første- eller andengenerationsindvandrere fra lande som eksempelvis Tyrkiet, Brasilien og Polen.  Og netop det faktum tillægger Özcan Mutlu en afgørende integrationspolitisk betydning:
»Jeg tror, det er noget særligt for Tyskland, fordi vi har været det eneste land, hvis multikulturelle virkelighed ikke tidligere har afspejlet sig i landsholdets sammensætning. Dette hold er mere succesfuldt, end det har været før, og det ser jeg som et godt tegn for Tyskland.«
Men det multikulturelle hold har ikke blot en positiv indvirkning på samspillet mellem tyskere og efterkommere af indvandrere fra europæiske randområder. Også efterkrigstidens indgroede tyske frygt for nationale symboler bliver gradvist løsnet op, når andengenerationsindvandrerne tager aktiv del i festen, siger Mutlu til Information.
Sommereventyret
»Jeg vil næsten gå så vidt som til at sige, at det er indvandrerne, der har løsnet op for tyskernes forkrampede forhold til deres eget flag. At flage har ikke nødvendigvis noget med nationalisme at gøre,« hævder integrationspolitikeren med de tyrkiske rødder.
»Rød, gul og sort er farver, der symboliserer det tyske demokrati, og hvis indvandrere bekender sig til dem, er det den bedste måde at bekæmpe racisme og nationalisme.«
Under VM i 2006, der netop fandt sted i Tyskland, iførte en ny generation af tyskere uden de store historiske skyldkomplekser sig nationalfarverne og festede på gader og stræder med tilrejsende fans fra hele verden. De glade dage, der siden blev omdøbt til 'sommereventyret', overraskede tyskerne selv og blev siden udlagt som en del af landets egen forsoning med den nazistiske fortid. At dømme på de mange flag, der hænger fra altaner og biler i et hedebølgeramt Berlin, er begejstringen over atter at kunne flage frit forblevet intakt.
Festpatriotisme
Men ikke alle tyskere er lige begejstrede for den frigjorte omgang med forbundsrepublikkens trikolore. Ifølge avisen TAZ har en venstreradikal gruppering i Berlin indført et pointsystem, hvor anti-nationaltsindede aktivister belønnes efter antallet af afbrændte flag. Den venstreradikale aktivist Martin Endemann siger i et interview til TAZ, at der »ikke findes en rationel grund til at heppe på Tyskland.« At tyrkiske fodboldfans har fået afbrændt deres flag, gør derfor ingen forskel for Endemann.
»De er jo ikke anderledes som fans af Tyskland, bare fordi de er indvandrere«, siger han til TAZ.
I protest mod de mange flag, der dominerer det berlinske bybilleder, har aktivister etableret en bar i bydelen Friedrichshain, hvor ligesindede kan mødes og overvære kampene i en anti-national atmosfære. »Alle kampe, alle mål, ingen nationalhymner«, lyder barens slogan. Dermed ønsker aktivisterne at markere en skarp afstand til den festpatriotisme, som de kalder de det, som eksempelvis finder sted på den såkaldte Fan-Meile i den centrale bydel Tiergarten, hvor titusinder af fodboldfans samles for at følge landsholdets præstationer på storskærm.
Men ifølge Öczlan Mutlu overser aktivisterne de positive aspekter af fodboldfesten:
»Det er ligegyldigt, om der er tale om en vedvarende effekt eller om der kun er tale om ren feststemning. Når mennesker kan glædes og blive venner med en sejr til det tyske landshold som anledning, er det et tegn på vellykket integration, når mennesker kan feste sammen.«
Efter et par imponerende og velfortjente sejre mod falmede stormagter som England og Argentina har det unge tyske landshold sat griller i hovedet på den fodboldgale befolkning. I går mødte Tyskland de spanske regerende Europamestre i semifinalen (kampen blev spillet efter deadline, red.).

