Er det slut med Berlusconis privilegier?
Silvio Berlusconis afgang som italiensk regeringsleder blev fejret som en national befrielse, men han har stadig magt til at skaffe sig personlige fordele. Hans afløser, Mario Monti, får et halvt år til at redde Italien fra et økonomisk sammenbrud
Der var både jubel og ærgrelse i gaderne i de italienske byer i går, da Silvio Berlusconis afgang i går blev en kendsgerning. Men den afgående premierminister har stadig meget magt og kan sætte begrænsninger op for den nye overgangsregering, der afløser hans.


 ROM — »Fængsel, fængsel,« råbte folkemængden, da Silvio Berlusconi lørdag aften forlod Quirinal-paladset ad en bagdør efter at have indgivet sin afskedsbegæring til republikkens præsident, Giorgio Napolitano.
Hvis ikke mediemagnatens sidste dag som ministerpræsident falder sammen med hans første dag bag tremmer, kan Italien stadig ikke betragtes som et frit land, mener filosoffen Paolo Flores d'Arcais. Men den 12. november 2011 blev fejret som en national befrielse, selv om Berlusconi kunne forlade mødet med præsidenten som en fri mand.
Det forventes, at økonomiprofessor og forhenværende EU-kommissær Mario Monti, som præsident Napolitano søndag gav i opdrag at danne en ny regering, allerede mandag vil fremlægge et regeringsprogram og præsentere sit ministerhold. Monti har foreløbig sagt om sine intentioner, at den nye regering bør gøre op med de privilegier, som bestemte og ofte meget velhavende grupper i det italienske samfund nyder. Endvidere har professoren fra Bocconi-universitetet i Milano krævet frie hænder til at sammensatte regeringen og antydet, at den ikke kommer til at indeholde partirepræsentanter, men udelukkende vil bestå af eksperter og teknokrater.
I forbindelse med Montis bebudede opgør med de privilegerede lag i det italienske samfund påpeger filosoffen Paolo Flores d'Arcais, at den leksikale betydning af ordet privilegium er »en fordel, som giver mulighed for at unddrage sig bestemte forpligtelser«. Og om sine forhåbninger til den nye regering skriver han på tidsskriftet MicroMegas hjemmeside: »Selv stenene ved, hvad privilegiernes privilegium er: At nogle er mere lige for loven end andre og sågar kan nyde straffrihed. Dette privilegium har bananrepublikkens aspirerende diktator nydt godt af på abnorm og skamløs vis, hvilket er en fornærmelse mod såvel forfatningen som borgerne. Og som konsekvens har hans medsammensvorne, propagandister og alfonser også nydt godt af det.«
Moralsk revolution
Det er dog næppe sandsynligt, at Berlusconi skulle ende sin løbebane i fængsel eller i landflygtighed, som det skete for hans mentor og forgænger Bettino Craxi, der efter flere domme for korruption i forbindelse med den såkaldte Operation Rene Hænder i Milano i starten af 90'erne valgte at flygte til Tunesien. Den afgående ministerpræsident er ganske vist sigtet i flere retssager, men nyder stadig juridisk immunitet som parlamentariker og kan som partileder fortsat påvirke det politiske liv.
Som modydelse for sit partis støtte til Montis regering har Berlusconi forsøgt at gennemtvinge, at hans egen justitsminister, Nitto Francesco Palma, får lov til at fortsætte. Det vil være en utilgivelig fejl, hvis Monti ender med at acceptere det, mener Paolo Flores d'Arcais:
»Retspolitikken er det område, der har affødt den krise, som har varet i snart 20 år fra det øjeblik, hvor Operation Rene Hænder blev begravet, snarere end udvidet til en reel moralsk og institutionel revolution. At sælge ud på dette område for at opnå Berlusconis støtte på et tidspunkt, hvor hans magt til at lyve og afpresse er ved at blive knust, ville være den dummeste kapitulation.«
Monti-regeringens første og største opgave bliver at gennemføre de reformer, som EU-partnerne har stillet krav om. Det drejer sig i første omgang om liberaliseringer og arbejdsmarkedsreformer med henblik på at øge Italiens svage konkurrenceevne og en gennemgribende reform af landets rundhåndede efterløns- og pensionsordninger. For at reducere den enorme italienske statsgæld, som har passeret 1.900 mia. euro og er verdens tredjestørste, har Monti angiveligt også planer om at indføre en formueskat. Det vil dog møde hård modstand fra Berlusconis parti, Popolo della Libertà, der skal lægge stemmer til Montis indgreb. Berlusconi har angiveligt også stillet krav om, at regeringsprogrammet ikke kommer til at indeholde medie- eller retspolitiske tiltag, som ville gå ud over ham selv og hans virksomheder.
Berlusconis modstykke
Eksponenter for den afgående regering udtalte i går, at den tekniske overgangsregering højst får lov til at sidde i seks måneder, inden italienerne skal vælge en ny. Inden marts 2012 skal Italien afsætte statsobligationer for 138 mia. euro for at refinansiere statsgælden. Renten på italienske statsobligationer passerede i den forløbne uge de kritiske syv pct., der allerede har tvunget Grækenland, Portugal og Irland til at bede EU og Den Internationale Valutafond (IMF) om hjælp.
IMF's leder, Christine Lagarde, har ligesom Nicolas Sarkozy, Angela Merkel og Barack Obama på forhånd givet Italiens kommende regeringsleder fuld opbakning:
»Jeg kender Mario Monti godt og nærer høj agtelse og respekt for ham. Jeg mener, at han er en ekstremt kompetent person, som jeg altid har haft en produktiv og samtidig meget intens dialog med,« sagde hun.
Marco Travaglio, lederskribent i Il Fatto Quotidiano, betegner Monti som Berlusconis »antropologiske antitese«. Der hersker dog stor tvivl om regeringsprogrammets indhold og realiserbarhed, påpeger Travaglio:
»Den nye regerings program, som er skrevet på fransk og tysk og ikke foreligger på italiensk, er stadig et mysterium for alle. Men alle italienerne, som er ved deres fulde fem, må håbe, at det bliver gennemført.«

