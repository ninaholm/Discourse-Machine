’Den største svindelsag i markedets historie’
LIBOR-skandalen blotlægger en pilrådden banksektor, der i årevis bevidst har manipuleret med officielle rentesatser. Bankerne er drevet af en »kriminel energi«, og det er almindelige mennesker, der betaler prisen, vurderer eksperter, der kræver øget regulering
Den engelske storbank Barclays er blevet omdrejningspunkt for  en skandale, der kan vise sig at være en af de største finansielle svindelsager nogensinde.


 »Dette overskygger med flere banelængder de hidtil største finansielle svindelsager i det frie markeds historie,« siger Andrew Lo, professor i finansøkonomi ved Massachussets Institute of Technology, til CNN.
Tilliden til den internationale banksektor har efter finanskrisen nået et nyt lavpunkt efter afsløringen af omfattende manipulation af den såkaldte LIBOR-rente hos den britiske bank Barclays. Også den danske pendant, CIBOR-renten, der som en gennemsnitlig vurdering af danske bankers kreditværdighed har betydning for eksempelvis realkreditlån kan muligvis være manipuleret. Ligeledes er der mistanke om manipulation med den europæiske rente EURIBOR. Dermed synes LIBOR-skandalen at have potentiale til at blive en global bankskandale.
»Årsagen til skandalen skal findes i, at man i tiden før finanskrisen har haft grundlæggende tillid til, at selvregulering er det bedste for finanssektoren. Man har haft tillid til, at en klub af banker vil fastsætte renterne korrekt. Man har ikke næret mistanke om systematisk manipulation og de udbredte vennetjenester,« siger Dorothea Schäfer, ekspert i finansøkonom ved Deutsche Institut für Wirtschaft
LIBOR-renten er en gennemsnitlig rente, der indikerer bankernes kreditværdighed. I praksis anvendes renten som udgangspunkt for bankernes handel med kortfristede derivater og andre finansielle instrumenter. Renten fastsættes af mediebureauet Thomson Reuters på baggrund af indberettede data fra atten store banker. Det er disse daglige indberetninger, som Barclays medarbejdere systematisk har manipuleret med henblik på profit.
»LIBOR-renten er et meget vigtigt referencepunkt,« forklarer Dorothea Schäfer.
»Når den sættes for lavt, betyder det, at bankkunder med indlån uretmæssigt får for lave renter, mens alle dem, der har optaget lån muligvis endda har profiteret. Det afhænger imidlertid af, hvordan bankerne omleder eventuelt overskud til den endelige kunde.«
Global rækkevidde
Skandalen begrænser sig imidlertid ikke til blot et enkelt sort får i den britiske finansverden. Andre store banker med global rækkevidde som JP Morgan, Deutsche Bank, Citigroup, HSBC, Royal Bank of Scotland er ligeledes under mistanke for rentemanipulation. I efteråret 2011 beslaglagde EU-kommissionen en række dokumenter hos Deutsche Bank, der angiveligt har manipuleret med EURIBOR, den europæiske pendant til LIBOR.
Ifølge Dorothea Schäfer viser den løbende efterforskning, at Barclays adfærd langt fra er enestående.
»De britiske banker er ikke alene. Hvis der kun havde været tale om en enkelt bank med minimal indvirkning på LIBOR-renten, men når mange banker agerer på denne måde bliver gennemsnittet naturligvis stærkt påvirket af denne form for manipulation.«
Systematisk manipulation
I Danmark indberettede Danske Bank i 2007 ifølge Børsen tal, der lå væsentligt højere end gennemsnittet. I 2011 år forlod Nationalbanken den bankkomité, der fastsætter den danske pendant CIBOR-renten med den begrundelse, at finanskrisen har reduceret antallet af lån mellem bankerne. Dermed bliver beregningsgrundlaget for CIBOR-renten ifølge Nationalbanken utilstrækkeligt.
Dorothea Schäfer ser LIBOR-skandalen som udtryk for en systematisk fremgangsmåde båret oppe af en »kriminel energi.«
»LIBOR-renten fastsættes på baggrund af tal fra mere end femten banker. Der er mindst fem undersøgelser i gang. Man er i færd med at undersøge Deutsche Bank. Ledelsen af Barclays er blevet opløst. Det vidner om, at bankerne i årevis er gået systematisk frem.«
En offentliggjort mailudveksling mellem Barclays-medarbejdere mere end antyder, at manipulationerne har været en systematisk del af bankens daglige praksis.
Bankmedarbejder B: »Hvem vil indberette mine lavere manipulerede tal? Heh heh heh.«
Indberetter: »[X eller Y] er her hvis du har nogle særlige ønsker for tallene?«
Bankmedarbejder C: »Tak for din hjælp i de sidste par uger«
Indberetter: »Sådan … kun for dig, min dreng«.
Bankmedarbejder C: »Når jeg går på pension og skriver en bog om denne branche, vil dit navn blive skrevet med gyldne bogstaver...«
Indberetter: »Jeg vil foretrække ikke at figurere i nogen bog!«
Ifølge Financial Services Authority, der regulerer og overvåger finansielle transaktioner i Storbritannien, har Barclays mellem 2005 og 2009 manipuleret med renten ikke færre end 257 gange. Ved at indberette falske tal har Barclays givet indtryk af en højere kreditværdighed end banken reelt var berettiget til og kunne dermed påvirke LIBOR-renten. Ikke ulig en uærlig låneansøger, der lyver sin indkomst større for at opnå gunstigere lånebetingelser. Barclays har med en lavere rente kunnet profitere på kortfristede finansielle instrumenter, herunder satsninger. Den samlede værdi af lån og lånegarantier, der er berørt af LIBOR-manipulationer anslås til at være omkring 800 billioner dollar.
Så tidligt som i 2008 udtrykte British Bankers’ Association bekymring for, at den lave LIBOR-rente var et resultat af bankernes flokmentalitet. Før finanskrisen i 2008 tvang det globale finanssystem i knæ, indberettede Barclays således LIBOR-tal, der kom tæt på at reflektere bankens reelle finansielle situation. De høje renter for Barclays- banken i forhold til øvrige banker havde svært ved at tiltrække kreditorer. Situationen blev yderligere penibel for Barclays, da finansjournalister i anden halvdel af nullerne begyndt at sætte spørgsmålstegn ved Barclay’s kreditværdighed i forhold til konkurrerende banker med en lavere rente. Dermed lå fristen til at manipulere med tallene tilsynelande lige for. »De store banker har deres egne modeller for risikoberegninger, hvor de samtidig vurderer egen egenkapital. Når bankerne på den måde selv vurderer deres risici, behøver de ikke at fremvise særligt store mængder af egenkapital. Ingen har derfor haft mistanke til, at bankerne muligvis systematisk undervurderede deres egne risici. Banktilsynet har haft grundlæggende tillid til bankerne. Ellers ville de ikke have overladt risikovurderingerne til bankerne selv. Det er den samme form for godtroenhed, der har muliggjort rentemanipulationerne«, vurderer Dorothea Schäfer.
Ikke desto mindre har de store banker siden finanskrisen kæmpet for at undgå yderligere regulering. I 2011 gik Barclays direktør Bob Diamond i offensiven mod bankernes dårlige image og de mange krav om regulering, der var opstået i kølbandet på finanskrisen. »Perioden med anger og undskyldninger må være forbi«, udtalte Diamond, der sammen med sin bestyrelsesformand Marcus Agius nu er trådt tilbage. Barclay’s er blevet idømt en bøde på 290 mio. pund efter et forlig med både amerikanske og engelske justitsmyndigheder, der har undersøgt mistanken om rentemanipulation efterforsket siden finanskrisen. Allerede i 2008 anførte den amerikanske finansminister under drøftelser med Bank of England, at LIBOR-rentens utroværdighed var et alvorligt problem (læs mailudvekslingen her). Dermed har også den britiske nationalbank forsømt sine opgaver.
Politiske konsekvenser
LIBOR-skandalen vil sandsynligvis medføre en stribe straffesager mod en række af verdens største banker. Rent politisk bør sagen imidlertid også få alvorlige konsekvenser, mener Dorothea Schäfer.
»Fremover må man gøre op med bankernes selvregulering, der som en klub selv fastsætter renten med deres egne meldinger. Som det mindste må man skabe en uafhængig kontrolinstans, der regelmæssigt går bankerne efter i sømmene.«
Ifølge EU-kommissær Michel Barnier kan Barclays manipulation sidestilles med et »forræderi« med »potentielle systemiske konsekvenser«. Barnier vil fremover gøre op med bankernes selvregulering, som han betragter som åbenlyst utilstrækkelig. Samtidig er EU-kommissionen begyndt at undersøge forlydender om, at en række europæiske banker har forsøg sig med tilsvarende manipulationer af den europæiske rente EURIBOR.
Mens efterforskere og undersøgelseskommissioner forsøger at komme til bunds i bedrageriets omfang, strides finanseksperter om, hvorvidt LIBOR-manipulationen har haft negative konsekvenser for almindelige mennesker med eksempelvis forbrugs- eller boliglån. Noget tyder imidlertid på det.
Under finanskrisen valgte eksempelvis både den europæiske centralbank og den amerikanske Federal Reserve at sænke renten på lån til de kriseramte banker. Alligevel forblev LIBOR-renten på trods af en teoretisk forbedret kreditværdighed i store træk upåvirket. Med andre ord lånte bankerne penge til lave renter af staten i form af bailouts, men undlod samtidig at lade de lavere renter komme forbrugerne til gode.
Dermed synes LIBOR-skandalen at blive endnu en fortælling om en moralsk anløben finanssektor, der sender regningen videre til skatteyderer og almindelige bankkunder. Spørgsmålet er om afsløringerne denne gang vil føre til øget regulering. I modsat fald kan konsekvenserne blive katastrofale.
»Hvad ville der ske, hvis den sande LIBOR-rente (og i Europa den tilsvarende Euribor) og bankernes utilstrækkelige kreditværdighed kom for dagens lys?«, spørger Jens Jessen i en leder for den tyske avis Die Zeit. »Så måtte euroen atter reddes, men denne gang ville det ikke være fra sydeuropæisk budgetfusk, men fra vest- og nordeuropæisk bankfusk.«

