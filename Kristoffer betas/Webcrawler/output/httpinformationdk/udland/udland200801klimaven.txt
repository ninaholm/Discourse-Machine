Klimavenligt elselskab udfordrer elbranchen



 Hver eneste danske husstand kan spare klimaet for to ton CO2 årligt ved at vælge Modstrøm som leverandør af el. Det er løftet fra elselskabet Modstrøm, der den 28. januar 2008 lanceres som 'Danmarks første klimavenlige energiselskab'. Modstrøm tilbyder både private og
erhvervslivet produkter - såsom elspareskinne og elaflæser - der giver lavere elforbrug. Samtidig leverer selskabet yderligere CO2-reduktioner ved at tilbyde at købe og annullere CO2- kvoter svarende til kundens elforbrug. "Produktion af strøm udleder CO2, og for meget CO2 er med til at skabe klimaforandringer. Derfor opkøber og destruerer vi så mange CO2-kvoter for vores kunder som muligt. For jo færre CO2-kvoter, der er til rådighed for de store energiproducenter, jo mere bliver de motiveret til at producere strøm, der ikke belaster klimaet unødigt med CO2," siger Modstrøms administrerende direktør, Roar Seeger. Modstrøm garanterer besparelse på fem pct. på kundens elforbrug. Besparelsen kan man vælge at beholde, eller man kan vælge at bruge pengene på CO2-kvoter, som Modstrøm opkøber og smider i skraldespanden. Den statslige investeringsfond, Vækstfonden, er den største eksterne
investor i Modstrøm. 

