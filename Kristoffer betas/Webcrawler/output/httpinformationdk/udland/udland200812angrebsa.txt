Angreb samler palæstinensere til kamp
Angrebene på Gaza vil kun styrke opbakningen til Hamas, forudser palæstinensisk diplomat og statskvinde, Hanan Ashrawi, der tvivler på en tredje palæstinensisk opstand


 Sønderbombningen af Gaza vil kun styrke Hamas, øge volden og samle palæstinenserne i kampen mod Israel. 
Det er dog tvivlsomt, om palæstinenserne kan mønstre kræfterne til en ny væbnet opstand, en tredje intifada, sådan som Hamas ønsker. 
Det vurderer diplomaten og menneskerettighedsforkæmper Hanan Ashrawi, en af de mest ansete palæstinensiske statspersonligheder, i et interview med Information. 
Israels erklærede mål med bombardementerne er at knække Hamas, men Ashrawi, der var en fremtrædende leder under den første palæstinensiske intifada og senere repræsenterede palæstinenserne under Mellemøst-fredsforhandlingerne i starten af 90'erne, betegner det som en umulig opgave.
"Det er ikke muligt at udslette Hamas, det er et parti, som folket har valgt og støtter, så de (Israel, red.) har en mission impossible. Så det, de gør nu, er et angreb på hele den palæstinensiske befolkning, og folk føler, at det er et angreb på dem, et nationalt anliggende. Det vil føre til vold og styrke Hamas, for folk føler, at Hamas er offeret," siger Hanan Ashrawi.
Palæstinensernes politiske styrke er stækket af en intern kamp mellem Hamas, der har magten i Gaza-striben, og Fatah, der har overtaget på Vestbredden på den anden side af Israel. 
Alle står sammen
Mens Fatah er indstillet på forhandlinger med Israel, anerkender Hamas ikke Israels eksistens og opfattes som en terrororganisation af både Israel, USA og EU. Men Israels angreb på Gaza vil få palæstinenserne til at glemme de interne slagsmål og gøre samlet front mod Israel, vurderer Hanan Ashrawi.
"Lige nu tror jeg ikke, at folk gør noget ud af national rivalisering og arabisk deling. Jeg tror alle står sammen nu, og den offentlige holdning er samlet i at fordømme denne aggression," siger Hanan Ashrawi, der har mere end 30 års erfaring i international politik og diplomati.
Ashrawis velformulerede engelsk og pragmatiske attitude bidrog i 90'erne til at skabe større sympati og forståelse for den palæstinensiske sag i den vestlige verden. I 1996 blev hun udpeget som det palæstinensiske selvstyres minister for højere uddannelse, men i 1998 trak hun sig fra posten i protest mod korruption og især Yasser Arafats håndtering af fredsprocessen. 
Hun antyder, at der stadig er langt til en forsoning mellem Hamas og Fatah, der vil kunne forstærke palæstinensernes position over for israelerne betragteligt.
"Lige nu er der ingen på Vestbredden, der vil diskutere nogen form for tvist, ikke engang Fatah-folk. Men forsoning kræver seriøse politiske beslutninger og skridt, der går ud over et følelsesmæssigt og ikke-fornuftsbaseret svar," siger hun.
Overalt i de palæstinensiske områder er der protester mod de israelske angreb, og i flere byer har der været voldelige sammenstød mellem palæstinensiske unge og de israelske sikkerhedsstyrker.
Ingen tredje intifada
Hamas har opfordret til en ny væbnet opstand i stil med dem, der brød ud i 1987 og igen i 2000 og kostede tusindvis af mennesker livet.
Men trods befolkningens frustration, sorg og raseri tvivler Hanan Ashrawi på, at en tredje intifada er under opsejling.
"Det er altid en mulighed, men jeg tvivler på, at det er sandsynligt. Folk protesterer, men folk i Gaza bliver terroriseret, så jeg ved ikke, hvilken slags intifada de kan mønstre. På Vestbredden har israelsk militær omringet byerne, så ud over protesterne og raseriet er det tvivlsomt, om der vil være en ny væbnet opstand," siger hun.
Hanan Ashrawi er, som store dele af det internationale samfund, bestyrtet over omfanget af de israelske angreb, der nu skønnes at have kostet 360 mennesker livet, herunder over 60 civile, og såret op mod 1.600. 
Ashrawi, der er et mangeårigt medlem af det palæstinensiske parlament, opfatter angrebet som delvist motiveret af det kommende israelske parlamentsvalg.
"Jeg er rasende og bedrøvet over dette brutale og bevidste angreb på den palæstinensiske befolkning. Det viser, at israelerne spiller et politisk spil med palæstinenserne. De vil som sædvanlig demonstrere, at de kan udkonkurrere hinanden i brutalitet og skrap politik mod palæstinenserne," siger Hanan Ashrawi.


