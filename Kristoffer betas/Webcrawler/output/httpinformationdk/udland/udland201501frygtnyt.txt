Frygt for et nyt våbenkapløb
I USA er man bekymret for russiske angrebsubåde og et nyt krydsermissil. Den militære spænding mellem de to atommagter er øget til det højeste niveau siden Den Kolde Krig
En nybygget ubåd søsættes i Sankt Petersborg. Ifølge en tidligere ledende britisk forbindelsesofficer sker det årligt, at russerne sender angrebsubåde på strejftog. Ifølge ham har de muligvis nukleare missiler om bord.


 En voksende splittelse mellem Moskva og Washington om krydsermissiler og russiske atomubådes stadig mere dristige patruljeringer truer nu med at afslutte en mangeårig periode med våbenkontrol. Det kan åbne for en ny og farlig rivalisering mellem verdens to dominerende atomvåbenmagter.
Spændingerne er senest steget, efter USA har truet med mulig gengældelse for, at Rusland har udviklet et nyt krydsermissil. Washington hævder, at Rusland herved krænker en af de vigtigste våbenkontroltraktater fra Den Kolde Krigs tid, og USA taler nu om at genopstille krydsermissiler i Europa efter 23 års fravær.
Et af de mere synlige tegn på den stigende uro var, da amerikansk militær opsendte det første af to nye eksperimentelle ’luftskibe’ over Washington. Systemet, der kendes som JLENS, er designet til at spore indkommende krydsermissiler. NORAD, det amerikanske missilforsvars hovedkvarter, har ikke præciseret arten af den trussel, de skal imødegå, men opsendelsen kommer ni måneder, efter at NORAD-general Charles Jacoby har indrømmet, at Pentagon står over for »betydelige udfordringer« i forhold til nedkæmpelse af krydsermissiler, navnlig i forhold til truslen fra russiske angrebsubåde.
Disse ubåde, der jævnligt foretager togter over Atlanten, medbringer rutinemæssigt krydsermissiler, der kan bestykkes med nukleare sprænghoveder. På baggrund af en stadig mere aggressiv retorik fra Moskva og at traktatfæstede restriktioner er udløbet, er der opstået usikkerhed om, hvorvidt disse missiler kan være udstyret med atomsprænghoveder.
Samtidig med at spændingerne stiger, mister de bestræbelser på våbenkontrol, som fulgte efter Den Kolde Krig, deres fremdrift. Antallet af strategiske atomsprænghoveder er på både russisk og amerikansk side steget i det seneste år, og begge lande bruger milliarder af dollar om året på at modernisere deres arsenaler. På baggrund af krigen i Ukraine og Ruslands aktuelle økonomiske krise ser Vladimir Putin ud til at lægge desto større vægt på atomvåben som garanter for og symboler på russisk indflydelse. I en tale om den ukrainske konflikt sidste sommer henviste Putin udtrykkeligt til sit lands atom-arsenal og advarede andre lande om »ikke at rage uklar med os«.
De russiske medier har hurtigt samlet den udfordrende tone op. Pravda, engang det officielle talerør for det sovjetiske regime, offentliggjorde i november en artikel med rubrikken »Rusland forbereder nuklear overraskelse til NATO«, som pralede af russisk overlegenhed over Vesten, især inden for taktiske atomvåben.
»Amerikanerne er udmærket bekendt med dette«, skriver artiklens forfatter. »Før troede de, at Rusland aldrig ville rejse sig igen. Nu er det for sent«.
Gensidige beskyldninger
Den uforsonlige retorik kan dog være teatertorden. I den seneste version af den russiske militærdoktrin, som blev offentliggjort 25. december, er der ikke formuleret ændringer i atomvåbenpolitikken i forhold til versionen fra fire år tidligere. De skal fortsat kun anvendes i tilfælde af angreb med masseødelæggelsesvåben eller et stormløb med konventionelle våben, som »udgør en fare for selve statens eksistens«. Doktrinen rummer ikke overvejelser om forebyggende angreb, som nogle russiske militærfolk har foreslået.
Men den nye aggressive tone falder sammen med en omfattende opgradering af Ruslands atomvåben, hvilket igen afspejler Moskvas fornyede vilje til at holde trit med det amerikanske arsenal. Det vil indebære en betydelig stigning i antallet af de sprænghoveder, som kan medbringes på ubåde i kraft af udviklingen af det ballistiske multi-sprænghovedmissil ’Bulava’.
Moderniseringen indebærer også nye eller genoplivede fremføringsmidler. I sidste måned bekendtgjorde Rusland, at det vil genindføre atommissiltog, således at interkontinentale ballistiske missiler kan flyttes rundt i landet med tog og derved blive sværere at lokalisere og ramme.
Der er også stigende vestlig frygt for Ruslands nye krydsermissil kaldet ’Club-K’, som kommer komplet med egen løfteraket og kan skjules i en uskyldigt udseende skibscontainer helt frem til det øjeblik, det skal affyres.
Men den udvikling, der foruroliger Washington mest, er en russisk test af et nyt mellemdistancekrydsermissil, som Obama-regeringen hævder udgør en klar overtrædelse af den såkaldte INF-traktat fra 1987, der satte en stopper for den farlig rivalisering og styrkeopbygning af amerikanske og russiske krydsermissiler i Europa. Fordi de kan følge jordklodens bugtning, kan krydsermissiler snyde et radarforsvar og ramme strategiske mål med kort eller ingen varsel, hvilket på begge sider skabte frygt for forebyggende overraskelsesangreb.
Ved en omstridt kongreshøring 10. december kritiserede Republikanerne to af den amerikanske regerings ledende våbenkontrolforhandlere, Rose Gottemoeller fra udenrigsministeriet og Brian McKeon fra Pentagon, for ikke at have reageret tidligere over for påståede russiske krænkelser og for fortsat at ville låse USA fast til INF-traktatens bestemmelser.
Gottemoeller sagde, hun havde taget de amerikanske bekymringer for det nye missil op »en halv snes gange« med sine kolleger i Moskva, og at Obama har skrevet til Putin om spørgsmålet. Hun sagde også, at det nye russiske krydsermissil – formentlig ’Iskander-K’ med en rækkevidde inden for det forbudte interval på mellem 500 og 5.500 km – ser ud til at være klar til indsættelse.
Russerne benægter eksistensen af et sådant missil og har reageret med modpåstande om amerikanske overtrædelser af INF-traktaten, som Washington på sin side afviser.
McKeon sagde, at Pentagon overvejer en række militære svar på det russiske missil, herunder indsættelse af et tilsvarende amerikansk våben.
»Vi har en bred vifte af muligheder, hvor nogle vil være i overensstemmelse med INF-traktaten og andre ikke, som vi kan anbefale over for vores politiske foresatte, hvis de skulle beslutte sig for at gå den vej,« sagde McKeon. Han tilføjede senere: »Vi har i sagens natur ikke jordbaserede krydsermissiler, da dette er forbudt i henhold til traktaten, men det ville naturligvis være en mulighed, der skulle overvejes.«
At genindføre krydsermissiler i Europa vil være politisk betændt, men det republikanske flertal i Kongressen presser på for en mere robust amerikansk reaktion over for det russiske missil.
Ubåde på strejftog
Det amerikanske militær er også foruroliget over genoprustningen af den russiske ubådsflåde. Moskva er ved at bygge nye generationer af gigantiske ballistiske missilubåde kendt som ’bloomers’ og angrebsubåde på niveau med eller bedre end deres amerikanske konkurrenter i ydeevne og stealth-kapacitet.
Fra et lavpunkt i 2002, da Ruslands flåde knap kunne overkomme at sende en eneste ubådspatrulje af sted, har russerne støt oprustet og kan nu atter hævde en global rækkevidde.
Der har været sporadiske rapporter i amerikansk presse om, at russiske ubåde skal have nået den amerikanske østkyst, men amerikansk militær afviser dette. Sidste år indrømmede Jacoby, leder af NORAD og US Northern Command på daværende tidspunkt, dog, at der var grund til bekymring for, hvordan USA kan imødegå de nye russiske investeringer i krydsermissilteknologi og avancerede ubåde.
»De er lige begyndt en produktion af en ny klasse af støjsvage atomubåde specielt designet til at levere krydsermissiler,« sagde Jacoby til Kongressen.
Peter Roberts, der blev pensioneret fra Royal Navy for et år siden efter at have gjort tjeneste som ledende britisk forbindelsesofficer ved den amerikanske flåde og efterretningstjeneste, siger, at de transatlantiske strejftog, som de russiske angrebs-ubåde af Akula-klassen gennemfører, er blevet en jævnligt tilbagevendende begivenhed, som i hvert fald sker en eller to gange om året.
»Russerne udsender normalt en Akula eller Akula II ved juletid (...) De stopper i reglen ud for Skotland og sejler derefter gennem Biscayabugten og ud mod Atlanterhavet. De kan udmærket tænkes at have nukleare missiler om bord,« siger han.
Roberts, som nu er seniorforsker ved Royal United Services Institute, siger, at det syn af et periskop ud for Skotlands vestkyst, som i sidste måned udløste en NATO-ubådsjagt, var et tegn på et sådant russisk strejftog.
Han siger, at den russiske angrebs-ubåd sandsynligvis var på vej mod USA’s kyst: »De sejler over til østkysten, som regel for at se nærmere på, hvordan kampgrupperne på de amerikanske hangarskibe griber deres øvelser an.«
»Amerikanerne har forsøgt at børste det her af sig, men der er stigende bekymring for USA’s evne til at spore disse ubåde. Deres kompetencer i ubådsbekæmpelse har fået lov at forfalde, mens vi har fokuseret på indlandsområdeoperationer i Afghanistan og andre lande.«
Ubådene af Akula-klassen skal nu afløses af en ny ubåd, Yasen, der har en endnu stærkere stealth-kapacitet. Begge er såkaldte multipurpose-ubåde – dvs. både jægere og dræbere, både i stand til at opspore fjendtlige ubåde og hangarskibskampgrupper og tilintetgøre dem. Begge er også bevæbnede med krydsermissiler, i øjeblikket af typen Granat, der kan fremføre atomsprænghoveder.
Ifølge Roberts gælder det for hvert enkelt togt, »at vi umuligt kan vide, om de medbringer nukleare sprænghoveder«.
Et russisk medie har hævdet, at Akula transporterer Granat-missiler med sprænghoveder på 200-kilotons, men forlydendets pålidelighed lader sig ikke efterprøve.
De gamle kontrakter udløber
USA og Rusland fjernede krydsermissiler fra deres ubåde i henhold til START-traktaten om strategiske våben fra 1991, men traktaten udløb ved udgangen af 2009. Dens efterfølger, New START, som blev underskrevet af Obama og den daværende russiske præsident, Dmitrij Medvedev, i 2010, omfatter ikke en sådan restriktion, ja påbyder end ikke fortsat udveksling af oplysninger om krydsermissilnumre.
Pavel Podvig, en seniorforsker ved FN’s Institut for Nedrustningsforskning og en førende uafhængig analytiker af den russiske atomslagstyrker, siger: »Bundlinjen er: Vi ved det ganske vist ikke positivt, men vi er ret sikre på, at de russiske ubåde medbringer nukleare SLCM’er (ubådsaffyrede krydsermissiler, red.)«.
Jeffrey Lewis, en ekspert i våbenkontrol ved Monterey Institute of International Studies og redaktør af ArmsControlWonk.com vurderer, at opsendelsen af JLENS-luftskibene primært skal ses som reaktion på, at russerne igen kan være begyndt at udruste deres ubåde med atomvåben.
»I lang tid har russerne sagt, at de ville gøre dette, og nu ser det ud til, at de har gjort alvor af det,« siger Lewis.
Han tilføjer, at den omstændighed, at bestemmelsen om at udveksle data om krydsermissiler fik lov til at udløbe i New START-traktaten, var en alvorlig mangel, der har øget usikkerheden.
Ruslands fokus på krydsermissiler er helt i overensstemmelse med Putins strategi om ’deeskalering’, som går ud på at modvirke NATO’s overvældende konventionelle overlegenhed med truslen om et begrænset atomangreb, der ville påføre en modstander ’målrettet skade’.
Lewis hævder, at Putins fremhævelse af Ruslands nukleare kapaciteter tager sigte på at give ham større spillerum i Ukraine og over for andre nabostater.
»Den virkelige grund til, at han nævner kapacitetsstørrelsen, er, at han vil sige: ’Hvis jeg vil invadere Ukraine, så har I bare at se den anden vej! Så længe jeg ikke kalder det her en ’invasion’, vil I være nødt til at kigge godt på mine atomvåben og sige til jer selv, at ’det her ønsker jeg ikke at eskalere’«, siger han.
© The Guardian og Information.
Oversat af Niels Ivar Larsen

