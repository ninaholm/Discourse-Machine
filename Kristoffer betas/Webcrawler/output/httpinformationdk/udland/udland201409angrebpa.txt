Angreb på Islamisk Stat styrker Syriens al-Assad
Med USA’s bombetogter i Syrien er en langsigtet kalkule lykkedes for Syriens Bashar al-Assad. Mens en målrettet kampagne har radikaliseret oppositionen, er alternativet til al-Assad blevet stadig mindre attraktivt, og en vestlig skyggealliance med diktatoren er mere sandsynlig
 Kilde: The Guardian / Grafik: iBureaet


 I krisens første tid samlede vi information ind og tegnede et kort over de forskellige væbnede gruppers handlinger,« fortalte Syriens præsident Bashar al-Assad til et udvalgt publikum i Damaskus i slutningen af 2011, godt et halvt år efter, at en bølge af protester var strømmet henover Syrien.
»De væbnede grupper, der fylder den syriske befolkning med rædsel, er inddelt i tre grupper: En, der tilhører Det Muslimske Broderskab, en anden del, der er takfiri wahabier (takfiri er en muslim, der anklager andre muslimer for at være hedninge, wahabi en ekstrem islamfortolkning, red.), og den tredje er de, som er dømt til døden eller til livstid i fængsel, og som ikke tøver med at begå sådanne handlinger,« forklarede Assad et publikum af studerende i en litani, som bestandigt blev gentaget i alle officielle medier: at oprøret udelukkende var et ekstremistisk sekterisk oprør, ledet af terrorister.
Få måneder senere sprængte de første selvmordsbombere sig selv i luften uden for to bygninger tilhørende Assads sikkerhedsvæsen og fastslog budskabet.
En selvopfyldende profeti
»Alle folk her ved, at det var styret selv, der gjorde det, og at de havde tømt bygningerne kort tid inden,« forklarede et ungt regimeskeptisk par til Information ved afspærringerne uden for de afsvedede bygninger nogle måneder senere, mens støtter af regimet – og tvivlere – modsat så angrebet som et tegn på, at alternativet til Assad var ekstremisme og kaos.
I dag synes Assads udtalelser i vid udstrækning at være blevet en selvopfyldende profeti, og styrets politik at have båret frugt, når vestlige og arabiske lande intervenerer i Syrien imod det, der på papiret er en oprørsgruppe.
Islamisk Stats adfærd i deres erobrede områder overgår de værste bange anelser, og de fleste oprørsgrupper, der står som de mest markante alternativer og modstandere af både IS og Assad – grupper som Ahrar al-Sham, Jabhat al-Nusra, Suqour al-Sham – kan også dårligt betegnes som andet end ekstreme. Bag den udvikling ligger ifølge flere afhoppede syriske sikkerhedsagenter en bevidst strategi fra regimets side om at løslade og – ifølge nogle – understøtte – fængslede islamistiske ekstremister fra det berygtede Saidnaya-fængsel, som siden er kommet til at spille prominente roller i opbygningen af grupper som Jabhat al-Nusra, IS og Ahrar al-Sham.
Og sideløbende masseanholdelser af mere moderate oppositionskræfter og en terrorkampagne, der har gjort de oprørskontrollerede områder umulige at bo i.
»ISIL bestod først af terrorister af al-Qaeda-typen, primært løsladt fra syriske og irakiske fængsler i 2011 og 2013. Gruppen blev opfattet som værende del af en stiltiende alliance med Assad på den måde, at den blev tilladt at udnytte olierigdommen i området under dets kontrol, samtidig med at det primært kæmpede mod den syriske opposition snarere end regimet. Nu tilbyder Assad at hjælpe med at kæmpe mod det monster, han skabte i første omgang,« konstaterede Chatham House-analytikeren Nadim Shehadi for nylig i en kommentar.
 En irakisk soldat inspiserer liget af en af Islamisk Stats krigere efter heftige kampe i Babil-provinsen i Sydirak. En anden ligger dræbt bagved.
Khider Abbas
Et udmattet styre ind i varmen
For Assad har IS’ fremvækst været en dobbeltsidet mønt. På den ene side har gruppens kontinuerlige angreb på de andre oprørsgrupper svækket den samlede opposition næsten lige så meget som den syriske regeringshærs angreb. På den anden side viste IS’ nylige erobring af Tabqa-militærlejren uden for Raqqa og efterfølgende halshugning af syriske soldater, at de to parters stiltiende ikkeagressionspagt er opløst, og et udmattet styre med stigende utilfredshed over de store tab i baglandet ikke er rustet til en lang kamp mod et stadigt stærkere IS. IS har kværnet oprøret ned, men styret stod selv næst på listen.
Først og fremmest har IS’ fremvækst imidlertid givet den syriske diktator moralsk støtte og en mulighed for igen at komme ind i varmen, få hjælp mod en ubehagelig modstander og bragt et kompromis med Vesten og Golf-landene tættere på.
»Enhver succesfuld inddæmning af IS vil kræve støtte fra Assads militær,« konstaterede den britiske Syrien-ekspert Julien Barnes-Dacey for nylig i et indlæg i New York Times og efterlyste skabelsen af »en anti-IS-front som trækker på både regime og oppositionselementer og opmuntrer dem til at rette våbnene mod IS snarere end hinanden. Noget som hverken Assad eller oppositionen indtil nu har været parat til. Som en forudsætning vil det kræve, at droppe Vestens standardmantra om, at Assad må gå af.«
 Kilde: The Guardian / Grafik: iBureaet

Straffe den slemme mand
Det er et kompromis, som Obama indtil nu har afvist. Der er ikke nogen form for koordination, og der vil ikke være noget fremtidigt samarbejde med Assad, sagde han i går.
Og USA er fortsat med til at støtte ’moderate’ oprørsgrupper, særligt syd for Damaskus, hvor en hemmelighedsfuld kommandostation i Jordan har haft en vis succes med at koordinere de kronisk splittede oprøreres indsats. Imens formåede en kortvarigt forenet opposition udenom IS faktisk at tilføje gruppen store nederlag i Nordsyrien i vinter. Og Syriens andre oprørsgrupper vil ligesom Assad også blive styrket af USA’s angreb på IS – og næppe give op.
»Efter at man har gjort rent i huset, er man nødt til at tage sig af den slemme mand,« konstaterede demokraten Andre Carson til Mellemøstmediet AL-Monitor, da den amerikanske kongres i sidste uge debatterede en stærkt forsinket støtte til de syriske oprørere – stadig med det formål at skabe regimeskifte i landet.
Men en anden tidligere og nu frafalden demokratisk oppositionsstøtte, James Moran, kom måske tidsånden nærmere, da han i samme artikel konstaterede:
»Det ville være rart, hvis vi kunne fjerne Assad. Men jeg bliver mere og mere skeptisk om, hvorvidt vi vil være i stand til at erstatte ham med en stabil, sekulær regering.«

