Krigens pris: 3.000.000.000.000 dollar
En tidligere Nobelprismodtager i økonomi og en Harvard-professor har sat sig for at vurdere Irak-krigens samlede omkostninger. Facit er chokerende, men noget halter i deres beregning


 Beløbet kan få én til at svimle: 3.000 mia. dollar. Så høj vil den samlede pris for præsident George W. Bushs invasion og besættelse af Irak blive fra 2003 og mange år frem. Summen svarer omtrent til en fjerdedel af USA's bruttonationalprodukt i 2007. Kun omkostningerne til Anden Verdenskrig overstiger 3.000 mia. dollar.
Det vanvittigt høje tal kommer nobelprismodtageren i økonomi, Joseph Stiglitz, og Harvard-økonomen Linda Bilmes frem til i deres dugfriske nye bog The Three Trillion Dollar War, The True Cost of the Iraq Conflict. Og som vi skal se, er der grund til at være chokeret, skønt det samtidig skal fremhæves, at forfatterne er noget frimodige med deres regnestykke.
Først tager de krigsbudgetterne fra 2003-07. Herefter fremskriver de omkostningerne til 2012 udfra antagelsen, at USA om fire år vil have tilbagetrukket størsteparten af sin styrke, hvilket synes at være en optimistisk prognose. Hertil skal lægges udgifter til krigsveteraner - det gælder udbetaling af dødsafgift, invalidepension, sygepleje og genoptræning af sårede.
Den tabte magt
Men regnestykket er langt fra færdigt. Andre ministerier end Pentagon må spytte i kassen. Det gælder f.eks. Udenrigsministeriet (som betaler for private vagters beskyttelse af diplomater, for den store nye ambassade i Bagdad og udviklingsbistand til Irak, etc.), Boligministeriet, Arbejdsministeriet og forbundsstatens pensionsadministration.
Herudover er der udgifter forbundet med at stable de nedkørte væbnede styrker og deres ødelagte udstyr på benene igen. Det er ingen hemmelighed, at den amerikanske hær og marineinfanteriet er spændt til det yderste, og at der vil gå mange år, før deres beredskab er tilbage på 2003-niveau. Set fra et strategisk synspunkt kan denne omstændighed på lang sigt gå hen og blive den største skade, Irak-krigen har tilført USA's magtstilling.
Admiral William J. Fallons tilbagetræden i denne uge som øverstkommanderende for USA's styrker i Mellemøsten og Sydasien skal bl.a. ses som følge af hans og værnschefernes bekymring over Bush-regeringens prioritering af Irak. Konsekvensen har været en nedprioritering af USA's engagement i Afghanistan, Pakistan og andre brændpunkter. Fallon ville accellerere tilbagetrækningen fra Irak. 
Tilsidst inkluderer Stiglitz og Bilmes en ikke ubetydelig pris for tilbagetrækningen af fra Irak og glemmer ikke, at invasionen af Irak sparede udgifter relateret til den såkaldte flyveforbudszone, som formentlig ville være fortsat, hvis Saddam Hussein var forblevet ved magten.
Det samlede resultat af denne opgørelse giver 1.721 mia. dollar. Så langt kan man følge de to forfatteres ræsonnement. Men så er det, at kæden begynder at knække. De to inddrager nemlig også social-økonomiske omkostninger. Eksempelvis beregner de værdien af en enkelt soldats liv for samfundet til syv mio. dollar frem for de 500.000 dollar, som Pentagon udbetaler til efterladte slætninge.
Kan ikke gøres op
Så de ganger syv mio. dollar med 4.000 faldne og kommer frem til en udgift på 28 mia. dollar. Det hænger ikke sammen. Størsteparten af de syv mio. dollar pr. faldne soldat beregnes på den velstand, han/hun ville have skabt som aktør på USA's arbejdsmarked i sin levetid. Men det er vel sandsynligt, at andre - immigranter? - tager soldatens plads. Der er med andre ord ikke tale om et økonomisk tab, der kan opgøres som ekstra udgift.
Samme problem gentager sig i beregningen af de økonomiske tab, som angiveligt opstår i forbindelse med krigsinvaliders fravær fra arbejdsmarkedet. Det er et tab for dem og deres familier, men ikke nødvendigvis for samfundet som helhed. Den konkrete udgift har Stiglitz og Bilmes allerede beregnet: Invalidepension. 
 Men det skal medgives, at samfundet kan ende med at betale højere omkostninger i form af et stigende antal hjemløse krigsveteraner, hvis behov for lægehjælp og social omsorg skal betales af det offentlige. Der er heller ingen tvivl om, at et øget antal skilmisser og børn traumatiseret af forældres fravær og krigsoplevelser kan opgøres som en social-økonomisk udgift. Den kan bare ikke gøres op. I alle tilfælde vurderer de de ekstra social-økonomiske omkostninger til 300 mia. dollar, og deres facit når herefter op på 2.000 mia. dollar.
Oliepriserne
Men de er ikke færdige endnu. Stiglitz og Bilmes mener, at olieprisens himmelflugt - til 110 dollar pr. tønde i denne uge - stort set kan tilskrives den mislykkede besættelse af Irak. Det synspunkt er på grænsen til det latterlige - ja, propagandaagtige. Det er kendt, at de voksende energipriser kan tilskrives den glubende globale appetit på olie og naturgas. 
Især de nye økonomiers kolossale økonomiske vækst - Indien og Kina - har lagt pres på efterspørgslen. Det er den primære grund til prisstigningen. Irak-krigens påvirkning af olieprisen er minimal og formentlig ikke-eksisterende. Ikke desto mindre vurderer forfatterne olieprisens negative indflydelse på USA's økonomi til 187 mia. dollar.
 Så er de nået til 2.200 mia. dollar. De resterende 800 mia. dollar gribes ud af luften ved at opstille et alternativt og efter Stiglitzs og Bilmes' mening mere realistisk scenarie. I den beregning vurderes krigens udgift til 5.000 mia. dollar. Så de runder for en sikkerheds skyld op til 3.000 dollar. Begrundelsen er følgende: Krigens operative udgifter kunne være blevet brugt til at investere i USA's infrastruktur, hvilket ville have øget den økonomiske vækst. De tilføjer: Aktie- og obligationsmarkederne ville også være steget mere i værdi uden en krig.
 Det kan da godt være, men nogle af disse argumenter hviler på et for tyndt grundlag. Det er synd, fordi emnet er så alvorligt. Hvis de havde valgt tallet 2.000 mia. dollar, ville deres argumenter have virket mere slagkraftige.

