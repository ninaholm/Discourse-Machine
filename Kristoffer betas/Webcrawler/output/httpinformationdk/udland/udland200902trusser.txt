Sig fra med trusser
Også i år truer Indiens hindunationalister med at banke dem, der vil lufte kærligheden på Valentines Day. Denne gang har kvinderne slået igen med et nyt våben: Send dem lyserøde trusser


 Mahatma Gandhi opfordrede inderne til at vende den anden kind til kolonimagtens vold og i stedet protestere ved at spinde klæder. I dag tager en gruppe indiske kvinder tråden op, og opfordrer deres halve milliard med-søstre til at kvæle den højreekstreme hindubevægelse Shri Ram Sena med kærlighed ved at sende dem et par lyserøde trusser på Valentines Day - og så fejre det ved at gå på bar. 
"Vi besluttede os for at give Ram Sena opmærksomhed - men ikke den slags opmærksomhed de ønsker," siger en af aktivisterne, 29årige Nidha Susan til BBC. 
Kulturens vogtere
Protestbevægelsen, Consortium of Pub-going, Loose and Forward Women, der står bag Pink Chaddi Campaign blev skabt som reaktion på en episode den 24. januar, hvor omkring 40 medlemmer af Ram Sena angreb en gruppe kvindelige studerende, der drak øl på en bar i den sydindiske by Mangalore. Lederen af Ram Sena, Pramod Mutalik - der efter angrebet i Mumbai opfordrede unge hinduer til at blive selvmordsterrorister - sagde, at tiden var inde til, at hans mænd påtog sig at være "vogtere af den indiske kultur". 
Han bebudede, at Ram Sena i år ville gå på gaden på Valentines Day for at tvinge papirløse elskende til at gifte sig. Mutalik blev arresteret efter angrebet i Mangalore, men holdt fast i sin trussel. 
"Vi vil ikke tillade festligholdelse af den dag under nogen form," sagde han i denne uge til indiske medier.
Angrebet i Magalore og truslerne er del af en bredere og meget foruroligende tendens, mener den indiske kvindeminister Renuka Chowdhary, der ser angrebene som del af en generel 'talebanisering'.
Kampdag
Valentines Day - der i Europa ofte bliver beskyldt for at gavne smykke-og undertøjsindustrien mere end kærligheden - har udviklet sig til at være en kampdag i Indien. Få lande har taget den amerikanske tradition til sig som Indien, og i få lande har det affødt så voldsomme reaktioner, at ugifte par pludselig skulle vise deres kærlighed offentligt. I flere år har tilhængere af hindu-bevægelserne angrebet fester og butikker, der sælger Valentines-blomster og de brændt romantiske lykønskningskort af i gaderne. 
I skrivende stund har 34.402 mennesker erklæret på Facebook, at de vil følge opfordringen og smide en trusse i posten. Hvor mange, der gør alvor af det, må vise sig, men målet er i det mindste, at bunken af lingeri, der i dag lander hos moralens vogtere i Magalore vil overstige den, der i 2007 ankom til det burmesiske udenrigsministerium som protest mod juntaen. 


