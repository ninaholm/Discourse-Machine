21 såret ved bombeangreb



 21 mennesker blev såret, da en bilbombe i går eksploderede nær en politistation i en by øst for landets hovedstad, Algier.
Ingen har taget skylden for angrebet, men gruppen al-Qaeda i Nordafrika har tidligere taget skylden for lignende angreb i landet. Et af de værste bombeattentater fandt sted i december, da 41 mennesker blev dræbt. 17 af dem var FN-ansatte.
Algeriet er ellers gået fredeligere tider i møde siden 2006, da regeringen løslod 2.000 militante islamister. De havde udkæmpet en hård guerillakrig mod myndighederne siden 1992, da den siddende regering annullerede et demokratisk valg. 

