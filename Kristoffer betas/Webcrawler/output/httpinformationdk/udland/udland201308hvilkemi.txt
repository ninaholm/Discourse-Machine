Hvilke militære kort kan Vesten spille i Syrien?
Efter de påståede kemiske angreb i Damaskus i onsdags forbereder USA sig på krig. Blandt andre Frankrig, Tyrkiet og Storbritannien har meldt sig klar til en operation uden om FN. Information har talt med en række militære eksperter om, hvilke muligheder en koalition har for at gribe ind i det borgerkrigshærgede Syrien
 
	Mandag sagde den amerikanske udenrigsminister John Kerry, at præsident Obama anser det for vigtigt, at de ansvarlige stilles til ansvar for deres handlinger. Kerry lod forstå, at den syriske regering er ansvarlig. Han sagde, at det er kendt, at Syrien har kemiske våben, samt at regimet med sine handlinger har vist, at det ikke står tilbage for noget som helst. Foto: Scanpix


 
Flyforbudszone

	Hvem: USA og koalitionspartnere. Især Frankrig er fortaler for denne løsning.

	Hvordan: Første skridt er at etablere sikkerhed for egne fly ved ødelægge regimets forsvar i form af radarinstallationer, missilinstallationer og det kommando- og kontrolsystem, der dirigerer luftforsvaret, eksempelvis ved et missilangreb. Derefter vil Vesten have kontrol med luftrummet, hvorfra de kan yde støtte til oprørerne.

	Fordele: Minimale tab for Vesten, idet man undgår selv at sætte soldater ind, men kan nøjes med at yde støtte fra luften.

	Ulemper: Kræver mange bombeangreb, hvor det vil blive meget tydeligt, når mennesker bliver dræbt. Det kan udnyttes til propaganda. Da oprørerne fortsat står for kampene på jorden, vil man ikke have kontrol med, hvordan krigen forløber.

Våben til oprørerne

	Hvem: USA og koalitionspartnere. Ifølge eksperterne den mest realistiske mulighed.

	Hvordan: Først kræves efterretningsarbejde for at klarlægge, hvem man tør give våbnene til. Kurderne er oplagte modtagere. Dernæst kommer leverancer af våben, der kan modsvare regimets luftvåben og artilleri. Samtidig kan indsatsen indebære, at man sender folk til at træne oprørerne i at bruge våbnene.

	Fordele: Vesten blander sig uden at tage ansvaret. Ingen koalitionssoldater dør, man undgår at komme for meget på kollisionskurs med Rusland, og støtten vil være indenrigspolitisk spiselig i de fleste lande.

	Ulemper: Man risikerer at bevæbne al-Qaeda-grupper. Den begrænsede indblanding vil formentlig ikke kunne stoppe kampene.

Missil- og luftangreb

	Hvem: USA og formentlig Frankrig og Storbritannien har midlerne til at kunne udføre et sådant angreb. Men Tyrkiet og/eller Jordan skal være indforstået med planen, da missilerne vil skulle overflyve deres territorium på vejen mod Syrien.

	Hvordan: USA har destroyer-skibe i Middelhavet, som vil kunne affyre Tomahawk-missiler mod militære mål i Syrien. Da flere mål er mobile, vil bombefly også skulle tages i brug.

	Fordele: Det er kun nødvendigt at involvere få aktører, og man vil kunne iværksætte operationen i løbet af meget kort tid, og den vil kun medføre få civile tab.

	Ulemper: Historiske erfaringer fra bl.a. Jugoslavien viser, at missilangreb ikke stopper overgreb mod civilbefolkningen, og derfor kan der rejse sig krav om at følge op med mere vidtgående skridt.

Stødpudezoner

	Hvem: USA og koalitionspartnere. Tyrkiet eller Jordan skal være med på ideen.

	Hvordan: Tyrkiske eller jordanske soldater hjælper med støtte fra USA og koalitionspartnere ind over den syriske grænse og opretter en beskyttet zone, hvorfra oprørerne kan operere.

	Fordele: Oprørerne står selv for kampen. For amerikanerne vil modellen desuden have den fordel, at tyrkerne eller jordanerne går forrest, mens USA holder sig i baggrunden. Man vil kunne håndtere flygtninge i Syrien, hvilket vil lette presset på nabolandene.

	Ulemper: Uden for zonen har koalitionen ikke kontrol med situationen. For at garantere sikkerheden kan man blive nødt til at rykke længere ind i landet og derved engagere sig yderligere i borgerkrigen. Man kan desuden komme til at huse oprørere, man ikke sympatiserer med.

Boots on the ground

	Hvem: Især Tyrkiet kan se dette som en mulighed. Israel har desuden erfaringer med denne form for indgriben i Syrien. Erfaringer fra krigene i Irak og Afghanistan betyder dog, at muligheden formentlig ikke er på bordet.

	Hvordan: NATO-styrker rykker ind over f.eks. den tyrkisk-syriske grænse for at drive regimet ud. For USA kan det tage måneder at gøre klar til en sådan operation, mens Tyrkiet vil kunne handle hurtigere.

	Fordele: Tilstedeværelsen på jorden betyder, at dette kort vil give en koalition relativ stor kontrol over situationen. Mindre afhænger af oprørerne.

	Ulemper: Man engagerer sig i en krig i fuld skala med de økonomiske og menneskelige omkostninger, det har. Man rykker midt ind i en blodig sekterisk krig, hvis ende kan have meget lange udsigter. Og hvad gør man egentlig, når Assad er nedkæmpet?

