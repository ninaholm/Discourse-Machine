Upopulær præsident udskriver valg
Haitis præsident Preval har omsider sat dato for et kommende præsidentvalg, men eksperter advarer om en eksplosion af protester og uro, hvis ikke der sker fremskridt - og den upopulære præsident selv forsvinder
Flere og flere demonstranter går gennem Port-au-Princes' ødelagte gader for at stimle sammen foran præsidentpaladset, hvor de udtrykker voksende utilfredshed med Haitis regering og dens håndtering af jordskælvet.


 PORT-AU-PRINCE - Han står med spredte ben og overkroppen bøjet let bagover, som en bryder med armene i kampstilling og en retorik, der ikke lader nogen tvivl tilbage om, at det er lige præcis, hvad han er, mens han råber til kameraerne i forsamlingen, og hvem der ellers vil høre på ham:
»Den her regering er illegitim. Præsident Preval er ikke en præsident, men en røver. Vi vælger en regering til at gøre et job, men de gør intet. Derfor må de forlade deres jobs. Her sker ingenting. Vi vil ikke have vold, men Prevals tid er forbi,« råber Mario Sincer, mens flokken rundt om ham giver ham ret.
Bag ham er rækkerne af sammenstykkede telte, der fylder den centrale Champ de Mars-plads op med jordskælvsflygtninge, og foran ham det snehvide regeringspalads, hvis knækkede bue og væltede vægge ikke efterlader megen tvivl om, at de folk, Mario Sincer og de andre protesterende er ude efter, ikke befinder sig indenfor.
Valget kan gennemføres
Alligevel er en støt voksende mængde af demonstrationer igennem Port-au-Princes' ødelagte gader den seneste måneds tid endt foran præsidentpaladset for at udtrykke en hastigt voksende utilfredshed med Haitis regering og dens håndtering af jordskælvet under sloganet »Aba Preval« (Ned med Preval), der i stigende grad er at finde som graffiti på murene sammen med efterlysninger af forstødte diktatorer. »Aristide bon retour« (Aristide velkommen tilbage) eller »Jean-Claude Duvalier bon retour,« står der som et slags vidnesbyrd om den generelle utilfredshed med Haitis nuværende ledelse.
Demonstrationerne startede som en protest mod Prevals forslag om at udskyde det valg, som Preval nu omsider har bekendtgjort, skal foregå 28. november i år. Med baggrund i, at præsidenten først indtog sin taburet i maj 2005, ville han oprindeligt have forlænget sin embedsperiode ekstraordinært til maj 2011. Det fremkaldte imidlertid en voldsom reaktion fra både befolkning og oppositionspolitikere, og Preval måtte derfor trække sit forslag tilbage.
De fleste iagttagere vurderer da også, at valget godt kan gennemføres på trods af jordskælvet, og at det er vigtigt, at det sker.
»Den eneste måde at genopbygge ordentligt er at have en legitim regering på plads, der er resultatet af frie og fair valg. Hvis vi ikke har valg i slutningen af året, og der bliver valgt en præsident i februar, får vi endnu en provisionel regering i Haiti, og vi har set, at når det sker, bliver alting blokeret, fordi internationale partnere venter på en regulær regering. Det er vitalt, at der findes en leder, som repræsenterer befolkningen på en legitim måde,« konstaterer lederen af FN's store styrke i landet, Edmund Mulet, til Information.
Derfor håber de fleste på, at valget gennemføres efter planen. Men tvivler samtidig på, at det vil ske:
»Preval har en lang historie med at gennemføre rodede og udsatte valg. Det har han gjort tre gange tidligere, og alting tæller for, at han også vil gøre det denne gang,« siger Michel Soukar, en politisk analytiker, der har sit eget program på radiokanalen Signal FM, der sammen med de andre radiokanaler er det mest udbredte massemedie i Haiti.
»Lige nu er der VM, og folk her er vilde med fodbold, så regeringen har relativ arbejdsro, så længe det foregår. Men hvis der går meget mere end en måned uden synlige fremskridt, så vil Haiti eksplodere. Hvis han udsætter valget, vil det hele eksplodere, og hvis han vinder valget, vil det eksplodere. Faktisk vil det eksplodere uanset hvad, med mindre valget bliver gennemført, og Preval taber,« konstaterer radioværten pessimistisk.
Råber på Aristide
Den politiske situation i Haiti er ekstra kompliceret, fordi en lang række af parlamentssæder egentlig skulle have været oppe at vende til et valg i februar, som blev aflyst efter jordskælvet og derfor står ubesatte. Parlamentet er reelt opløst, hvilket efterlader Preval med en temmelig uindskrænket magt og medfølgende ansvar for fremskridt - og mangel på samme.
Det er imidlertid også svært at se, hvorfra udfordringen skal komme. Brede politiske bevægelser uden for den Aristide-grundlagte Lavalas-bevægelse, som Preval og hans regering har udspring i, eksisterer ikke rigtig i Haiti, og blandt de protesterende er det mest konkrete alternativ til Preval da også en temmelig urealistisk tilbagevenden af Jean-Bertrand Aristide, der blev forstødt fra landet i 2004, delvist ved amerikansk intervention.
»Så længe demonstranterne råber Aristides navn, vil de ikke få opbakning fra middelklassen og overklassen, selvom de også er utilfredse, fordi Aristide skræmmer dem, og de ikke ønsker en gentagelse af det kaos, der herskede, før han forlod landet. Men han er blot et symbol på forandring, for alle ved, at han ikke vil vende tilbage,« vurderer Michel Soukar, der imidlertid ikke tror, at det vil få protesterne til at dø hen:
»Det er den samme korruption, du har i dag, som før. Genopbygningen er ikke startet, og Haiti klarer sig kun lige, fordi det internationale samfund har lagt et bloddrop ind i vores land. Derfor vil protesterne fortsætte og vokse, og henad vejen vil et alternativ til Preval også opstå, hvis situationen ikke forbedrer sig.«


