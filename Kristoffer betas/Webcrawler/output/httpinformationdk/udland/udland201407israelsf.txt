Israels fredsbevægelse døde i Oslo
Den tidligere så stærke israelske fredsbevægelse er sygnet hen, og de få resterende aktivister står tilbage uden indflydelse eller venner. Paradoksalt nok begyndte nedturen med en sejr
Palæstinensiske Sheyma al-Masri på fire år er indlagt på  Al-Shifa-hospitalet i Gaza efter at være blevet såret i bl.a. maven, underlivet og i skuldren under et israelsk luftangreb.


 Tel Avivs gader er stuvende fulde. Fredsbevægelsen Fred Nu har samlet anslået 400.000 mennesker i protest mod massakrerne på palæstinensiske flygtninge i Sabra- og Shatila-lejrene i Beirut i Libanon. Bevægelsen er en reel magtfaktor i israelsk politik og lægger hårdt pres på regeringen for at iværksætte en undersøgelse af hændelserne.
»Der findes et andet Israel, der lever på sin samvittighed, ikke kun på sit sværd, et land af konstruktivitet og menneskelig værdighed,« tordner oppositionens leder, arbejderpartiets Shimon Peres, ved demonstrationen.
Datoen er 28. september 1982, og den israelske fredsbevægelse nyder sin måske stolteste stund, da presset kort efter giver pote, og regeringen indleder en undersøgelse, der finder Israel »indirekte ansvarlig« for massakrerne, som blev udført af kristne libanesere allieret med israelere.
Men det er efterhånden længe siden. Mens raketterne i disse dage flyver fra Gaza ind over Israel og det israelske militær foretager luftangreb, der rammer Hamas-ledere såvel som kvinder og børn, befinder fredsbevægelsen sig i det, Israel-eksperten Jakob Feldt kalder »sin svageste position nogensinde«.
»Fredsbevægelsen er ikke længere, hvad den plejede at være med store demonstrationer og opbakning fra toneangivende intellektuelle,« siger Jakob Feldt, der er lektor ved Roskilde Universitet og blandt andet har udgivet bogen Et andet Israel om landets kritiske stemmer.
En af de mest toneangivende kritiske stemmer i Israel gennem mange år er den kendte venstreorienterede journalist og kommentator ved avisen Haaretz, Gideon Levy. Han er en stærk kritiker af den israelske regerings politik over for palæstinenserne, men har de seneste år måttet sande, at opbakningen til hans synspunkter er svindende.
»Du ser ikke længere demonstrationer med hundredtusindvis af mennesker som i 1982. I dag kan fredsbevægelsen knap samle nogle få hundrede. Den er en skygge af sig selv,« siger Gideon Levy.
Luftkastellet Oslo
Forklaringen på fredsbevægelsens nedtur er nærmest enslydende, uanset om man konsulterer Jakob Feldt, Gideon Levy eller israelske forskeres artikler om emnet. Og ironisk nok begynder den med det, der ellers i sin tid blev fejret som en stor sejr for fredsbevægelsen: Oslo-aftalerne i 1990’erne.
»Det skabte en enorm optimisme, hvor folk troede, at fredsbevægelsens vision faktisk blev til virkelighed. Arbejderpartiets Rabin og Peres var nationale helte, og israelere tog til Vestbredden og besøgte palæstinensere. Men hele det luftkastel blev sprængt, da Hamas i 1994 og 1995 begyndte at foretage selvmordsaktioner i et hidtil uset omfang i Jerusalem og Tel Aviv,« siger Jakob Feldt.
»Venstrefløjen havde ikke noget svar på, hvordan man skulle håndtere den situation. Det eneste, der kom, var militære aktioner. Og støtterne af Oslo-processen erfarede, at dem, der reelt fik vind i sejlene, var grupper som Hamas. Det skabte en kolossal desillusion,« siger han.
»De fleste israelere tænker i dag, at et relativt fredeligt dødvande nok er bedre end at risikere at åbne op for det ragnarok af terror, som 90’erne og begyndelsen af 00’erne i perioder var.«
Højredrejning
For nogle har de bitre erfaringer efter Oslo betydet, at de har bevæget sig til højre i det politiske spektrum og er blevet hardlinere.
Den israelske historiker Benny Morris skrev i 90’erne nogle af de bøger, der spillede den måske væsentligste rolle i at bevise, at Israel faktisk fordrev palæstinenserne i 1948 – noget det officielle Israel hårdnakket havde benægtet.
Han stemte gennem mange år på skiftevis Arbejderpartiet og de mere venstreorienterede partier Meeretz og det nu hedengangne Sheli, som traditionelt er associeret med fredsbevægelsen, og i sin soldatertid nægtede han at tjene i de besatte områder. Men omkring årtusindeskiftet tabte han ifølge eget udsagn helt troen på, at palæstinenserne ønskede fred.
»Bombningerne af busser og restauranter rystede mig virkelig. De fik mig til at forstå dybden af hadet til os. De fik mig til at forstå, at den palæstinensiske, arabiske og muslimske fjendtlighed over for den jødiske eksistens her bringer os på udslettelsens rand. Det palæstinensiske samfund er et sygt samfund. Det bør behandles på samme måde, som vi behandler personer, der er seriemordere,« sagde Benny Morris i et interview med Haaretz i 2004.
Historikeren er på den måde et symptom på den højredrejning af det israelske samfund, som har marginaliseret fredsbevægelsen og dens venner på den parlamentariske venstrefløj mere og mere. Ved det seneste valg i 2013 fik Arbejderpartiet 11 procent af stemmerne, mens Meeretz fik fem procent. I begyndelsen af 90’erne kunne de to partier på valgdagen mønstre en opbakning på henholdsvis 35 procent og 10 procent.
Og som om decimeringen af fredsbevægelsens traditionelle allierede i parlamentet Knesset ikke var nok, har de tilbageværende i især Arbejderpartiet fået et langt mere ambivalent forhold til bevægelsen.
»Arbejderpartiet sender stadig signaler om, at de går ind for en tostatsløsning, men samtidig vil de gerne sende et hardliner-signal. De lider lidt af de samme sygdom som andre vestlige socialdemokratier: Folk er usikre på, om de overhovedet fører en anderledes politik end højrefløjen,« siger Jakob Feldt.
Trusler
Som en af de få markante tilbageværende kritiske stemmer i den israelske offentlighed har Gideon Levy oplevet, hvordan udviklingen i de senere år har gjort det markant vanskeligere at være i opposition til det officielle Israels politik.
»Samfundet er blevet totalt apatisk, indifferent og højreorienteret.«
»For en del år siden skrev jeg en kritisk artikel om den israelske hærs piloter, og den blev i vid udstrækning accepteret. Nu har jeg så skrevet en nærmest identisk artikel om de piloter, der bomber Gaza-striben, og det skabte en frygtelig røre. Jeg bliver dæmoniseret på de sociale medier og modtager trusler. Sådan var det aldrig før i tiden,« siger Gideon Levy med henvisning til klummen »De laveste gerninger fra de højeste højder«, som blev publiceret i Haaretz i tirsdags.
En lignende behandling er fredsbevægelsen udsat for, fortæller han.
»Der er nogle få dedikerede og meget modige grupper tilbage, men de bliver totalt delegitimiseret og har ingen indflydelse overhovedet. Der er i offentligheden en total mangel på tolerance over for folk med anderledes holdninger end de herskende. Så sent som sidste lørdag blev en gruppe aktivister gennembanket af højreorienterede under en demonstration mod krigen i Gaza, og politiet gjorde intet. Der er trusler på de sociale medier. Folk er simpelthen bange for at demonstrere,« siger Gideon Levy.
’At slå græsplænen’
Det ændrede politiske klima, desillusionen efter Oslo og manglen på indflydelse og venner har fået de resterende dele af fredsbevægelsen til at flytte fokus i deres arbejde, fortæller Jakob Feldt.
»En gruppe som Settlement Watch har ikke en overordnet politisk vision, de holder kun øje med bosættelserne. Breaking the Silence støtter soldater, der gerne vil aflægge vidnesbyrd om, hvad de har oplevet i militæret. Så er der Fred Nu og Gush Shalom, de lidt ældre bevægelser, men deres talsmænd er ikke længere store israelske stemmer, der hele tiden er i medierne, og de har ikke nær så mange medlemmer som i 80’erne og 90’erne,« siger han.
»Den store forkromede paraplyorganisation for alle, der ønsker en tostatsløsning, den findes ikke rigtig længere,« siger han.
Resultatet af fredsbevægelsens fallit ses i disse dage, hvor Hamas’ raketter fyger ind over den israelske grænse og det israelske militær bomber løs i Gaza:
»Der er et udtryk i det israelske militær om krigen mod Hamas: ’At slå græsplænen’, kalder de det. Den palæstinensiske terrorisme er ukrudt, som ikke kan fjernes helt, men man bliver nødt til at slå græsset en gang i mellem. Alle ved, det ikke virker, men alle ved også, at man bliver nødt til at reagere,« siger Jakob Feldt.

