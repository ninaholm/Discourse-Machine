Google går til modangreb
Google er fra flere sider blevet beskyldt for lemfældig omgang med personfølsom data. Tirsdag svarede virksomheden igen med lanceringen af en hjemmeside, der afslører regeringers egne anmodninger om at få brugeroplysninger udleveret 


 I et spektakulært modangreb offentliggjorde Google den 20. april en hjemmeside, der detaljeret beskriver hvilke lande der har anmodet om at få udleveret brugerdata af Google. Det fremgår også af hjemmesiden, hvilke lande der har pålagt Google at fjerne specifikt indhold bl.a. fra videotjenesten Youtube.
Offentliggørelsen kommer efter massiv kritik af bl.a. Google Street View, der tilbyder detaljerede billeder af offentlige gader. For tiden behandler databeskyttelsesmyndighederne i 10 lande klager fra utilfredse borgere, og adskillige regeringer har udtrykt bekymringer omkring produktet. Også Googles sociale network Buzz er under kritik for ”at være iværksat uden behørig hensyntagen til privatlivets fred og databeskyttelse love”.
I kølvandet på den massive kritik, valgte Google tirsdag at offentliggøre hvilke lande der selv har anmodet om at få udleveret data om Googles brugere. Ikke for at rykke fokus fra egen omgang med personfølsom data, forsikrede Googles talsmænd, men for at forhindre censur.
Åbenhed fører til mindre censur
De forespørgsler Google har offentliggjort stammer alle fra perioden fra den 1. juli til den 31. december 2009. Her kan man bl.a. læse, at der i Storbritannien var 1.166 anmodninger fra myndighedernes side om udlevering af data om brugere. Videre var der 59 anmodninger om at fjerne websider fra Googles tjenester, hvor Google efterkom 45. Det drejede sig bl.a. om 43 YouTube-videoer, men det fremgår dog ikke af tallene, hvilke offentlige myndigheder der har fremsat anmodningerne.
Google begrundede offentliggørelsen med "troen på, at større åbenhed vil føre til mindre censur", og linkede i den officielle pressemeddelelse til en allerede eksisterende liste, der viser, at Brasilien, hvor Googles sociale netværk Orkut er enormt populært, er førende i verden med 291 anmodninger om fjernelse af indhold - med Tyskland , Indien, USA, Sydkorea og Storbritannien på de efterfølgende pladser.
Til stor overraskelse for de fleste, så er Kina ikke repræsenteret på listen. Det forklarer Google ved, at "censur i Kina er anset som statshemmeligheder, og at det derfor ikke på nuværende tidspunkt er muligt at afslører kinesiske krav om censur."   Der er dog næppe nogen tvivl om at Kina ville toppe listen, da en betingelse for at Google kunne entrere det kinesiske marked var en omfattende censur af tusindvis af websider fra søgeresultaterne.
Kamp for ”fri information”
Google har iscenesat offentliggørelsen som et led i den fortsatte kamp for fri information, der passer ind virksomhedens mission for "at organisere verdens information og gøre den universelt tilgængelig".   Det passer også ind i den igangværende kamp med den kinesiske regering, hvis censur af søgeresultater endeligt blev for meget for Google i januar i år.
Som konsekvens har Google nu trukket sig tilbage til Hong Kong, og har stoppet censureringen af søgeresultater – noget som kineserne dog ikke nyder godt af, da de ikke kan benytte søgetjenester uden for landets grænser.
Åbenhed er afgørende
David Drummond, virksomhedens chefjurist, skrev i en blogpost ved offentliggørelsen af den nye hjemmeside, at myndighedernes forespørgsler ofte bunder i helt legitime krav, f.eks. som et led i kampen mod børnepornografi på internettet.
"Langt størstedelen af disse anmodninger er gyldige, og ofte er der tale om nødvendige skridt i forbindelse med strafferetlig efterforskning. Men data om disse aktiviteter har historisk set ikke været bredt tilgængelige, heller ikke for myndighederne, og vi mener, at større åbenhed vil føre til mindre censur."
En Google-talsmand insisterede på, at tidspunktet for lanceringen intet har at gøre med de verserende undersøgelser af Google Street View i Storbritannien, Canada, Israel, Frankrig, Spanien, Irland, Italien, New Zealand, Tyskland og Holland. "Vi har arbejdet med dette i flere måneder," forsikrede han.
De forespørgsler Google har offentliggjort inkluderer ikke henvendelser fra ngo’er, virksomheder og private personer. Havde de været inkluderet ville tallene været anderledes dramatiske, da Google hver måned modtager tusinder af henvendelser om stødende indhold på virksomhedens mange forskellige tjenester.     
Copyright: Guardian News & Media 2010. Oversat af Mikkel Marienlund

