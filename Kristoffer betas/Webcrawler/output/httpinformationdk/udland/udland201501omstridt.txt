Omstridt del af TTIP skudt til hjørne
EU-Kommissionen offentliggjorde tirsdag resultaterne af en offentlig høring om en omstridt del af frihandelsforhandlingerne med USA. Et stort flertal er imod forslaget om en særdomstol og forhandlingerne er foreløbig sat på standby


 Mens forhandlingerne om en frihandelsaftale mellem EU og USA (TTIP) netop har bevæget sig ind i et nyt år, hvor alle detaljer efter planen skal falde på plads, er det endnu uvist, om en omstridt voldgiftsdomstol ved navn ISDS bliver del af aftalen.
Siden januar sidste år har den del af forhandlingerne, der omhandler ISDS, været sat på standby, og sådan vil det forblive indtil den »afsluttende fase af forhandlingerne«.
Det annoncerede EU-Kommissionen i går, i forbindelse med at den fremlagde resultaterne af en omfattende høringsrunde om ISDS, som den foretog sidste år. Her erklærede 88 pct. af de 150.000 borgere og interesseorganisationer, der havde givet deres mening til kende, sig ifølge Euractiv som modstandere af ISDS-mekanismen.
»Høringen viser tydeligt, at der er stor skepsis over for ISDS-instrumentet,« siger EU’s handelskommissær, Cecilie Malmström, i en pressemeddelelse. Hun vil nu gå i dialog med EU-landenes regeringer, Europaparlamentet og repræsentanter for civilsamfundet, før hun foretager sig yderligere i forhold til ISDS.
ISDS vil tillade investorer at indbringe regeringer for internationale tribunaler i stedet for hjemlige domstole. Fortalere ser det som et nødvendigt værn mod, at virksomheder bliver diskrimineret eller får eksproprieret deres investeringer.
Men kritikere frygter, at mekanismen også vil gøre det muligt for investorer at kræve store erstatninger, hvis et land eksempelvis indfører nye og højere standarder for miljø eller fødevarer som kan skade en virksomheds indtjening. Det forhandlingsmandat, EU-landene har givet Kommissionen, forudser, at det omstridte voldgiftstribunal bliver del af aftalen.
Men handelskommissær Malmstrøm understreger, at »EU-Kommissionen aldrig vil så meget som overveje en aftale, der vil sænke vores standarder eller begrænse vores regeringers ret til at regulere.«
Det har dog ikke stillet kritikerne tilfredse. ISDS bør droppes helt, mener en lang række ngo’er.
Rød linje
Med 150.000 tilkendegivelser fra borgere og interesseorganisationer menes høringen om ISDS at være den hidtil største i EU’s historie. Jeppe Kofod, medlem af Europa-parlamentet for Socialdemokraterne, mener at det sender »et vigtigt og godt signal« til Kommissionen. Han finder flere af de kritikpunkter, der er blevet rejst, »berettigede«. Men selv har han hidtil forholdt sig afventende i forhold til at tage endelig stilling, da der endnu er uklarhed om de præcise detaljer.
»Spørgsmålet er, om der overhovedet er behov for en ISDS-mekanisme i den her aftale. Det er der efter min mening meget, der tyder på, at der ikke er,« siger Jeppe Kofod med henvisning til, at både EU og USA har veludbyggede retssystemer, der kan håndtere sagerne.
»Men der kan selvfølgelig være særlige tilfælde, hvor sager for eksempel trækker ud i lang tid. Derfor er det for tidligt at sige, om der muligvis skal være en voldgift i en eller anden form, evt. som en sidste instans,« siger han.
Når en frihandelsaftale engang er forhandlet på plads, vil parlamentet skulle godkende den i sin helhed, før den kan træde i kraft. Ifølge mediet Euractiv, der følger EU-politik tæt, kan Jeppe Kofods socialdemokratiske gruppe vise sig at blive »indflydelsesrig« i forhold til den endelige beslutning. Det skyldes, at den socialdemokratiske gruppe er parlamentets næststørste, og at medlemmerne, på trods af en klar opfordring fra formand Gianni Pittella om at droppe ISDS, generelt endnu ikke er så fastlåste i deres positioner som andre grupper. Samtidig er det tyske gruppemedlem Bernd Lange formand for parlamentets handelskomité, hvor han leder arbejdet med at udarbejde Europa-Parlamentets anbefalinger til Kommissionen ift. frihandelsaftalen. Jeppe Kofod understreger, at han er stærk tilhænger af en frihandelsaftale som sådan. Men det betyder ikke, at Kommissionen kan regne med hans ubetingede støtte.
»For mig er det vigtigt, at vi på områder som miljø, forbrugerbeskyttelse, arbejdstagerrettigheder og så videre ikke blot kan bevare de standarder, vi allerede har, men også kan forhøje dem, som vi lyster. Altså at demokratiet forbliver intakt. Det er min røde linje,« siger Jeppe Kofod.
– Hvis den ’røde linje’ bliver overskredet, vil du så stemme mod hele frihandelsaftalen?
»Jeg mener, det er et ret vigtigt princip. Så ja.«

