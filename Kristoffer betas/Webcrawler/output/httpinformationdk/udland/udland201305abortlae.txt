Abortlægen, der blev babymorder
Historien om abortlægen Kermit Gosnell, der er anklaget for at have myrdet spædbørn med en saks, har alt det, der skal til for at fange mediernes opmærksomhed. Alligevel har få medier skrevet om retssagen. For historien om Gosnell er historien om alt det, der gør ondt i USA
 Foto: Scanpix


 
	Eftermiddag er netop blevet til aften, da FBI 18. februar 2010 ransager abortklinikken Women’s Medical Society i Philadelphia. Politiets narkoenhed, DEA, har i månedsvis været på sporet af klinikken, som mistænkes for ulovligt at sælge receptpligtig medicin. Og politiagenterne finder da også store mængder ulovlig medicin, men det er ikke det, der overrasker dem. De finder noget langt værre. Noget, der senere kom til at give klinikken tilnavnet house of horrors.

	»Der var blod på gulvet. En stank af urin fyldte luften. Halvt bevidstløse kvinder sad i venteværelsets stole, der var overdækket af tæpper med blodstænk,« siger én af politiagenterne i den 280 sider lange rapport, der blev skrevet på baggrund af agenternes makabre fund: ligdele fra mindst 45 aborterede fostre, gemt overalt i klinikken i poser, containere og glas. Mange af dem var ældre end 24 uger, som er abortgrænsen i Philadelphia. Mindst to – nok tre – aborteret så sent, at de havde været levedygtige. Det her er fortællingen om en grusom kriminalhistorie. Men det er også fortællingen om en sag, de amerikanske medier ikke turde skrive om. For historien om, hvordan abortlægen Kermit Gosnell brugte minoritetskvinder som forsøgsdyr, halshuggede levende spædbørn med sakse, og trods et utal af søgsmål forblev udenfor statens søgelys, er historien om det, der er galt i USA. Om uligheden i sundheden, om racisme mod underklassen og om abortdiskussionen, der ikke har rykket sig en millimeter

	Levende aborter

	Engang var Kermit Gosnell én af aborttilhængernes pionerer, i dag er han tiltalt for et utal af illegale aborter og otte mord. Ét uagtsomt drab på den 41-årige Karnamaya Mongar, en flygtning fra Bhutan, som døde af en overdosis bedøvelse, Gosnell angiveligt skulle have fyldt hende med i forbindelse med en abort, og syv overlagte mord på spædbørn. Ifølge anklageskriftet har Gosnell dræbt dem ved at klippe deres rygsøjle over med en saks. Én af klinikkens ansatte, Steven Massof, har efterfølgende fortalt retten, at det var »standart procedure«, og at han selv har »klippet rygsøjlen« på over hundrede spædbørn. Børn, der skulle have været aborteret, men som fejlagtigt blev født levende. Sene aborter var nemlig klinikkens hemmelige speciale. Officielt var klinikken kendt for, at patienterne som oftest var farvede, fattige kvinder. For Gosnell handlede det om at »give tilbage« til samfundet. Et ædelt formål, som i sluttresserne gjorde ham til én af aborttilhængernes helte. Som han sagde i 1972 til en lokaljournalist:

	»Jeg er som læge meget optaget af livets ukrænkelighed. Og netop på grund af det, tilbyder jeg aborter til kvinder, der behøver det.«

	I dag kræver anklageren ham idømt USA’s hårdeste straf: døden.

	De ’identitetsløse’

	I dag er det over tre år siden, at politiagenterne ransagede Kermit Gos-nells praksis. Alligevel er det først nu, de amerikanske tabloid- og mainstreammedier begynder at skrive om sagen, der netop nu oprulles i retten i Philadelphia. Formodentligt har mange endnu ikke hørt om sagen, og hvorfor ikke? Det spørgsmål stiller de amerikanske medier nu sig selv. Historien har jo alt det, der skal til for at blive en forsidebasker: mord, karakterfald, misbrug og svigt.

	»Lad mig slå det åbenlyse fast. Det her burde være forsidestof,« skrev klummeskribent Kirsten Powers for nylig i USA Today og dokumenterede, hvordan historien indtil for ganske nylig er gået ubeskrevet forbi landets store medier. Andre kendte, amerikanske klummeskribenter kaldte det en medieblackout, at ingen medier har omtalt historien før retssagen mod Kermit Gosnell indledtes. I et indlæg på det politiske onlinemedie Policymic kommer forfatter Amy Sterling Casil med sit bud på, hvorfor medierne ikke har skrevet om aborthelten, der blev babymassemorder: racisme mod underklassen. En klasse, ofrene i Gosnell-sagen alle tilhørte. Karnamaya Mongar, som døde på Gosnells briks af en overdosis bedøvelse, var fattig, farvet og talte ikke engelsk. De øvrige ofre, aborterne, som blev født levende, var så tæt på identitetsløse som muligt. For som sagens storjury skriver i sin rapport, så »er ofrene fattige farvede kvinder og spædbørn uden identitet«. Og netop derfor handler sagen også om uligheden i det amerikanske sundhedssystem, mener USA-ekspert Mette Nøhr Claushøj.

	En klinik som Kermit Gosnells kan netop eksistere på grund af kombinationen af mangel på sundhedsforsikringer og massiv abortmodstand, mener hun: »Ekstremt mange fattige har ikke en sundhedsforsikring, som f.eks. dækker prævention og abort. Uden den er der ikke megen hjælp af hente, da abortmodstanden får flere frivillige centre for familieplanlægning til at lukke. Det gør fattige gravide kvinder, der ikke har råd til flere børn, desperate,« siger hun og sammenligner deres situation med før aborten blev fri i USA.

	»De har ret til aborter, men det amerikanske samfund har så mange barriere, at de tvinges i armene på klinikker som Gosnells.«

	Mors Dag Massakren

	Ofrene repræsenterede ’bunden af samfundet’. Og måske var det netop på grund af den kynisme, at Kermit Gosnell 41 år tidligere gik fri i en sag, der skulle blive kendt som ’Mors Dag Massakren’: Året er 1972, det er Mors Dag. 15 kvinder, der er i slutningen af deres graviditet, sættes på en bus fra Chicago mod Philadelphia.

	Destinationen er Kermit Gosnells abortklinik, da han er den eneste, som vil foretage sene aborter. Kvinderne er fattige, og Gosnell lokker dem med, at de kan få aborten billigere, hvis han må filme indgrebet. I virkeligheden skal kvinderne være testpersoner på en abortteknik, Gosnell aldrig før har prøvet. Ikke en gang på dyr. Men det fortæller han dem ikke.

	Abortteknikken hedder ’super coil’ og er opfundet af en mand ved navn Harvey Karman, som sad i fængsel i 50’erne for drabet på en kvinde, der døde efter hans forsøg på at abortere med en nøddeknækker. Metoden super coil kan bruges helt ind i syvende måneds graviditet og kræver hverken bedøvelse eller instrumenter. Randy Hutchins, som var ansat i Gosnells klinik, beskrev i retten teknikken således:

	»Super coil er kort fortalt plastik knive, formet som en kugle ... Knivene var overtrukket med en gel, så de ville forblive lukkede. Kuglen sættes ind i kvindens livmor. Efter adskillige timer vil kropsvarmen få knivene til at springe frem og skære fostret op, og fostret vil blive frastødt«.

	Ni ud af de 15 forsøgskvinder blev alvorligt skadet. Én måtte have fjernet hele sin livmor, andre fik indre blødninger, infektioner eller dele af fostret blev inde i kroppen.

	Der gik politik i abort

	Det lykkedes Gosnell at gå fri for straf, og staten vendte de følgende 40 år det blinde øje til hans klinik. Trods et utal af borgerhenvendelser og 46 søgsmål på 32 år, blandt andet fra tidligere ansatte, der krævede klinikken lukket, blev sidste kontrolbesøg foretaget i 1993.

	Henvendelser om, at Gosnell ikke brugte sterile instrumenter, tvangsaborterede på mindreårige, hvis mødre krævede det, og at hans personale var ufaglærte, blev ignoreret.

	Pennsylvanias sundhedsforvaltning stoppede nemlig med at foretage rutinebesøg på abortklinikker, da Tom Ridge, der er aborttilhænger, blev guvernør i 1995.

	Sundhedsforvaltningens leder Janet Staloski har i retten fortalt, hvordan det var praksis, at forvaltningen ændrede procedure afhængigt af den siddende guvernørs politiske overbevisning. Tilsynet med abortklinikkerne stoppede ifølge Janet Staloski under Tom Ridge, fordi »staten ikke ville skabe barriere for kvinder, der ønskede en abort«.

	»Vi frygtede, at tilsynene ville betyde, at der blev færre abortklinikker«. Kort sagt, der gik politik i det. Ligesom den altid gør i USA, når emnet hedder abort.

	Abortdiskussionens ømtålelighed er netop én af årsagerne til, at medierne i tre år stort set har ignoreret Gosnell-sagen, mener Harold Maass, der er redaktør på The Week Magazine. For historien er en tabersag. Både for abortmodstanderne og tilhængere.

	»Liberale nyhedskanaler ignorerer historien, fordi de taler for retten til abort og tænker, at hvis de dækker historien, vil det skade deres sag« skriver han. En anklage Melinda Henneberger fra Washington Post bekræfter er sand:

	»Vi journalister har ikke skrevet mere om sagen, fordi den eneste type aborthistorie, de fleste medier nogensinde dækker, handler om trusler imod abortrettigheder. Faktisk er dette en så indgroet holdning, at mange journalister efter min mening har oprigtigt svært ved at opfatte en historie uden for det paradigme«, skriver hun.

	Men omvendt, er historien heller ikke en vindersag for abortmodstandere. For dem, der nægter kvinder retten til abort, er Gosnell-sagen en farlig fortælling, mener Harold Maass. Og måske eksisterer Kermit Gosnell ikke på trods, men derimod på grund af abortmodstanderne.

	»For dem, der nægter fattige kvinder retten til anstændig lægehjælp, herunder abort, er det en farlig fortælling. Det lykkedes Gosnell at ansætte ufaglært personale og drive praksis under barbariske forhold, fordi han tilbød aborter til fattige, farvede kvinder. Han er eksemplet på, hvad der sker, når fattige ikke får hjælp til familieplanlægning,« skriver Maass.

	Menneskerettigheder

	Retssagen mod Kermit Gosnell er i sin sidste fase. I øjeblikket er juryen i gang med at votere. Flere af vidnerne er tidligere ansatte i Gosnells klinik, og de risikerer nu lange fængselsstraffe for deres udtalelser i retten. Diskussionen om, hvorfor medierne ikke skrev om Kermit Gosnell-sagen fylder pludseligt langt mere, end selve dækningen af sagen nogensinde har gjort. Der bliver vasket hænder blandt redaktørerne.

	Nogle forklarer den manglende dækning med, at sagen om Gosnell er en lokalhistorie.

	En lokalhistorie, spørger Melinda Henneberger i en klumme i Washington Post. Hvornår har en sag om en massemorder, et forvaltningssvigt, en oprulning af aborthistorien og fortællingen om en helt, der blev et monster sidst været en lokal historie, spørger hun videre.

	»Du behøver ikke være imod abort for at finde sene aborter afskyelige eller for at synes, Gosnell-retssagen har meget stor nyhedsværdi. Det handler ikke om at være for eller imod abort. Det handler om menneskerettigheder. Den larmende stilhed fra alt for mange af de medier, der engang var så væsentlig en faktor for at sikre større retfærdighed i Amerika, er en skændsel«.

	 

	 

