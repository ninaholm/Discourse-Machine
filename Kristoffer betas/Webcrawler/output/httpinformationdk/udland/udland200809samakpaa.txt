Samak på vej tilbage



 Thailands afsatte premierminister, Samak Sundaravej, accepterede i går sit partis nominering til posten som regeringschef. Om han så får posten igen, afgøres ved en afstemning i parlamentet i dag. Talsmænd for de tusindvis af demonstranter, der siden den 26. august har holdt premierministerkontoret besat for at tvinge Samak fra magten, erklærer, at de fortsætter deres aktion, hvis Samak bliver premierminister igen. Accepten fra Samak kom to dage efter, at landets forfatningsdomstol fjernede ham som leder på grund af hans bijob som tv-kok. Den 73-årige Samak selv har endnu ikke kommenteret hverken nomineringen eller forfatningsdomstolens kendelse. 

