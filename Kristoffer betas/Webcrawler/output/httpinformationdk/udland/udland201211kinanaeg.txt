Kina nægter at anerkende sine ’sorte’ børn
Få dage før kommunistpartiets kongres opfordres Kinas ledere til at skrotte landets omstridte etbarnspolitik. En brutal håndhævelse af politikken har ført til omfattende kritik, og samtidig har de strikse regler skabt millioner af illegale ’sorte’ børn, der lever som samfundets marginaliserede
Fireårige Wang Bochao eksisterer ikke officielt i Kina. For han er sine forældres barn nummer to, og ifølge regeringens etbarnspolitik skulle han slet ikke have været født. Hans mor Feng Yajie håber, at Kina under en ny ledelse vil ændre politik og give en form for amnesti til de mange ’sorte’ børn.


 Wang Bochao virker ganske livlig, på trods af at han egentlig slet ikke burde eksistere. Drengen løber frem og tilbage med en fodbold mellem køkkenet og sofahjørnet i familiens hjem i udkanten af Beijing, indtil hans morfar kommer ud fra sit værelse og strengt irettesætter ham: »Nu skal du være stille!«
Lydigt sætter den fireårige sig tilbage i sofaen og ser fjernsyn, men skruer så højt op for lyden, at morfaren igen dukker op med et blik, der signalerer, at en ørefigen er lige på trapperne.
Bochao er som millioner af andre kinesiske børn: kvik, elsket og anstrengende. Men samtidig er han illegitim og uden identitet i eget land. For han er sin mors og fars barn nummer to, og ifølge regeringens lokale familieplanlægningsbureau skulle han slet ikke være født. Familien har forbrudt sig mod Kinas såkaldte etbarnspolitik. Og så længe forældrene ikke betaler en for dem gigantisk bøde, nægter myndighederne at anerkende Bochaos eksistens.
»Jeg håber, at landets ledere ændrer deres politik,« siger moren Feng Yajie. »Den er ikke retfærdig.«
Og måske er der tegn på, at det kan ske. Debatten om etbarnspolitikken tager i hvert fald til i Kina. Forud for kommunistpartiets kongres denne uge, hvor en ny ledelse udpeges, lyder der nu opfordringer til, at landets nye ledere anført af Xi Jinping afskaffer de strikse regler.
Regeringstænketanken China Development Research Foundation råder regeringen til øjeblikkeligt at påbegynde en gradvis afskaffelse af politikken og tillade to børn pr. familie i 2015 – og helt fjerne alle begrænsninger i 2020.
»Kina har betalt en enorm politisk og samfundsmæssig pris for politikken, da den har resulteret i sociale konflikter og høje administrationsgebyrer og indirekte har ført til en langvarig ubalance mellem kønnene,« hedder det fra tænketanken.
Diskrimination
Der har i stigende grad været spekulationer i kinesiske medier, blandt eksperter og almindelige borgere om, hvorvidt regeringen snart vil sløjfe politikken – i Kina kendt som familieplanlægningspolitikken. Men præsident Hu Jintao sagde sidste år, at regeringen vil fastholde den nuværende linje for at holde antallet af fødsler nede.
Drengen Wang Bochao er dog blevet født. Problemet er at få myndighederne til at anerkende det. Og det vil koste dyrt.
»De forlanger 143.850 yuan,« forklarer moren Feng Yajie. Det svarer til ca. 134.000 kr. »Det er helt umuligt for os at betale,« siger hun.
De to forældre arbejder begge i et supermarked, og bøden svarer til adskillige års indkomst. Men hvis de ikke betaler, har Bochao ingen ret til en plads i en offentlig børnehave. Han kan ikke komme i en offentlig skole, medmindre de betaler et for dem ubetaleligt højt ekstragebyr. Og han vil ikke få sygesikring eller id-kort. Han vil med andre ord fortsætte med at leve ulovligt og identitetsløst – og det vil i høj grad begrænse hans fremtidige jobmuligheder. Hei haizi, eller sorte børn, kalder kineserne denne gruppe af retsløse og marginaliserede børn.
»Hvis vi ikke på en eller anden måde får skrabet pengene sammen, vil Bochao blive diskrimineret hele sit liv. Det gør os meget fortvivlede,« siger Feng.
Omstridt politik
I 34 år har etbarnspolitikken medvirket til at bremse den hastige befolkningstilvækst og mindske belastningen af landets knappe ressourcer. Regeringen i Beijing siger, at uden befolkningsbegrænsningen ville Kina i dag have 400 millioner flere indbyggere end de nuværende 1,3 milliarder.
Men politikken er yderst omstridt. Kritikere peger på, at den har forværret landets kommende ældrebyrde ved at begrænse andelen af unge, arbejdsdygtige kinesere, som skal understøtte de større, ældre generationer i deres alderdom. Samtidig har den ført til voldsom ubalance mellem kønnene, da mange kvinder har aborteret pigefostre, fordi de foretrækker et drengebarn. Det vurderes, at der i år 2020 vil være 50 mio. flere mænd i den giftefærdige alder end kvinder.
Og så er der den ofte drakoniske håndhævelse af reglerne, hvor myndighederne i vidt omfang har tvunget kvinder til sterilisation og aborter. Par, der forbryder sig mod reglerne, straffes med enorme bøder og risikerer at miste deres arbejde og få konfiskeret deres ejendele.
Større debat
Politikken bliver i stigende omfang kritiseret. Specielt efter, at historier om umenneskelig håndhævelse af reglerne har spredt sig via medierne og internettet. I sommer skabte det stor furore, da der på internettet dukkede billeder op af 23-årige Feng Jianmei liggende i en hospitalsseng i Shaanxi-provinsen. Ved siden af hende lå et foster, som lokalregeringen havde tvunget hende til at abortere i 7. måned. Det skulle have været hendes andet barn, men aborten blev gennemført, da Feng og hendes mand ikke var i stand til at betale en bøde på lige under 40.000 kroner. Indtil da havde regeringscensuren ellers med udpræget succes sørget for, at den til tider brutale håndhævelse af etbarnspolitikken ikke blev et tema i den offentlige debat. Men med billedet af Feng Jianmei og hendes foster ændrede det sig. På internettet udtrykte kinesere chok og vrede. Mange kaldte lokalregeringens handling »overlagt mord«.
Selv om tvangsaborter og tvangssterilisation i dag er forbudt i Kina, er det dog fortsat en udbredt praksis. Menneskerettighedsaktivisten Chen Guangcheng afslørede i 2005, at mindst 7.000 kvinder alene i Shandong-provinsen var blevet tvunget til abort eller sterilisation. En del så sent som i 8. måned.
Demografi og magt
Mange illegale børn fødes dog og ender ligesom fireårige Wang Bochao som ’sorte’ børn. Hvor mange der er tale om, er dog uklart. Men Kinas seneste folketælling i 2010 viste, at 13 mio. kinesere ikke var registreret af staten, og eksperter mener, at de uregistrerede i overvejende grad er ’sorte’ børn.
»Formentlig er der i virkeligheden tale om mange flere, da mange forældre forsøgte at gemme deres illegale børn af vejen ved folketællingen,« vurderer befolkningsforskeren Liang Zhongtang, der er tidligere medlem af Beijings nationale befolknings- og familieplanlægningskommission.
»Der er dermed over 13 mio., som lever som uregistrerede andenrangsborgere i Kina.«
Ifølge Liang Zhongtang er sandsynligheden for, at regeringen vil anerkende de ’sorte’ børns status forsvindende lille, da det ville være ensbetydende med at gå på kompromis med etbarnspolitikken – som ifølge forskeren også handler om, at demonstrere styrets magt over for folket.
»Det har i lang tid ikke kun handlet om demografi, men også om magt,« siger den 64-årige forsker, som mener, at der næppe er nogen anden bestemmelse i folkerepublikkens historie, der er blevet håndhævet så effektivt som etbarnspolitikken.
»Med familieplanlægningspolitikken har staten vist borgerne, hvor stærk den er.«
Også derfor bliver det svært for regeringen at træde et skridt tilbage og give en form for amnesti til de ’sorte’ børn.
Det er dog det, som fire-årige Bochaos mor Feng Yajie håber på vil ske.
»Det er den eneste chance, barnet har for at få et normalt liv,« siger hun.
Martin Gøttske Korrespondent, Beijing

