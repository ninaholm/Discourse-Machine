Iran spiller bolden over til Vesten
Iran har svaret på Vestens udspil om det iranske atomprogram og er ifølge landets præsident klar til at samarbejde. Iranerne kræver dog ændringer til udspillet
Inspektørerne fra FN's atomenergiagentur, IAEA, vendte i går tilbage fra Iran, hvor de blandt andet havde kontrolleret et hidtil hemmelig-holdt atomanlæg ved byen Qom.


 Iran er klar til at samarbejde med Vesten om landets atomprogram. Det kræver ifølge flere iranske medier blot nogle ændringer i det udspil, som FN's atomenergiagentur, IAEA, har lagt på bordet.
Men indholdet af disse ændringer kan meget vel vise sig igen at lede forhandlingerne lige lukt ind i en blindgyde. Meget tyder nemlig på, at Iran har væsentlige indvendinger mod IAEA-udspillet.
IAEA lægger op til, at Iran skal overføre 80 procent af dets 1,5 ton lavtberigede uran til Rusland for at få det beriget yderligere dér. Brændslet skal derefter behandles i Frankrig, hvorfra det igen skal returneres til Iran. Det berigede uran vil gennemgå en proces, så det bliver meget svært at bruge det i en sprængladning.
Men den statslige iranske avis Javan skriver, at Iran vil sende sit uran af sted i mindre bidder og ikke som en stor ladning, sådan som de vestlige stormagter ønsker det. Iranerne vil samtidig have lov til at importere højtberiget uran fra andre nationer, og de betingelser er efter alt at dømme i sidste ende uspiselige for de lande, som mistænker Iran for at ville fremstille en atombombe.
Risikoen for, at iranerne får held til det, kan nedbringes, hvis Iran sender uran til berigelse i udlandet, og det vil kunne skaffe vestlige diplomater et års ekstra tid at forhandle med Iran i forhold til helt at droppe atomplanerne til gengæld for diplomatiske indrømmelser og økonomiske gulerødder.
'Iran bøjer sig ikke'
Allerede inden den iranske chefforhandler afleverede Irans svar i går - knap en uge efter IAEA's deadline - havde den iranske præsident, Mahmoud Ahmadinejad, talt meget positivt om iranernes samarbejdsvilje.
»Nu vender IAEA tilbage til sin faktiske rolle, som er at hjælpe uafhængige nationer og skabe sunde forhold til andre nationer,« sagde præsidenten i en tale i byen Mashad.
Ifølge Ahmadinejad er Vesten gået fra konfrontation til samarbejde, men han understreger, at Iran ikke bøjer sig en tøddel, når det gælder retten til at have sit eget atomprogram.
IAEA bekræftede i går, at Irans tilbagemelding nu ligger på agenturets kontor i Wien, men kom ikke med detaljer om, hvad det indeholder. Til gengæld udtrykker IAEA-chef Mohammed ElBaradei håb om, at en aftale snart kan komme på plads.
»Generaldirektøren er i forhandlinger med den iranske regering og alle relevante parter med det håb, at der snart kan nås frem til en aftale,« lyder det i en erklæring fra atomenergiagenturet.


