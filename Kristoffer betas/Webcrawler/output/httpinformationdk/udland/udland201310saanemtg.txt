Det er ikke så nemt at gemme CO2 væk
CCS-teknologien, der skulle gøre fortsat kulkraft stueren, lever ikke op til forventningerne, siger ny rapport
Der var store forhåbninger til CCS-teknologien, der skulle deponere CO2 i jorden, men metoden har ikke vist sig at være så effektiv – og ikke mindst rentabel – som håbet.


 
	Det går ikke så godt for CCS-teknologien, systemet der skal gøre det muligt at indfange og deponere CO2 fra kulkraftværker som vej til at dæmpe de globale drivhusgasudledninger.

	Det fremgår af en ny rapport fra Global CCS Institute, der tæller et stort antal internationale virksomheder foruden en række regeringer, brancheorganisationer og institutter.

	»Fem projekter blev aflyst, ét reduceret i størrelse og syv sat i stå af forskellige grunde, herunder ændrede investeringsprioriteringer samt utilstrækkelig finansiering og myndighedsopbakning,« hedder det i rapporten om udviklingen i 2012.

	Det samlede antal projekter på forskellige udviklingstrin rundt om i verden faldt sidste år fra 75 til 65. Kun 12 CCS-anlæg er i drift globalt, men ingen af dem er anlæg på kulkraftværker – de findes på gødnings- og brintfabrikker samt anlæg til gasproduktion, og CO2 indfanges her som del af den normale produktion, oftest som hjælpemiddel til at øge udvindingsgraden ved olieproduktion, fortæller rapporten.

	CCS betyder Carbon capture and storage, og teknologien sigter mod at rense kulkraftværkers røg for CO2 og via rørledninger, skib, tog eller lastbiler transportere drivhusgassen til langtidsdeponering i f.eks. tømte oliefelter eller salthorste. Med fortsat stort kulforbrug i mange af verdens lande betragter bl.a. Det Internationale Energiagentur (IEA) udviklingen af CCS i kommerciel skala som vigtig for at bremse den globale opvarmning før den FN-vedtagne smertegrænse på to grader. Det kan gøres uden CCS, men vil blive væsentlig dyrere, vurderer IEA.

	Forskere ved det tyske Wuppertal Institute har i en rapport til det tyske miljøministerium konkluderet, at »en helhedsvurdering af de miljømæssige konsekvenser viser, at CCS-teknologien i sig selv hverken er nyttig eller bæredygtig.«

	Derfor er det ifølge Wuppertal Institute »i stigende grad diskutabelt«, om teknologien bør ses som en mulighed i Europa, hvor satsningen på energibesparelser og vedvarende energi er betydelig. Større perspektiver har CCS i store og stærkt kulforbrugende lande som Kina og Indien, konkluderede Wuppertal-rapporten.

	Under niveau

	Den nye rapport fra Global CCS Institute siger, at teknologien er »uomgængelig« for målet om en energi-fremtid med lave CO2-udledninger. Derfor er det uheldigt, at udviklingen halter efter planerne.

	»Hastigheden er et godt stykke under det niveau, der er nødvendigt for, at CCS kan give et vægtigt bidrag til at bremse klimaændringerne,« hedder det.

	Af de 65 projekter på rapportens liste er de 45 stadig papirprojekter, dvs. projekter på forskellige stadier af overvejelse eller planlægning. 12 er som nævnt i drift – men heraf altså ingen på kulkraftværker – og af de resterende otte, som alle er under opførelse, er kun to på kulkraftværker – i Mississippi, USA, og Saskatchewan, Canada.

	Mississippi-kraftværket og dets CCS-system i Kemper County konstrueres med statstilskud, men er bagud for tidsplanen og med en aktuel pris på 4,75 mia. dollar (godt 26 mia. kroner) 40 pct. over budget.

	Både dette og det canadiske Boundary Dam-kraftværk under opførelse nyder godt af en særlig gunstig placering mellem kulfelter, hvor brændslet kan hentes, og oliefelter, hvor den indfangne CO2 kan pumpes ned. Sådanne placeringsmuligheder er meget begrænsede, påpeger brancheorganisationen American Public Power Association.

	»Skønt begge projekter – Kemper og Boundary Dam – er beundringsværdige i deres bestræbelse på at fremme (CCS-) teknologien, har ingen af dem demonstreret, at teknologien er kommercielt bæredygtig,« siger brancheorganisationen.

	Fire CCS-projekter blev i 2012 fjernet fra listen over planlagte anlæg i USA, mens status for Europa er, at ét anlæg er fjernet fra listen og fem lagt i mølposen. Ingen nye er kommet til i 2012. Faktisk er Kina eneste land, hvor antallet af påtænkte anlæg er øget de seneste to år.

	Ikke kommercielt bæredygtigt

	Om den globale udvikling siger Global CCS Institute, at »den langsommere end forventede fremdrift mod konstruktion af store CCS-projekter, som har karakteriseret de seneste tre år, ventes at fortsætte.« Årsagerne er en række »vedvarende barrierer, som møder projektets fortalere verden over.«

	Således giver staterne ifølge rapporten ikke tilstrækkelig økonomisk støtte til projekterne, der i dag langt fra er kommercielt bæredygtige. Dertil er det en kamp for selskaberne bag projekterne at opnå privat lånekapital. Og det er lidt af en ond cirkel, at der stadig ikke findes fungerende anlæg i stor skala på kulkraftværker med tilknyttede underjordiske deponeringsfaciliteter, som kan tjene som demonstration af teknologiens evne til at dæmpe CO2-udledningerne. Dette er efter instituttets opfattelse en del af forklaringen på den svage offentlige opbakning til CCS-teknologien.

	»En større indsats er nødvendig for at øge offentlighedens forståelse og accept af CCS-teknologien,« hedder det.

