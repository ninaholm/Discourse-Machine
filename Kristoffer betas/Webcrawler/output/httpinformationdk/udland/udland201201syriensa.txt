Syriens Assad skærper tonen i ny tale
Bashar al-Assad skælder ud på Den Arabiske Liga, men vil dog ikke udelukke en arabisk formidlet løsning på krisen


 En synligt selvsikker præsident Bashar al-Assad holdt i går for første gang siden juni en tv-tale til nationen, hvor han kommenterede den nu ti måneder lange opstand, der har kostet mindst 6.000 dræbte.
I går var det civile tabstal 28 ifølge aktivistkilder. Alligevel sagde den syriske præsident, at han aldrig har givet ordre til at skyde på civile.
Hvis nogen havde håbet på en opblødning over for den opposition, der også i går demonstrerede i gaderne i bl.a. Dara’a i det sydlige Syrien, hvor opstanden begyndte 15. marts, blev de skuffede. »Sejren er nær«, sagde han, og tilføjede, at »de fremmede kræfter havde ikke fundet fodfæste for nogen revolution«.
Tværtimod mente Assad, at han og hans tilhørere i Damaskus universitets auditorium ville være de forreste i en »virkelig revolution«.
Den 45-årige præsident var endnu mere uforsonlig end ved tidligere lejligheder, hvor han har henvendt sig til folket. Han gentog, at Syrien er offer for »destabilisering« og et »fejlslagent« internationalt komplot. Han beskyldte Den Arabiske Liga for at være »arabisk platform« for forsøg på at fremkalde en international intervention.
Men han ville ikke »lukke døren« for en arabisk formidlet løsning på den nu 10 måneder lange krise, der truer med at udvikle sig til egentlig borgerkrig, så længe en sådan løsning ikke »anfægtede Syriens suverænitet«.
Ydmygende
Den delegation af observatører fra den Arabiske Liga, der har turet rundt i Syrien siden jul, ses af regimet som ydmygende, også fordi Syrien midlertidigt er smidt ud af ligaen. Måske var det derfor Bashar al-Assad lod sine tilhørere forstå, at han selv havde fået ideen til observatørerne i den hensigt »at søge sandheden, positiv eller negativ«.
Ifølge ligaens generalsekretær, Nabil al-Arabi, blev observatører i kystbyen Latakia og i Deir-Azzor overfaldet af regime-tilhængere, mens andre observatører er angrebet af »opposition-elementer«. Han krævede beskyttelse af observatørerne, hvoraf »nogle blev såret og fik deres udstyr smadret«. Ubekræftede oplysninger melder om 11 sårede observatører.
Lover folkeafstemning
Uden at konkretisere indholdet bebudede al-Assad en ny forfatning sendt ud til folkeafstemning i marts som optakt til et valg med deltagelse af »pluralistiske politiske partier«, formentlig i maj, ligesom han annoncerede en »national dialog« med den del af oppositionen, der anses for loyal.
Den opposition, der demonstrerer i gaderne, vil blive nedkæmpet med »en jernnæve«.
Syriens Nationale Råd, SNC, der repræsenterer det meste af oppositionen, sagde på et pressemøde i Tyrkiet, at talen var en »opfordring til vold« og »indikation på total afvisning af det internationale samfund«.
Oppositionen uden for Syrien tøver med at opfordre Vesten til at intervenere i konflikten, men demonstranterne i selve Syrien har længe agiteret for international indgriben.
En ledende oppositionsintellektuel i Syrien, kontaktet over Skype, havde dette svar på Informations anmodning om en kommentar til talen: »Ha-ha-ha«.
Vedkommende uddybede dog sit latterudbrud: »Faktisk er talen ikke en kommentar værd. Hvad han sagde, var klart: Han vil fortsætte med at eskalere volden og opfatte alle protesterende som terrorister. Vi vil fortsat afvise Den Arabiske Liga, som han ikke ser noget problem i at fornærme. Han vil fastholde magten, eftersom ingen kan stoppe ham. Og han nedgør enhver, der protesterer, ligesom han bevidst fornærmer medlemslande i Den Arabiske Liga, hvilket i vores kultur er en alvorlig sag.«

