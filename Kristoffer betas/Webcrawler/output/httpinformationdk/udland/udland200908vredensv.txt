Vreden over svensk artikel raser i Israel
De israelske aviser er enige om, at artiklen i Aftonbladet er løgnagtig og skadelig, men mens mainstream-medierne råber antisemitisme, mener venstrefløjen, at artiklen er mest skadelig, fordi den passer perfekt i den israelske  propagandamaskine
Israelske demonstranter under en protest mod Aftonbladet uden for den svenske ambassade i Tel Aviv i Israel.


 Bølgerne går højt mellem Israel og Sverige, og det har de gjort, siden svenske Aftonposten i sidste uge publicerede en artikel, som uden beviser hævder, at israelske soldater stjæler og videresælger organer fra døde palæstinensere. Israels premierminister, Benjamin Netanyahu, har krævet en svensk fordømmelse af artiklen, mens den svenske statsminister under påberåbelse af ytringsfriheden har nægtet at undskylde. I Israel er vreden til at tage og føle på. Mandag var der demonstration foran den svenske ambassade, mens et internetforum kræver boycot af svenske virksomheder som Ikea, H&M og Volvo. På samme måde har en israelsk advokat i USA stævnet Aftonbladet og journalisten Donald Boström for et millionbeløb. Sidste søndag fyldte historien forsiderne, og siden har de israelske medier været fyldt med holdninger til sagen. Alle er enige om, at artiklen er et eksempel på pivringe og løgnagtig journalistik, og de fleste kræver en svensk fordømmelse af, hvad de opfatter som antisemitisme. I den næststørste israelske avis, Maariv, skrev Ben-Dror Yemini, at den svenske artikel er et udtryk for den antisemitiske myte om, at jøder slagter folk og bruger deres blod i hemmelige ritualer - en myte, som har ligget til grund for pogromer helt op i det tyvende århundrede. Mens Eitan Haber på forsiden af den mest læste Israelske avis, Yedioth Ahronoth, skrev: »Ytringsfrihed er ikke retten til at publicere løgne, som retfærdiggør drabet på israelske soldater og civile. Ville den svenske ytringsfrihed blive håndhævet, hvis en svensk journalist ønskede at skrive, at det svenske kongehus f.eks. drev et bordel?«
Send tak og blomster
I Israels ældste avis, Haaretz, som er kendt som intellektuel og indflydelsesrig, er man enig i, at den svenske artikel er journalistisk dårlig og skadelig, men der hører enigheden også op. I en leder skriver den anerkendte venstreorienterede kommentator Gideon Levy, at den israelske udenrigsminister, Avigdor Lieberman, i stedet for sine vredesudbrud burde sende en stor buket blomster til den svenske journalist og en stor tak til hans redaktør på Aftonbladet.
»Det er længe siden, at så godt et propagandaredskab sidst er faldet i hænderne på fortalerne for den israelske besættelse. Og det er længe siden, at der er blevet voldt så stor skade mod seriøse folk, der arbejder for at dokumentere besættelsens rædsler,« skriver Gideon Levy. Han kalder den svenske artikel for bizar og den israelske reaktion for endnu mere bizar og ødelæggende for israelsk udenrigspolitik.
»Den israelske besættelse er afskyelig nok uden nordiske bidrag med opdigtede eventyr,« skriver han.

