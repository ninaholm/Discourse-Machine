Videbæk skifter til Konservative



 Den tidligere kristendemokrat og stemmesluger i Vestjylland Tove Videbæk melder sig nu under fanerne hos De Konservative, for hvem hun ventes opstillet til det kommende valg til Europaparlamentet.
Forhandlinger mellem Videbæk og partiet hen over sommeren er resulteret i, at De Konservatives vestjyske storkreds indstiller hende som kandidat. Den formelle opstilling af kandidater til næste års europaparlamentsvalg sker på partiets landsråd i september. 
Tove Videbæks exit fra Kristendemokraterne i begyndelsen af juli skete efter en langvarig strid med partiets ledelse. 

