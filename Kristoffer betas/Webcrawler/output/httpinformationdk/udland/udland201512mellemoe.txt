Mellemøsten: Den privatiserede intifada
Israelerne er forvirrede over et palæstinensisk ungdomsoprør, der ikke er set før, men som kan bane vejen for den latente moderate midte i israelsk politik


 Det er politisk bondelogik, at krig er for vigtig en sag at overlade til generalerne.
I Israel er det lige omvendt. Her advarer generalerne mod ledende politikeres militante retorik om det palæstinensiske ungdomsoprør, der siden den 1. oktober har kostet mere end en snes israelere, en eritreer og omkring 100 palæstinensere livet i en voldsbølge, der på hverdage blusser op i 15 episoder og på helligdage 40-45 gange.
Unge arabere helt ned til 13-14 år angriber israelere og jødiske bosættere, civile som uniformerede, med knive, køller og sten eller forsøger at køre dem ned. Nogle dør, mange flere såres, og angriberne bliver som hovedregel skudt på stedet, hvorpå deres pårørende og/eller landsbyer straffes med bortsprængning af boliger, som det har været kutyme i verdenshistoriens længstvarende militære besættelse.
Og mens premierminister Benjamin Netanyahu taler om »antisemitisk terror« og sammenligner 13-årige knivstikkere med nazistiske SS-bataljoner og Islamisk Stats horder, taler hans ministre, bl.a. bosætterpolitikeren Naftalin Bennett, om at annektere Vestbredden, lukke for adgang til de palæstinensiske byer og straffe dem med økonomiske sanktioner.
Israels militære generalstab har derimod erkendt, at denne tredje intifada, som de kalder »overfaldsbølgen«, ikke er et militært, men et psykologisk-politisk problem, der kalder på adækvate løsninger: f.eks. arbejdstilladelser til palæstinensere, der vil arbejde i Israel, og økonomisk støtte til det vaklende palæstinensiske selvstyre og dets ordensmagt.
I generalstabens optik er der ikke tale om en organiseret intifada – der er ingen organisation, der styrer et terrornetværk, ingen politisk ledelse, der hjernevasker selvmordsbombere til at angribe Israel, ingen Hamas-plan for omstyrtelse af den jødiske stat. Hamas har tværtimod sit hyr med at holde sine egne radikale i kort snor. Der er tale om unge mennesker, der efter en ussel opvækst nu handler individuelt og ukontrolleret, drevet af vrede over fraværet af en værdig fremtid. Vreden har privatiseret det latente oprør, som palæstinensiske ledere ikke har mod, autoritet eller opbakning til at stille sig i spidsen for.
Og således spejler de deres israelske modparter: Opbakningen til Netanyahu eller Bennetts retorik rækker ikke ud over den religiøse højrefløj, men radikaliserer højrefløjens intolerance. Moderate israelere, der anbefaler ophør af besættelsen og etablering af en tostats-løsning, betragtes som landsforrædere.
Alligevel er der tegn på, at en moderat midte i israelsk politik er ved at vokse frem efter 20 års ørkenvandring. På 20-års-dagen i november for mordet på Yitzhak Rabin, den myrdede premierminister, ærede 100.000 israelere hans minde ved en demonstration på den plads i Tel Aviv, hvor han blev skudt af en ultranationalistisk ekstremist. Problemet er, at den politiske kapital, de repræsenterer, ikke har nogen ledelse. For nærværende. Men den kommer nok, og i så fald har de desperate knivstikkere gjort en slags nytte.

