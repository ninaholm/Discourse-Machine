Kolonitidens sprogspøgelser får nyt liv i Grønland
En årtier lang værdikamp er blusset op på ny i Grønland, hvor man gør sig klar til et valg, der udover undergrundens værdier har fået sprog på dagsordenen. Nogle kræver, at talerstolen i Landstinget helliges grønlandsk, andre at fremtidens grønlændere er tresprogede. Men hvorfor bliver sprogdebatten så følelsesladet i den nordligste del af kongeriget?


 I sportshallen i Ilulissat står seks borde i en halvmåne, studieværten er klar, og publikum holder vejret, inden debatten skydes i gang. Men mens der bag fem af bordene står håbefulde kandidater, forberedte til den direkte tv-transmitterede valgdebat, står ét bord tomt. Partii Inuit (PI), det nyeste parti i Grønland er ikke mødt op til den dansksprogede valgdebat.
Den tidligere popstjerne og Partii Inuits nyeste kandidat, Randi Broberg, pryder forsiden af den grønlandske netavis Sermitisiaq.AG, hvor hun under overskriften ’Kandidat: Nu føler jeg mig respekteret’ beskriver, hvordan hun har overvundet en følelse af sproglig utilstrækkelighed:
»Jeg har nedgjort mig selv og følt mig værdiløs, når jeg har talt dansk. Jeg har nogle gange været nødt til at holde noget for mig selv, da ingen ellers ville forstå, hvad jeg sagde.«
Partiet er kommet ud i et sandt stormvejr efter meldingen om, at de vil føre valgkamp udelukkende på grønlandsk, og samtidig har de foreslået, at der kun må tales grønlandsk fra talerstolen i Landstinget (Inatsisartut) – et synspunkt de dog har trukket mere eller mindre tilbage efter massiv kritik. Samtidig er den siddende koalition bestående af IA og Demokraterne bannerførere for at sikre Grønland en plads ved det globale råstofmarked, som opererer på engelsk.
Partii Inuits sprogbudskab rammer dermed lige ned i et ømt punkt hos mange grønlændere.
Sprogdebatten trækker tråde tilbage til det danske herredømme og har polariseret befolkningen. Kolonitidens danisering er blevet bekæmpet med en grønlandisering, måske bedst illustreret ved, at tidligere Landsstyreformand Hans Enoksen (Siumut) nægtede at tale andet end grønlandsk. Og selv om der med først Hjemmestyret i 1979 og siden med Selvstyrets indførelse i 2009 blev sat en tyk streg under grønlandsk som hovedsprog, lever sprogdebatten fortsat og deler befolkningen i sproglige hold, forklarer lektor Karen Langgård (ph.d), der er afdelingsleder på Ilisimatusarfik, Grønlands Universitet i Sprog, Litteratur og Medier.
»Det grønlandske samfund har et problem med at hænge sammen. Der er en velstimuleret elite med fuld fart fremad, de mestrer at være grønlændere, men også globale, internationale og veluddannede. Og så har vi en hel del, der halter bagefter, og de får så nogle talsmænd, der meget let falder tilbage til den diskurs, man havde omkring Hjemmestyrets indførelse, hvor man var i opposition til den danske stat, den tidligere kolonimagt.«
Det nye parti gør med deres sproglige kurs op med en årelang praksis, hvor stort set al offentlig kommunikation er foregået på både grønlandsk og dansk, selv om den primært dansksprogede del af befolkningen kun udgør 10 procent.
»Vi valgte ikke at stille op til den dansksprogede del af debatten, fordi vi ikke føler, at vi kan udtrykke os klart nok på dansk,« lyder forklaringen fra formand Nikku Olsen (PI).
Dobbeltsproget samfund
Går man en tur gennem Nuuks gader, flyder sprogene da også sammen. »Vi ses senere, ilaa?« siger en ung kvinde, mens hun styrter ud af supermarkedet Brugseni for at nå bussen, hvor stoppesteder annonceres på først grønlandsk og dernæst på dansk. Avisartiklerne har to overskrifter, én på hvert sprog, og også menukort på caféer tager sproghensyn. Selv facebookstatusopdateringer er ofte oversat til ære for læseren. »Sisimiuni silagissuarmi unnummut qineqqusaarnissamut piareersarujooq – pissanganaq :)« – »Sidder i det dejlige vejr i Sisimiut og gør klar til vælgermødet i aften – spændende!:)«, lyder det f.eks. fra den kendte IA-kandidat Sara Olsvig (MF).
Den dansktalende del af befolkningen bestrider – sammen med de veluddannede, dobbeltsprogede grønlændere – topstillinger i administration, erhvervsliv, forsknings- og medieverdenen samt i sundhedsvæsnet. Og selv om grønlandsk er det officielle sprog – hvilket det nyeste udkast til sprogloven også slår fast én gang for alle – foregår meget politik og meningsdannelse fortsat på dansk. Og her ligger en del af forklaringen på debatten, for en stor gruppe enkeltsprogede grønlændere føler, at de har mistet forbindelsen til systemet, når de ikke kan betjenes af læge eller myndigheder på deres modersmål. Tal fra 1990’erne peger på, at omkring 30 procent af befolkningen betegner sig selv om udelukkende grønlandsktalende, men tallet kan allerede være forældet og er derfor behæftet med usikkerhed.
»Selv om det danske sprog er minoritetssprog her i landet, har det stadig magten inden for administration, uddannelse og arbejdsmarked. Nu har vi fået Selvstyre, hvor grønlandsk er det officielle sprog. Men jeg tror, folk havde en vis forventning (med Selvstyret, red.), som endnu ikke er blevet opfyldt. Derfor fylder debatten om sprog meget, nu hvor vi skal have valg. Det viser, at man ikke har gjort nok på sprogområdet,« siger cand.mag i sprog Katti Frederiksen, der udover at være udgivet digter og forfatter til daglig arbejder på Grønlands Sprogsekretariat.
Samme tendens ser lektor Karen Langgård fra Grønlands Universitet:
»Det er følsomt, fordi dansk har været kolonimagtens sprog. Men det bliver altså ved med at være følsomt, fordi meget indflydelse i det her land udøves af dansksprogede grønlændere eller grønlændere, der er tosprogede.«
Simultantolket konference
Den forgangne uges Future Greenland-konference i Nuuk er et godt eksempel på denne tendens. For mens endnu en snestorm har fået Nuuks gader til at synes mennesketomme, er debatten anderledes ophedet inde i kulturhuset Katuaq, hvor over 400 grå og sorte blazerjakker har indtaget stolerækkerne side om side, mens debatten om Grønlands fremtid og borgerinddragelse kører på andendagen.
»Hvordan får vi bedre borgerinddragelse?« lyder det fra konferencier Martin Breum, der leder spidsen af grønlandsk og dansk erhvervsliv igennem konferencen. Og simultantolkene forsøger at følge med, mens debattørerne på skift ivrigt fortæller om, at folket skal inddrages. Men hvor er folket?
»Jeg ville ønske, at en lignende konference blev afholdt på grønlandsk,« lyder det fra paneldeltager Alfred Jakobsen, direktør i Inuit Circumpolar Council. Og budskabet rammer lige ned dér, hvor det gør rigtig ondt. Konferencen om Grønlands fremtid foregår nemlig på dansk, og ude på arbejdspladserne og i hjemmene i Nuuk undrer man sig over, hvorfor blazerjakkerne diskuterer Grønlands fremtid på et sprog, som for mange ikke er modersmålet, men et levn fra kolonitiden, bemærker en højtstående embedsmand i kaffepausen.
Det er Katti Frederiksen sådan set enig i: »Man snakker om og ikke med en stor del af befolkningen,« siger hun.
»Grunden til, at jeg efterspurgte en konference på grønlandsk er, at det jo er samfundet her, der har en interesse i, at der kommer nye arbejdspladser og nye aktiviteter i Grønland. Hvis budskabet skal ud til befolkningen, skal der også være noget på grønlandsk,« forklarer Alfred Jakobsen efter konferencen.
Han er en af de privilegerede, der mestrer både grønlandsk og dansk, men han frygter, at de sproglige barrierer skaber unødige misforståelser, særligt i denne tid hvor Grønland står over for store samfundsforandringer:
»Sprog burde ikke være en barriere mellem de to grupper, men det er tit sådan, at vi, der taler grønlandsk, har meget nemmere ved at udtrykke os på grønlandsk – på vores modersmål. Når der i den ene gruppe kun er 100 procent dansksprogede eller grønlandsksprogede, kan de ikke kommunikere uden tolke. Der kan nemt opstå misforståelser, når nogle ikke er helt med på, hvad de andre siger. Det kan skabe strid eller mistanker om, at nogle holder tingene skjult for hinanden.«
De misforståelser genkender lektor Karen Langgård, men hun advarer mod at gøre det til en debat om etnicitet:
»Dansk bliver kædet sammen med danskere. Men man skal huske, at der efter daniseringsperioden også er et helt segment af grønlændere, som er dansksprogede eller i hvert fald primært dansksprogede. Jeg har set, at Partii Inuit taler om, at man ikke skal være underkuet i forhold til danskerne, men de glemmer at tage højde for alle de dansksprogede grønlændere og alle de blandede ægteskaber i landet.
Trods politiske bestræbelser, særligt efter Selvstyrets indførelse, halter det stadig med den sproglige integration, ligesom der er et omfattende uddannelsesefterslæb, ifølge eksperterne, der efterlyser højere politiske ambitioner.
Og én af de politikere, der selv mærker den sproglige kløft, er finansminister Maliina Abelsen (IA), der primært er dansktalende. Da hun i efteråret præsenterede finansloven på grønlandsk ved at holde sig stringent til en øvet tale, hun læste op af, modtog hun ikke kun bifald, men blev også af enkelte beskyldt for at gøre grin med sproget fra landets fornemmeste talerstol.
»Sprogdebatten har altid fyldt meget i Grønland, og jeg tror, den dækker over meget mere end sproget. Den dækker over en følelse af ikke at være helt med. Hvis man oplever, at ting sker i et tempo, det kan være svært at følge med i, så langer man ud efter sproget. Sproget deler folk, og det er rigtig, rigtig ærgerligt, for det burde jo være noget, man fandt sammen om, og noget der var et fælles grundlag.«
Eneste vej ud af denne kulturkamp er en pragmatisk tilgang til sproget, og at befolkningen i fremtiden mestrer begge – eller i bedste fald tre – sprog i tilstrækkelig grad til at kunne følge med, fastslår Maliina Abelsen.
Tilbage står dog, at de enkeltsprogede går glip af centrale diskussioner, når debatten om storskalaloven foregår på dansk, eller når man som dansksproget ikke kan følge med i den egentlige fiskeridebat, som ofte foregår i radioen, fordi man ikke kan forstå det.
Alligevel mener hun, at der er håb forude:
»Vi skal opnå, at vi har børn, der går ud af folkeskolen og kan tre sprog, så vi ikke tager nogen muligheder fra dem. Min opfattelse er egentlig også, at vi er rykket et langt stykke, og folk er mere åbne for, at der er to sprog, end man har været tidligere,« siger hun over telefon, inden hun skal videre fra Ilulissat til Sisimiut, hvor næste vælgermøde venter.
Et vælgermøde, hvor Partii Inuit efter kontroversen nu overvejer at stille med en kandidat til den dansksprogede valgdebat, eller som bestyrelsesmedlem Poul Egede Jensen udtrykker det:
»Ved de kommende tv-debatter får vores dansksprogede kandidater mulighed for selv at vælge, om de har lyst til at stille op.«
 

