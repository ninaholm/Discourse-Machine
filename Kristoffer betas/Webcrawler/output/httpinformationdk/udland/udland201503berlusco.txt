Berlusconismen ånder endnu
Silvio Berlusconi har udstået sin straf for groft skattesvig og føler sig rehabiliteret efter en frifindelse i Ruby-sagen. Hans kritikere mener, at berlusconismen har skabt tvivl om retsstatens principper


 Det har været en begivenhedsrig uge i den 78-årige Silvio Berlusconis liv. Mandag morgen havde Italiens tidligere regeringsleder officielt afsonet straffen for sin første definitive dom. I august 2013 var han blevet idømt fire års fængsel for at have skjult 7,3 mio. euro for skattemyndighederne i forbindelse med hans tv-selskab Mediasets opkøb af senderettigheder hos amerikanske filmproducenter i årene 2002-2003. Af dommen fremgår det imidlertid, at Berlusconi inden den pågældende periode har opbygget en hemmelig formue på »mindst 350 mio. euro«, som han på grund af forældelsesfristerne ikke kan straffes for.
Fordi Berlusconi i teknisk forstand var førstegangsforbryder, fik han strafnedsættelse, så han kunne afsone sin straf igennem samfundstjeneste på et plejehjem. Hver fredag i de seneste 42 uger har han i fire timer hjulpet alzheimerpatienter – for omkring 43.000 euro i timen, hvis man kun tager grundlaget for dommen i betragtning, men svarende til hvidvaskning af 2,1 mio. euro i timen, hvis man bruger det samlede beløb. Berlusconis bevægelses- og ytringsfrihed er ikke længere underlagt restriktioner – han kan igen besøge sin ven Vladimir Putin og beskylde den italienske dommerstand for sammensværgelser – men han er stadig udelukket fra offentlige embeder indtil 2019.
»At forsøge at fjerne regeringslederen og forfølge ham, efter at han så er blevet oppositionsleder, ligner noget fra et sydamerikansk diktatur,« skriver Berlusconifamiliens avis, Il Giornale. Lederartiklen kommenterer ugens anden gode nyhed for Berlusconi, som tirsdag fik medhold ved højesteret i sagen om embedsmisbrug og udnyttelse af en mindreårig prostitueret: »Der har aldrig været noget bunga bunga,« skriver avisen med henvisning til Berlusconis berygtede fester og tilføjer, at de dommere, der ved første retsinstans idømte ham syv års fængsel, var »blændet af had og fordomme«.
Globalt til grin
Il Giornale bliver dog modsagt af Berlusconis egen advokat, Franco Coppi: »at der foregik prostitution i Arcore (på Berlusconis bopæl, red.), benægter ikke engang vi som forsvarsadvokater,« sagde Coppi i retten.
Men i Italien er det kun forbudt at købe sex, hvis den prostituerede ikke er myndig. Ifølge appeldomstolen og højesteret kunne der ikke føres bevis for, at Berlusconi vidste, at marokkaneren Karima el-Mahroug – en stripteasedanser med tilnavnet Ruby Rubacuori (Ruby Hjerteknuser, red.) – var mindreårig, da hun i 2010 deltog i hans fester. Noget taler dog for, at han vidste det, for ellers ville den daværende regeringsleder nok ikke have haft nogen grund til at gribe ind, da Ruby blev anholdt for tyveri og skulle anbringes på en institution for udsatte unge. Det blev afværget med et opkald til politiet, der valgte at gøre en undtagelse, fordi Berlusconi hævdede, at Ruby var den daværende egyptiske præsident Hosni Mubaraks niece, og at anholdelsen kunne udløse en international krise.
»Episoden, hvor Berlusconi forklarer, at Ruby er Mubaraks niece, er en Mel Brooks-film værdig, og hele verden har grint ad os,« sagde anklageren, Edoardo Scardaccione. Det blev ikke bedre af, at et flertal i parlamentet i april 2011 vedtog en resolution om, at Berlusconi havde handlet i god tro og for at beskytte nationens interesser.
Ifølge anklagerne lagde Berlusconi »af private hensyn« så stort pres på en offentlig embedsmand, at denne var magtesløs. Men her kommer en række lovændringer, som blev vedtaget med stemmer fra Berlusconis parti, mens sagen allerede var i gang, den sigtede til gode. Alt, hvad der ligger i gråzonen mellem fysisk tvang og materiel bestikkelse, bliver sværere at straffe – der kræves nu beviser for eksplicitte trusler og/eller løfter.
Loven indgik i en reformpakke fra 2012, der også medfører skærpede krav for bevisførelsen omkring sexkøberes kendskab til udbydernes alder, hvilket har hjulpet Berlusconi. Reformerne har dog også medført en regel om, at domme på mindst tre års fængsel indebærer udelukkelse fra offentlige embeder.
Derfor blev Berlusconi smidt ud af parlamentet som følge af dommen for groft skattesvig. Hans advokater har indklaget udelukkelsen til Den Europæiske Menneskerettighedsdomstol, fordi loven appliceres med tilbagevirkende kraft – ligesom de andre ændringer, som dog ikke bliver anfægtet.
»Nu hvor dette triste kapitel er gået i glemmebogen, er jeg igen på banen for sammen med Forza Italia og resten af centrumhøjrefløjen at bygge et bedre, retfærdigere og friere Italien,« sagde Berlusconi som reaktion på kendelsen.
Forvirring om retsstaten
Helt slut er sagen dog ikke, for efterforskningen af Berlusconis privatliv har udløst en kaskade af retssager. I Ruby 2 er tre personer sigtet for rufferi og foreløbigt kendt skyldige ved de første to retsinstanser. For to uger siden foretog politiet en række ransagninger i forbindelse med Ruby 3, som handler om bestikkelse af vidnerne i den oprindelige sag. Anklagerne vil blandt andet gerne vide, hvordan det formodede offer – Ruby, som i retten har benægtet at have dyrket sex mod betaling med Berlusconi – har fået råd til ejendomsinvesteringer i Mexico. Nede i Bari har en ung forretningsmands rekruttering af prostituerede også medført flere retssager, og her er Berlusconi sigtet for at have opfordret den formodede ruffer til at afgive falsk vidneforklaring. Samtidig er den tidligere statsadvokat i Bari, Antonio Laudati, sigtet for at have forhalet disse sager.
Og endelig føres den nok alvorligste sag for Berlusconi ved retten i Napoli. Her er han sigtet for at have betalt det tidligere parlamentsmedlem Sergio De Gregorio, der i 2006 var blevet valgt til Senatet for centrumvenstrefløjen, til at skifte side, hvilket bragte Romano Prodis regering til fald i 2008. De Gregorio har erkendt, at han lod sig bestikke med tre mio. euro.
Politologen Giorgio Galli påpeger, at 20 års berlusconisme har skabt forvirring om retsstatens principper: Lighed for loven bliver nu kaldt »giustizialismo«, der har en negativ klang, mens straffrihed som følge af lovændringer og andre krumspring benævnes positivt som »garantismo«.
Som reaktion på højesteretskendelsen skriver La Repubblicas chefredaktør, Ezio Mauro, om Berlusconi: »Som ingen anden sigtet har han kunnet bruge den udøvende magt til at lægge pres på retsvæsnet, mens han bad den lovgivende magt om at deformere strafferetten, så han kunne slippe for straf.«

