Ukrainske brydninger
Trods internationalt pres har Ukraine ikke gjort op med den korruption, der trækker tråde til både landets premierminister og præsident
Ukraines premierminister, Arsenij Jatsenjuk, fik først blomster og blev derefter båret væk fra talerstolen i parlamentet under sin tale om nationens tilstand.


 Ukraines premierminister, Arsenij Jatsenjuk, blev bogstaveligt talt flået ned fra talerstolen i landets parlament i går under sin årlige tale om nationens tilstand. Hvad der formentlig skulle have været et rosenrødt billede af den førte politik endte i slåskamp og en pløret masse af blå og sorte jakkesæt.
Ukraine kæmper fortsat med korruption og manglende retsopgør efter Majdan-revolutionen i 2014, hvor omkring 100 demonstranter døde under sammenstød med landets sikkerhedsstyrker. Noget Jatsenjuk nåede at fralægge sig alt ansvar for, inden han blev afbrudt.
Ukraine har været plaget af korruption, siden landet blev uafhængigt af Sovjetunionen i 1991. Senest udtrykte USA’s vicepræsident, Joe Biden, sin bekymring under et besøg i tirsdags. I en tale i det ukrainske parlament bad han den lovgivende forsamling lægge egne interesser til side og stræbe efter demokratiske forandringer.
Han henviste til det offer, de dræbte demonstranter, der populært går under navnet ’de himmelske hundrede’, måtte bringe i 2014, da hundredtusinder af demonstranter krævede den tidligere præsident Viktor Janukovitjs afgang.
Indtil videre er ingen højtstående officerer eller embedsmænd knyttet til Janukovitj-regimet dømt for drabene på demonstranterne, og nogle har fået mulighed for at flygte. Kun to menige soldater har fået domme. I processen er tre chefanklagere udskiftet. Den nyeste chefanklager på posten har tætte forbindelser til landets præsident og har ignoreret korruption i det nuværende statsapparat såvel som droppet at føre sager om økonomisk kriminalitet.
Jatsenjuk selv bliver beskyldt for at dække over korruption, bl.a. ved at dække over sin gode ven og parlamentsmedlem Mjkola Martjnenko, der er anklaget for bestikkelse og for at have hvidvasket penge i Schweiz.
Russiskvenlige Janukovitj blev i 2014 erstattet af den mere EU-venlige oligark Petro Porosjenko. I overgangsperioden og fortsat har Arsenij Jatsenjuk været i spidsen for landets regering. Han brød båndene med Rusland og landede en omstridt frihandelsaftale med EU og har tætte bånd til Det Hvide Hus i USA.
Det er langtfra første gang, at de ukrainske parlamentarikere forsøger at løse en konflikt med en god gammeldags slåskamp. Men det er ikke kun i parlamentet, der er utilfredshed. I den seneste nationale meningsmåling fik Jatsenjuks parti, Folkets Front, en måske mere smertende lussing med en opbakning på under fem procent. Dermed ligger det under spærregrænsen.
Rusland nægtede i 2014 at anerkende overgangsregeringen og indledte sin annektering af Krim. En konflikt, der stadig plager den østlige del af landet, selv om en våbenhvile blev indgået i august i år.
En ny FN-rapport fastslår, at mere end 9.000 personer er døde i konflikten siden april sidste år. Rapporten vidner videre om overtrædelser af menneskerettighederne begået af de selverklærede republikker i Donetsk og Luhansk. Separatisterne gør ifølge rapporten brug af drab, tortur og tvangsarbejde i de berørte områder.

