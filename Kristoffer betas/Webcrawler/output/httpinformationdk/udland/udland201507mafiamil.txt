Mafia-milliarder beslaglagt



 Italiensk politi beslaglagde i går aktiver fra ’Ndrangheta-mafiaen til en værdi af to milliarder euro – knap 15 milliarder kroner. Aktiverne inkluderer bl.a. 1.500 spilleforretninger, 82 spilhjemmesider og næsten 60 virksomheder. 11 af virksomhederne ligger i Østrig, Malta, Spanien og Rumænien.
’Ndrangheta-mafiaen kontrollerer store dele af kokainhandlen i Europa. Den italienske anklagemyndighed udstedte arrestordrer på 28 personer, der er mistænkt for at stå bag spilleimperiet. 23 andre er sat i husarrest eller beordret til at melde sig hos politiet. Banden har hvidvasket store pengebeløb gennem brug af spilkonti, der ejes af villige eller uvidende personer, oplyste politiet.
Ritzau/AFP

