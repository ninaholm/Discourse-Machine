Islands nej kan koste dyrt
Prisen for weekendens nej til at betale 28 milliarder kroner tilbage til Storbritannien og Holland kan blive høj, advarer eksperter
På en bar i Reykjavik kan de mandlige gæster sigte efter billeder af bank- og investeringsfolk, der forlod Island umiddelbart efter, at finanskrisen ramte øsamfundet hårdt. Og vreden mod politikere og andre ansvarlige for den økonomiske krise er så massiv blandt islændingene, at over 93 procent sagde nej til den aftale om at tilbagebetale milliarder til Storbritannien og Holland, der var til afstemning i weekenden.


 93,2 procent. Så stor en del af de islandske vælgere sagde i weekenden nej til at betale et lån på 28 milliarder kroner tilbage til Storbritannien og  Holland. Ikke fordi de regner med at slippe for en af finanskrisens store regninger, men fordi de synes, at briterne og hollænderne udnytter situationen til at afpresse det i forvejen hårdt ramte øsamfund, og fordi de håber at få en bedre aftale.
Og det tyder alt på, at de får. Allerede i dag går forhandlingerne om en ny og billigere tilbagebetalingsaftale i gang i London. Men hvis det ikke lykkes at få en aftale hjem, inden Storbritannien og Holland går til valg, kan prisen for weekendens nej blive høj, advarer flere eksperter.
Årsagen er, at både den Internationale Valutafond, IMF, og en række skandinaviske lande, heriblandt Danmark, ikke vil give Island yderligere lån til de i forvejen hårdt ramte ø, før en afbetalingsordning med den britiske og hollandske stat er på plads. Og uden disse milliardlån vil krisen kun forværres yderligere.
»Der er ingen tvivl om, at Storbritannien og Holland vil blokere for IMF-lån til Island,« siger professor Eirikur Bergmann fra Center for Europæiske Studier ved Islands Bifrost Universitetet. »
Lise Lyck fra Copenhagen Business School, CBS, er enig.
»I den finansielle verden er det den stærkeste, der hersker, og i denne sag er Storbritannien og Holland væsentlig stærkere end Island, men risikoen er selvfølgelig, at hvis de strammer garnet  for meget, risikerer de at tage livet helt af islandsk økono-mi og dermed gøre det helt umuligt nogensinde at få deres udestående retur,« siger hun.
Også de skandinaviske lande tøver med at låne Island flere penge. Foreløbig har Sverige og Finland afvist at låne islændingene yderligere, før »de lever op til deres  internationale forpligtelser« som den finske regering udtrykker det. Norge er mere velvilligt indstillet og vil muligvis godt åbne for pengekassen selv om en aftale med Storbritannien go Holland trækker ud - f.eks. indtil foråret valg i begge lande er overstået. Hvordan Danmark stiller sig til Islands ønske om yderligere lån er uklart.
Vil gerne betale
Både Eirikur Bergmann og Lise Lych understreger, at islændingene ikke har stemt nej til gældsaftale, fordi de ikke vil betale, hvad de skylder. Det er, fordi de finder aftalen, der omfattede en rente på 5,5 procent, unfair.
»De fleste islændinge er absolut villige til at betale, men de kan ikke acceptere, at Storbritannien og Holland skal tjene yderligere på deres ulykke ved at kræve skyhøje renter,« siger den islandske professor.
Han understreger, at islændingene føler sig forrådt af især briterne, der i forbindelse med det finansielle kollaps i slutningen af 2008 tog alle midler - selv antiterrorlovens mulighed for at indfryse islandske indeståender - i brug for at sikre de britiske investeringer i Island.
»Jeg kan godt forstå, at islændingene kræver en genforhandling, for det er virkelig en meget dyr aftale, Storbritannien har tilbudt,« siger Lise Lyck og mener lige som Bergmann, at en rentesats  på 5,5 er alt for høj, når man tager i betragtning, at de  fleste landes diskonto er  nede på én procent i øjeblikket.
Regering under pres
De islandske vælgeres totale afvisning af gældsaftalen var imidlertid også en alvorlig lussing til statsminister  Johanna Sigursdardottirs koalitionsregering af Socialdemokrater og Grønt Venstre.
Regeringen kom til ovenpå det finansielle kollaps, men er nu selv truet. Ifølge flere islandske medier har finansminister Steingrimur Sigfusson overvejet at trække sig, og flere kommentatorer forudså i går, at rege- ringen kan blive tvunget  til at træde tilbage oven på weekendens folkeafstemning.
»Steingrimmur og Johanna forsikrer, at de ikke vil give op, men utilfredsheden i parlamentet er så stor, at det er usikkert, om de overhovedet har et flertal længere. Et mistillidsvotum vil ikke overraske mig,« skriver journalist og kommentator Alda Sigurdsson f.eks. på sin blog Icelandic Weather Report.
Andre kommentatorer opfordrer direkte regeringen til at gå af.
Økonomen Olafur Arnarsson skriver bl.a. i en kommentar på pressan.is, at statsminister Johanna Sigurdardottirs regering ikke har  varetaget Islands interesser  i forhandlingerne med  Storbritannien og Holland på en troværdig måde. Og derfor bør de gå af, mener han.
De fleste mener imidlertid, at det stærke nej i weekenden har styrket Islands forhandlingsmandat over for briterne og hollænderne, der nu ved, at de ikke kan spise islændingene af med hvad som helst. Ifølge flere medier har de da også allerede tilbudet Island en markant lavere rente.


