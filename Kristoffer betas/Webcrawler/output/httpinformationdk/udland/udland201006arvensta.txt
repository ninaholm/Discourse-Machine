Arven efter Stalin i Kirgistan
De blodige etniske udrensninger i Kirgistan er ikke en religiøs borgerkrig, men et resultat af magtkampe imellem landets førende klaner og den nuværende provisoriske regering. Og af sovjetstyrets vilkårlige grænsedragninger uden hensyn til befolkningsforskelle


 Beretningerne om de seneste dages grusomheder i den centralasiatiske stat, Kirgistan, bliver værre og værre. Nu forlyder det fra flere kilder, bl.a. russiske, at op mod to tusinde er blevet slået ihjel under de blodige og grusomme overfald imod usbekere i og omkring byerne Osj og Jalalabad i Fergana-dalen i det sydlige Kirgistan. FN oplyser, ifølge BBC, at over 400.000 mennesker, etniske usbekere, er flygtet fra deres hjem, heraf over 100.000 til nabolandet Usbekistan. Både Kina, USA og Rusland tøver med at gribe ind, nødhjælpsorganisationerne, herunder Dansk Flygtningehjælp, er endnu ikke nået frem til Fergana med den bare tilnærmelsesvis nødvendige nødhjælp i forbindelse med det, der nu nærmer sig en gigantisk humanitær katastrofe.
Når Rusland tøver med at gribe ind militært, så skyldes det, ifølge russiske iagttagere, at Kreml ikke ønsker at bruge hverken penge eller soldater på at kaste sig ud i en operation, som kan vise sig at være næsten umulig, langvarig og særdeles bekostelig. Og USA er netop i gang med at forbedre forholdet til Rusland og ønsker ikke at træde Moskva over tæerne i et område, som russerne betragter som russisk interessesfære.
Arven efter Stalin
Fergana er et af de mest frodige områder i Centralasien, men blev af Lenin og Stalin vilkårligt delt imellem de dengang sovjetiske republikker Usbekistan, Tadsjikistan og Kirgistan uden skelen til, nationale, etniske eller religiøse forhold og traditioner. Det har ført til voldsomme gnidninger imellem de forskellige folkeslag efter Sovjetunionens sammenbrud og de tre republikkers forvandling til selvstændige stater i 1991.
I Kirgistan handler striden mellem usbekere og kirgisere ikke om religion, men om magt og kontrol med landets værdier, iblandet russisk, amerikansk og kinesisk indbyrdes strid om indflydelse og forsøg på indblanding.
Det sydlige Kirgistan, hvor usbekerne udgør godt halvdelen af befolkningen, er den fattige del af landet, hvorimod resten af landet, som har et stort kirgisisk flertal, er mere velstående. Striden har været holdt i ave både i sovjettiden og under de to forrige magteliter, som blev afsat af henholdsvis en amerikansk støttet og en russisk støttet 'revolution' eller kup, som de i realiteten var.
Ingen kontrol
Den nuværende få måneder gamle prorussiske regering under ledelse af Roza Otunbajeva har i modsætning til forgængeren, den afsatte og eksilerede præsident Kurmanbek Bakijev, hvis klan og familie var berygtet for brutalitet og korruption, ikke opnået fuld kontrol med landet og hæren. Derfor trygler den i disse dage Rusland og det internationale samfund om militær og materiel hjælp. Samtidig så det i går ud til, at myndighederne i hovedstaden Bisjkek så småt var ved at få stabiliseret situationen i Fergana-dalen, selv om situationen stadig er eksplosiv og hurtigt kan brede sig til nabolandene.
Flere iagttagere hævder, at de blodige uroligheder har været kynisk planlagt og organiseret på forhånd. New York Times antyder endda, med henvisning til lokale kilder, at det kirgisiske militær er dybt involveret i de etniske udrensninger af usbekerne. Andre hævder, at de opstod spontant og udviklede sig voldsomt, fordi centralmyndighederne i hovedstaden Bisjkek ikke har kontrol med hverken landet eller hæren. Godt tilskyndet og betalt af den styrtede og eksilerede  - hos diktatoren Aleksandr Lukasjenko i Hviderusland  - Kurmanbek Bakijev og hans klan. Den provisoriske kirgisiske regering hævder, at det er Bakijev og hans stenrige søn, der står bag, og at de banditter, som har gennemført pogromerne og myrderierne i Fergana-dalen i virkeligheden var tadsjikiske lejesoldater og kriminelle, forklædt i kirgisiske uniformer.
Realiteten er formentlig, at de etniske udrensninger er blevet gennemført af Bakijev-tro dele af den kirgisiske hær, støttet af samme Bakijev, som ønsker at destabilisere landet med henblik på at vælte den provisoriske regering og Bakijev-klanens tilbagevenden til magten og moneterne.

