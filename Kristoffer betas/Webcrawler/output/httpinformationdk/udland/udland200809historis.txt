Historisk tyrkisk besøg



 Armenien
Tyrkiets præsident, Abdullah Gül, besøger i weekenden Armenien for at overvære en fodboldkamp, meddelte hans kontor i går. Besøget er et markant diplomatisk skridt for de to lande, der ikke har haft diplomatiske forbindelser med hinanden, siden Tyrkiet afbrød forbindelserne i protest mod Armeniens kontrol med Nagorno-Karabakh, der er en armensk enklave i Aserbajdsjan. Armeniens og Tyrkiets landshold spiller mod hinanden i Armeniens hovedstad, Jerevan, den 6. september. Det er første gang, at en tyrkisk leder besøger Armenien i 15 år. Armenien beskylder det tidligere Osmanniske Rige for at have begået folkedrab mod armeniere i begyndelsen af 1900-tallet. 

