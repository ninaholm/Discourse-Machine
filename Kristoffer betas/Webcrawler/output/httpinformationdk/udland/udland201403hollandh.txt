I Holland er hver anden på deltid
Hollænderne er på deltid, og de er glade for det. For dem er det både et naturligt og accepteret vilkår. Men selv om hver anden er på deltid, er det fortsat flest kvinder, der træffer det valg
Maarten van der Hoeven er projektleder i et it-firma, og hans kone Gerke Nijland er selvstændig konsulent tilknyttet politiet. Begge arbejder kun fire dage for at få tid til børnene.


 
	Statistikkerne taler for sig selv; Holland er det land i EU, hvor flest arbejder mindst. Op mod halvdelen af hollænderne er på deltid, og det ser de ikke som et problem, men som et privilegium der skaber større balance mellem arbejde og fritid.

	»De andre EU-lande ligger langt bagefter Holland,« skriver det hollandske statistikbureau CBS i en artikel om deltidsarbejde. Denne positive fortolkning af tabellerne afspejler en anden indstilling til deltidsarbejde end den, der gør sig gældende i Danmark. For mens Holland, set med samfundsøkonomiske briller, snarere halter håbløst bagud, er de færre arbejdstimer for de deltidsansatte selv et frit valg, som får familielivet til at hænge bedre sammen.

	For Maarten van der Hoeven og Gerke Nijland var der ingen tvivl, da de ventede det første af tre børn; de ville begge gerne arbejde og have mest mulig familietid. Derfor valgte ægteparret at skære arbejdsugen ned til 32 timer fordelt på fire dage, så begge fik en dag derhjemme.

	»For os føles det som den rette kombination at have et ambitiøst arbejde, som vi kan vokse i, og samtidig have tid til at tage os af vores børn,« fortæller Maarten van der Hoeven, som er projektleder i et it-firma.

	»Og i modsætning til mange andre har vi bevidst valgt at dele både arbejdstiden og ansvaret for børnene imellem os,« tilføjer hans kone, som er selvstændig konsulent tilknyttet politiet.

	Selv om der i år 2000 blev vedtaget en lov, som giver hollandske ansatte ret til at vælge en deltidsstilling på 32 timer, er det nemlig stadig primært kvinderne, der benytter sig af denne mulighed.

	Klassiske kønsroller

	Ifølge tal fra den europæiske arbejdskraftundersøgelse var 76,6 procent af de erhvervsaktive kvinder i Holland på deltid i sidste kvartal af 2013. I samme periode var andelen af kvinder i arbejde stort set den samme som i Danmark. Så hvad er det, der gør, at så mange hollandske kvinder vælger en deltidskarriere?

	En del af forklaringen er historisk, fortæller Paul Schnabel, professor i sociologi ved Utrecht Universitet. Mens flere og flere europæiske kvinder i løbet af 1900-tallet begyndte at arbejde, var der i Holland stærke kristendemokratiske kræfter, som forsøgte at sætte en stopper for den udvikling. Det blev set som et tegn på velstand, at kvinden kunne blive derhjemme og tage sig af børnene og hjemmet.

	»I min klasse var der kun én dreng, hvis mor arbejdede – og hans far blev betragtet som en rigtig taber,« fortæller Paul Schnabel.

	Med manglen på arbejdskraft i 1950’erne begyndte kvinderne at arbejde mere, og i de seneste 30 år er deres beskæftigelsesfrekvens steget hastigt.

	Men forestillingen om, at det er kvinden, der er hovedansvarlig for familien, lever stadig i bedste velgående. Og deltidsarbejdet giver de hollandske kvinder mulighed for at have et arbejdsliv uden at svigte det ansvar, de føler for familien.

	»I Holland diskuterer vi, om det er et problem, at så mange kvinder arbejder på deltid. Men spørger du kvinderne selv, er det sådan, de helst vil have det,« siger Paul Schnabel, der som tidligere direktør for ’Det sociale og kulturelle planlægningsbureau’ SCP har siddet i spidsen for undersøgelser af kvindernes deltidsarbejde.

	Med til historien hører, at kvinderne udøver en stærk social kontrol over for hinanden, forklarer sociologen. Som hollandsk kvinde med fuldtidsjob kan man komme ud for spørgsmål som: »Hvorfor har du fået børn, hvis du ikke har tid til at være sammen med dem?«, fortæller Paul Schnabel.

	Den oplevelse deler Gerke Nijland: »Hvis du som kvinde har både børn og fuldtidsarbejde, vil andre kvinder se dig som en dårlig mor,« siger hun.

	Familien først

	Men det er ikke kun kvinderne, der sætter en ære i at værne om familielivet. »Familien er samfundets hjørnesten,« lyder et hollandsk ordsprog. Og også mange mænd har stor modstand mod at lade deres børn passe på fuld tid af professionelt personale. Derfor foretrækker selv mange familier, som reelt har råd til en af de relativt få og dyre institutionspladser, at det er bedsteforældrene, der træder til, når de er på arbejde.

	Også flere og flere fædre vælger, som Marteen van der Hoeven, at tage større del i børnepasningen.

	En fjerdedel af de mandlige hollandske medarbejdere var i 2013 på deltid, og begrebet ’far-dag’ er i de senere år blevet en fast del af det hollandske sprog. Selv i store private virksomheder er det mere og mere accepteret, at mænd med børn har en fridag, hvor de fokuserer på familien.

	Jeroen Dronkert, som er manager i et stort firma, der står for distribution af gas og elektricitet, er en af de fædre, som ville vælge at gå ned i tid, hvis økonomien tillod det.

	»Deltid er en god mulighed,« siger han og kigger op fra urtebedet, hvor han netop har plantet salat sammen med sin fireårige søn.

	»Men som mand risikerer man desværre stadig at blive betragtet som uambitiøs, hvis man arbejder på deltid,« tilføjer han.

	Blandt de mænd, som gerne vil have en far-dag uden at gå på kompromis med karrieren, er der derfor en del, som vælger at bevare en fuld arbejdsuge på 36 timer fordelt på fire dage.

	Jeroen Dronkert har derimod besluttet at gå på deltid, hvis det lykkes hans kone, Klaske Kik, at starte sin egen lægepraksis.

	»Det er ikke acceptabelt for mig at lade vores børn tilbringe fire dage om ugen i institution,« erklærer Jeroen Dronkert, som på grund af sin kones lange arbejdsdage er den, der dagligt henter og bringer deres to børn.

	Han indrømmer dog, at det kun kan lade sig gøre, fordi han som leder i høj grad kan styre sin arbejdstid selv og indhente det forsømte hjemmefra om aftenen.

	Fleksibel fremtid

	Den fleksibilitet, som Jeroen Dronkert oplever, vil også komme til at kendetegne fremtidens arbejdsmarked, siger fremtidsforsker Silke de Wilde.

	»Nutidens forældregeneration kræver fleksibilitet og frihed. De vil have det bedste af begge verdener, og balancen mellem arbejde og fritid er meget vigtig for dem,« siger fremtidsforskeren, der er næstforkvinde i netværket Dutch Future Society.

	Samtidig kræver det sit reelt at holde arbejde og fritid adskilt, siger hun.

	»Jeg hører mange klage over stress og informationsoverbelastning, fordi de har følelsen af altid at være på arbejde og synes, at de er nødt til at svare på alle telefonopkald og emails. De, der har den højeste grad af selvstændighed, er bedst i stand til at håndtere de fleksible arbejdsvilkår. Derimod kan de, som har brug for struktur og stabilitet, komme til at lide under det fleksible arbejdsmarked og risikere at blive sat af ræset. Dermed kan kløften mellem højt- og lavtuddannede blive større i fremtiden,« forudsiger Silke de Wilde.

	Samtidig med at nogle sektorer har mangel på kvalificeret arbejdskraft, er der i andre stor arbejdsløshed som følge af finanskrisen.

	»I debatten om deltid er der derfor nogle, der siger, at det er uretfærdigt, at nogle har en femdages arbejdsuge, mens andre sidder derhjemme. De mener i stedet, at vi alle bør arbejde på deltid for at skabe arbejdspladser nok og samtidig sikre en god balance i den enkelte medarbejders liv. Selv om ikke alle jobfunktioner uden videre kan deles, synes jeg, det er et interessant perspektiv – at det ikke bare handler om retten til fritid, men også om retten til at arbejde,« siger fremtidsforskeren.

