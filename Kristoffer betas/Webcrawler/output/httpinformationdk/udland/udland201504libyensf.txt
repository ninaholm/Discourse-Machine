Libyens fremtid tør ikke vende tilbage
28-årige Ismail er en af de tusindvis af unge veluddannede libyere, der for fire år siden gik på gaden for at få erstattet diktatur med demokrati. I dag er han en af de mange, der har forladt landet og den igangværende borgerkrig og ikke tør vende hjem for at forsøge at bygge samfundet op på ny
Oprøret mod Libyens tidligere diktator Muammar Gaddafi og borgerkrigen, der fulgte i kølvandet på hans fald, har efterladt Libyen i kaos. Landet flyder over med olie, men også med våben og magtbegærlige mænd.


 For godt fire år siden stod Ismail blandt hundredetusinder af landsmænd på Martyrpladsen i Libyens hovedstad, Tripoli.
»Folket vil vælte regimet!« råbte de, inspireret af den arabiske forårsstemning i resten af Mellemøsten og med Tunesien og Egypten som lysegrønne eksempler på, at det var muligt at vælte diktatorer.
Da billederne af Muammar Gaddafis gennemtævede lig gik verden rundt i oktober 2011 og definitivt gjorde en ende på hans 42 år lange diktatur, eksploderede Libyens gader i eufori. En ny tid med demokrati og lige rettigheder lå for døren, og Ismail gik forrest for at tage imod den. Sammen med en gruppe medstuderende fra universitetet i Tripoli dannede han en græsrodsorganisation, der skulle lære Libyens unge – ikke mindst de kvindelige af dem – om deres rettigheder i det kommende demokrati, og hvordan de skulle bruge dem for at sikre dem selv og landet en lys fremtid. Interessen var stor, og gruppen boblende af optimisme.
I dag er Ismail flygtet til Pretoria i Sydafrika, hvorfra han kan iagttage sit hjemland og enhver form for demokratisk spire bukke hastigt under for en blodig borgerkrig. Græsrodsorganisationen i Tripoli findes endnu, men alle projekter, der har med demokratiske rettigheder og kvinder at gøre, er sat på standby.
Kaos
Oprøret mod Gaddafi og borgerkrigen, der fulgte i kølvandet på diktatorens fald, og som også danske fly deltog i, har efterladt Libyen i kaos. Landet flyder over med olie, men også med våben og magtbegærlige mænd. Det og manglen på international handling har ifølge Ismail gjort Libyen til endnu en mislykket stat i Mellemøsten: »Problemet i Libyen er, at alle har våben, og alle kæmper om magten. Vi er nødt til at få forsoning, men alle ambassaderne og NGO’erne, der var i Libyen og arbejdede med befolkningen efter revolutionen, har nu forladt landet uden at afslutte noget og uden at holde kontakten,« forklarer Ismail.
I august sidste år blev den ny-indsatte libyske regering, kaldet Repræsentanternes Hus, fordrevet fra Tripoli af den islamiske milits og selvproklamerede revolutionsgruppe Libya Dawn. Sammen med den forhenværende regering, Nationalkongressen, der agerede overgangsregering efter Gaddafis fald, overtog de magten i hovedstaden ved hjælp af drab og dødstrusler mod alle, der ikke støttede det nye lederskab.
Repræsentanternes Hus har stadig status som landets internationalt anderkendte regering, men holder nu til i Tobruk i den østlige del af landet. Herfra kæmper de for at vinde hovedstaden og landet tilbage fra et utal af militante ekstremistiske grupperinger. En af dem er Islamisk Stat, der nu har overtaget magten i Derna i øst og også for alvor er ved at slå rødder i Tripoli.
Hoteller, lokale tv-stationer, oliehavne og lufthavne er blevet sprængt i luften.
I februar henrettede Islamisk Stat 21 egyptiske koptere for åben skærm på stranden i Tripoli, journalister er blevet kidnappet, og for omtrent en måned siden skete endnu et angreb på enhver form for forsøg på »oprør på græsrodsniveau«, da den kendte kvindelige libyske blogger og Ismails ven Intissar al-Hasaari blev fundet skudt og dræbt i sin bil i hovedstaden.
Frygt
Indtil august fortalte Ismail vidt og bredt om sine projekter til både libyske og internationale medier. Nu tør han hverken få sit rigtige navn eller organisationens navn i avisen. Han har ingen plan for, hvor han skal tage hen, når han til maj afslutter sit semester i engelsk på universitetet i Pretoria, der i første omgang sikrede ham billetten væk fra Tripoli.
»Jeg er et kendt navn i Tripoli, og det er derfor, jeg blev nødt til at flygte. Det er farligt for mig, at folk taler om, at jeg hjælper kvinder og har gang i en masse forskellige projekter,« siger Ismail. Han hører til den store og velhavende libyske middelklasse, der i årtier har domineret Tripolis gadebillede med imponerende huse og veluddannede unge i dyre biler. Alt sammen finansieret af landets enorme oliereserver.
Ismail havde derfor råd til både flybillet og et semester i Pretoria og håber herefter ved hjælp af sine nyerhvervede engelskkundskaber og en titel som civilingeniør på bachelor-niveau fra universitetet i Tripoli at kunne finde job i Sydafrika.
Hvis det ikke lykkes, er plan b at tage en kandidatgrad i Tyrkiet. Men efter at den libyske dinar er faldet til tæt på det halve på under et år, er hans opsparing sluppet op længe før tid. Herudover er et libysk pas generelt ikke nogen effektiv adgangsbillet ved verdens grænsebomme. Ismails sidste udvej kan meget vel blive at flytte tilbage til Tripoli til maj.
Det nye Syrien
Også for Libyen er tiden ved at løbe ud, lød det for nyligt fra den libyske udenrigsminister Mohamed Dayri.
»Uden en politisk løsning kan landet blive fanget i en altomfavnende borgerkrig som den i Syrien,« udtalte han til nyhedsbureauet AFP.
Sådanne advarsler har lydt i årevis fra diverse observatører og humanitære organisationer – så godt som uden nogen reaktion fra det internationale samfund.
Ifølge den amerikanske ambassadør i Libyen, Deborah K. Jones, skyldes det blandt andet, at alle alt for længe var blændet af glæden over at være kommet af med diktatoren:
»Alle var så begejstrede over, at Gaddafi blev væltet og udsigterne til en lovende fremtid, at der ikke var nok fokus fra både libyere og andres side på det virkelig hårde arbejde i at genetablere samfundet og at ’hov forresten, så er ikke alles intentioner gode’. Og ’hov forresten, så er Libyen et rigt land, og det vil folk udnytte’,« forklarer ambassadøren i en Al Jazeera-dokumentar fra sidste år.
Deborah K. Jones er i dag – som alle landes ambassadører og ambassadefolk – evakueret fra Libyen.
Forklaringen på det manglende fokus skal også findes i netop de lande, som Libyen nu begynder at ligne; nemlig Irak og Syrien. Her har borgerkrigene kostet endnu flere menneskeliv og tager dermed opmærksomheden fra Libyen i de internationale medier såvel som i FN og andre diplomatiske instanser.
Hvor medierne før var varsomme med at sende journalister til Libyen, har de nu slet ikke mulighed for at gøre det. Situationen i landet er blevet så sprængfarlig og truslen mod journalister, og vesterlændinge generelt, så massiv, at Libyen stort set er tom for udenlandsk presse.
Omverdenen er derfor afhængig af lokale stemmer, som sender informationer ud. Men i et land, hvor tv-stationer bliver angrebet og aktivister dræbt, kan det koste dyrt at bære et kamera over skulderen på gaden eller bare være for ligefrem på Twitter.
Nye forhandlinger
I slutningen af marts begyndte endnu en runde fredsforhandlinger i Marokko, foranlediget af lederen af FN’s Mission i Libyen (UNSMIL), Bernadino León. Øverste punkt på dagsordnen er dannelsen af en libysk samlingsregering.
»Libyen er ikke inddelt i to lejre, men er yderligere fragmenteret, og begge sider har forskellige aktører og forskellige militser, og ikke alle støtter dialogen,« indledte Bernadino León mødet i Marokko og kridtede dermed banen op for de komplicerede forhandlinger, der stadig ikke har ført til banebrydende resultater.
At finde en løsning på den libyske borgerkrig handler langt fra kun om Libyens egen fremtid. For at gøre kaosset totalt, så er det nordafrikanske land i højere og højere grad ideel grobund for ekstremistiske militante grupperinger som for eksempel Islamisk Stat. Og i kraft af landets placering danner Libyen nu direkte bro mellem hellige krigere i henholdsvis Mellemøsten og Afrika og derfra potentielt videre ind i Europa.
Da militante islamister sidste måned angreb Bardo-museet i Tunesien og dræbte 21 mennesker, fortrinsvis europæiske turister, viste begge de to dræbte angrebsmænd sig at være trænet i Libyen.
Ismail er glad for at være sluppet væk fra Libyen, men skammer sig samtidig over ikke at være derhjemme og støtte sine medgræsrødder i den anden revolution, som han kalder det, der foregår i Libyen lige nu:
»Jeg forlod Libyen for at komme i sikkerhed og for at fortsætte mit liv. Så snart situationen ændrer sig i Libyen, vil jeg tilbage og fortsætte mit arbejde, for jeg elsker mit land. Men lige nu har jeg ingen fremtid i Tripoli.«
Af hensyn til sin sikkerhed har Ismail ikke ønsket at få sit rigtige navn frem, heller ikke navnet på sin organisation. Hans rigtige navn er redaktionen bekendt, og Information har tidligere besøgt organisationen i Tripoli.

