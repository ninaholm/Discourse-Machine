Fransk udenrigspolitik i dyb krise
Fyringen af Michèle Alliot-Marie, der som udenrigsminister var skandaliseret af nære personlige forbindelser til Ben Alis torturregime, kan ikke rette op på det tab af anseelse og indflydelse, som Frankrig har lidt i den arabiske region og i resten af verden, mener franske topdiplomater, der nu offentligt undsiger præsident Sarkozy
Den franske præsident, Nicolas Sarkozy, har vendt sin tidligere udenrigsminister ryggen, og selv om Michèle Alliot-Marie har beklaget sine udtalelser, er hun altså nu fortid i regeringen. Landets nye udenrigsminister bliver Alain Juppé, der har haft posten tidligere.


 Søndag aften gjorde den franske præsident, Nicolas Sarkozy, omsider en ende på det uskønne forløb omkring landets skandaliserede udenrigsminister, den konservative Michéle Alliot-Marie, da han gav hende silke-snoren i en tv-transmitteret tale om sine seneste regeringsomdannelser.
I stedet indsatte han den politiske veteran Alain Juppé, tidligere udenrigsminister fra 1993-94, på posten, tydeligvis opsat på at signalere, at fransk udenrigspolitik atter er på højde med situationen, læs: med den bølge af demokratiske revolutioner, som er godt på vej til at omkalfatre store dele af den arabiske verden, og som har fanget Frankrig i særdeleshed på det forkerte ben og skadet nationens anseelse ved at udstille dens alt for nære forbindelser til de nu miskrediterede regimer.
Sarkozys skridt er imidlertid næppe tilstrækkeligt til at dæmpe kritikerne på de indre linjer: I avisen Le Monde blev der i sidste uge offentliggjort et opsigtsvækkende åbent brev fra en gruppe franske topdiplomater, der tog skarpt afstand fra hele den udenrigspolitiske orientering og »amatørisme«, som, de mener, har kendetegnet præsidentens embedsperiode - en sand blamage for statschefen i det år, hvor Frankrig som formandsland for både G20 og G8 skulle have markeret sin position som global magt ved at udvise lederskab og diplomatisk snilde - i egen selvforståelse en særlig fransk kunstart, lige siden det internationale diplomatis udviklede sit eget sprog og etikette.
Europæisk offer
Med fyringen af den 64-årige 'MAM', som den konservative toppolitiker kaldes i folkemunde, imødekom Sarkzoy et ugelangt krav fra kritikere og oppositionspresse, som havde vokset sig stadig mere højlydt fra det øjeblik, da hun tilbød Tunesiens Ben Ali fransk sikkerhedsekspertise til at tøjle de demonstrerende menneskemængder, der tillod sig at kræve diktatorens afgang samt indførelse af ytringsfrihed og frie valg.
At tilbuddet blev fremsat, mens Ben Alis sikkerhedsstyrker skød med skarpt mod civile demonstranter, forekom umiddelbart særligt inkriminerende, men blev senere udnyttet af MAM til at dementere alle anklager om ondsindede hensigter. Det hed sig nu, at den franske savoir-faire jo blot var blevet tilbudt i den hensigt at forhindre drab på demonstranter og på ingen måde for at afstive Ben Alis magt.
Derefter fulgte yderligere et par afsløringer, som forstærkede indtrykket af utidig og beskæmmende fransk sammenspisthed med Nordafrikas diktatorer: Premierminister François Fillon havde fejret jul i Egypten på præsident Mubaraks invitation og lånt dennes privatfly, mens MAM havde fejret jul i Tunesien og lånt et privatfly tilhørende en forretningsmand fra inderkredsen omkring Ben Ali.
»I mine ferier er jeg privatperson og ikke udenrigsminister,« forsvarede MAM sig - ord, hun senere måtte trække tilbage som en anden Lene Espersen:
»Udenrigsminister er man alle døgnets 24 timer og alle årets 365 dage,« nåede hun at indrømme, før hun med nyhedsmagasinet The Economists ord blev »det første europæiske offer for de arabiske revolutioner.«
Potentielt mere belastende for statschef Sarkozy er imidlertid den tordnende undsigelse, som hans udenrigspolitik er blevet udsat for fra store dele af landets diplomatiske korps i et frisprog, som er usædvanlig for deres stand.
Diplomaterne bag det åbne brev er ganske vist ikke navngivne - de dækker sig under pseudonymet 'Marly' (navnet på den café, hvor de mødtes for at formulere brevet) - men de skulle ifølge Le Monde tælle diplomater »fra flere generationer og af forskellig politisk observans«.
Diplomaterne er oprørte over at skulle tage ansvaret for fransk udenrigspolitiks fiaskoer, som de selv opregner således:
En fælles strategi
»I modsætning til tre års udbasunerede hensigtserklæringer (om hvad Sarkozy ville arbejde for, red.) er Europa afmægtig, Afrika glider væk, Maghreb støder os fra sig, Kina har tæmmet os, og Washington ignorer os! Vores Rafale-fly og nukleare industri er lagt på hylden og fejrer ingen triumfer. Men værst af alt: Frankrigs stemme i verden er forsvundet. Vores følgagtighed over for USA får mange af vores partnere til at søge nye veje. Med vores reintegration i NATO inte-resserer vi ikke længere nogen, for vi har mistet vores synlighed og evne til at manøvrere politisk. Dette tab af indflydelse kan ikke tilskrives de franske diplomater, men skyldes de politiske beslutninger, der er truffet.«
I forhold til Nordafrika anfører diplomaterne følgende:
»Den politik, som er blevet fulgt over for Tunesien og Egypten, er blevet defineret af Republikkens præsident uden at tage hensyn til analyserne fra vores ambassade. Det er ligeledes præsidenten, som udvalgte d'herrer Ben Ali og Mubarak som 'de sydlige piller' i vores middelhavspolitik. Et fransk Wikileaks ville vise, at franske diplomater har affattet adskillige kritiske indberetninger.«
»Vores udenrigspolitik er blevet genstand for improviseringer og impulsivitet, der som oftest skal forklares ud fra indenrigspolitiske hensyn. Hvordan kan nogen da undre sig over vores fiaskoer? Vi er nu i en tid, hvor 'prokuratorer' fører sig frem som diplomater, hvor 'spindoktorerne' smeder store planer, og hvor netværk, der repræsenterer store privatinteresser, og særligt indbudte aftengæster er alle vegne og bliver lyttet til. «
Om Frankrigs diplomati kan genvinde noget af det tabte herredømme over nationens langsigtede politiske mål og metoder, når Sarkozys æra rinder ud, vil kun tiden vise. I mellemtiden har Elysée-palæet travlt med at positionere sig over for et Nordafrika, der har sagt farvel til sine despoter.
Allerede da Ben Ali endnu sad i sit flugtfly, erklærede Sarkozy, at hans midler på franske bankkonti ville blive indefrosset, og at man vil udlevere eksdiktatoren, hvis han satte sit ben på fransk jord. Og i går sendte Frankrig et lægehold og humanitær hjælp til Benghazi, ligesom man indkaldte til EU-topmøde om Libyen for at udvikle »en fælles strategi«.

