Ekstremt vejr ventes at føre til klimaflugt i USA
Amerikanerne er begyndt at anse klimaforandringer som årsag til de seneste års ekstreme tørke, skovbrande, orkaner, skypumper og skybrud, selv om USA altid har været plaget af ekstreme vejrfænomener


 Klimakommissær Joseph Martens er ikke i tvivl om følgerne af den menneskeskabte klimaforandring: »Her i delstaten New York blev vi blæst omkuld og oplevede enorme skader under stormen Irene i 2011 og Sandy i 2012. Alene Sandy kostede os 50 mia. dollar,« siger Martens.
Og så var der skybruddet over Long Island i august i år, hvor 350 mm regnvand væltede ned over halvøen, der stikker ud i Atlanterhavet.
»Vi fik 10 tommer (250 mm, red.) i løbet af en time. Det var mere end under Sandy,« konstaterer klimakommissæren i delstaten New York.
Ligesom i andre lande verden over betyder den større opmærksomhed om klimaforandring, at både den brede befolkning og politikerne i USA nærmest pr. refleks tilskriver oversvømmelser, ekstreme temperaturer og tørke den globale opvarmning.
Men i USA er der en lang tradition for ekstreme vejrfænomener. Mississippi-floden gik over sine bredder i 1927 og oversvømmede langt større områder end de seneste års naturkatastrofer i USA. I 1930’erne blev Midtvesten ramt af ødelæggende støvstorme under en lang tørkeperiode. Tropiske orkaner ved landets kyster er endvidere et tilbagevendende historisk fænomen. Den mest ødelæggende ramte Galveston, Texas, i 1906. Og det er ikke første gang, at det sydvestlige USA oplever en alvorlig tørkeperiode.
Total udtørring
Det er derfor en udfordring – ja, næsten umuligt – for amerikanske klimaforskere at give de menneskeskabte klimaforandringer skylden for alle ekstreme vejrfænomener. Der er f.eks. stadig ikke konsensus om de atmosfæriske omstændigheder, der udløste Katrina-orkanen i 2006 og Sandy-stormen i 2012.
Ikke desto mindre synes de seneste tre års tørke i det sydvestlige USA – i Nevada, Californien og det vestlige Utah – at ligge uden for normen. Forskere mener, at man skal 3000 år tilbage for at finde en periode med så alvorlig tørke i regionen. Næsten hele Californien – der er lige så stor som Frankrig – defineres officielt i dag som et tørkeområde, og 60 pct. af staten er endda berørt af ’exceptionel tørke’.
Situationen er så slem, at vandstanden i Lake Tahoe øst for San Francisco snart vil falde til et niveau, hvor vandet ikke længere flyder ind i Truckee-floden, der er uundværlig for landbrugsområder i Nevada. Floden skulle være faretruende nær total udtørring.
Colorado River, den vigtigste flod i det sydvestlige USA, har under de seneste par års tørke mistet kolossale vandmængder. Det vestlige og sydvestlige USA har i forbindelse med tørken samtidig oplevet ødelæggende skov- og steppebrande. Og foreløbig tyder intet på, at de næste par måneder vil bringe nogen videre nedbør til regionen. Normalt starter regnsæsonen i december.
Mulige tilflugtssteder
Dersom det tørre klima fortsætter i flere år, forventes det at føre til udvandring fra byer i Arizona, New Mexico og Nevada, hvor store dele af befolkningen reelt bor i ørkener og på langt sigt ikke vil have nok vand til at bevare deres livsstil.
Men hvor skal de flytte hen? På mellemlang sigt giver det ikke mening at flytte til øststaterne, hvor man forventer varmere sommervejr i de næste årtier og hyppige tropiske storme. Selv Miami, der allerede oversvømmes daglig i forbindelse med højvande, er ikke et attraktivt sted at bo.
Det efterlader Midtvesten og det nordvestlige USA. Nogle demografer forudser, at gamle og delvist udtømte industribyer som Detroit kan komme til at opleve en renæssance.
Det nordvestlige USA kan gå hen og blive den region i USA, der er mindst berørt af klimaforandringer i det 21. århundrede. Strækningen fra Vancouver og ned til det nordlige Californien med bjergkæder tæt på stillehavskysten vil forblive afkølet i sommermånederne og mild om vinteren med tilstrækkeligt nedbør, forudsiger meteorologer.
Et helt sikkert tilflugtssted for amerikanere, der vil undgå ekstremt vejr, kan i sidste instans blive Alaska.

