En ny tone, men et konservativt lederskab
Kinas kommunistparti gennemførte sit store lederskifte, da Xi Jinping i går blev præsenteret som den nye leder. Han virker langt mere folkelig end sin forgænger, men det nye lederskab er præget af konservative kræfter, og intet peger i retning af politiske reformer
Det kinesiske kommunistpartis nye toplederskab blev i går præsenteret på scenen i Folkets Store Hal i Beijing.


 Det, som mange kinesere først bed mærke i, var hans stemme. For de fleste af dem havde nemlig aldrig hørt Xi Jinping tale, før han i går blev præsenteret som deres nye leder og på direkte tv henvendte sig til nationen.
»Det er folket, som har skabt vores historie, og det er folket, som er de sande helte. Folket er kilden til vores styrke,« sagde den 59-årige med en dyb, blød stemme og en selvsikker og ligefrem attitude, som virker slående i sammenligning med den nu tidligere leder Hu Jintao.
Mens Xi Jinping i går lød som et rigtigt menneske af kød og blod, så fremstod Hu Jintao altid som en skinger robot, der udtrykte sig med tonstunge ideologiske floskler, som virkede fuldstændig uden forbindelse med kinesernes hverdag.
Men om lederskiftet, ud over en ny retorisk stil og fremtoning hos lederen, også fører til politiske ændringer er tvivlsomt. For sammensætningen af det nye toplederskab peger i retning af forsigtige økonomiske reformer, men en yderst konservativ tilgang til de politiske af slagsen.
Ved middagstid i går gik Xi Jinping smilende og vinkende ind på scenen i Folkets Store Hal sammen med seks andre toppolitikere – alle mænd – som udgør det nye politbureaus stående udvalg. De er nu de mest magtfulde politikere i Kina. Xi introducerede sine kammerater, mange af dem såkaldte ’prinsebørn’, sønner af tidligere ledere i kommunistpartiet, som qua deres familieforhold er privilegerede og tæt på magtens centrum. De fleste af dem anses for at have tætte forbindelser til den stadig magtfulde tidligere leder Jiang Zemin, der i 1990’erne stod for modige økonomiske reformer, men som ikke søgte at udvikle et mere gennemsigtigt og repræsentativt politisk system.
Xi Jinping anses selv for at være en forsigtig reformator på det økonomiske område. Den nye nummer to i partiet er den 57-årige jurauddannede Li Keqiang, som formentlig vil overtage posten som premierminister i begyndelsen af næste år.
Mens både Xi og Li vurderes til at være kapable ledere, som har haft mere omfattende kontakt med omverdenen end deres forgængere, er der stadig stor tvivl om, hvorvidt de vil have evnen eller magten til at gennemføre reformer.Det nye toplederskab består desuden af Zhang Dejiang, 66, en konservativ politiker uddannet i Nordkorea; Liu Yunshan, 65, der som leder af kommunistpartiets propagandaafdeling har holdt kinesiske medier i stram snor; Zhang Gaoli, 65, med et ry for at være reformvenlig i forhold til økonomien; Yu Zhengsheng, 67, der også lader til at være fleksibel på det økonomiske område; og Wang Qishan, 64, kendt som en problemknuser, der har stået i spidsen med en lang række forhandlinger med andre lande.
Det lader til, at den reformvenlige fløj i partiet har tabt den interne magtkamp om sammensætningen af det nye lederskab. For der blev ikke plads til nogen af de andre kandidater, som har været i spil, der har argumenteret for politiske reformer, i den forstand at partiet opgiver noget af sin magt på både det politiske og det økonomiske område for at give mere plads til civilsamfundet. Deres stemmer vil nu blive svagere: »Jeg er skuffet. Det peger i den forkerte retning,« siger Chen Ziming, en politisk kommentator i Beijing. Heller ikke Wu Jiaxiang, en tidligere forsker i kommunistpartiets tjeneste og nu en berømt intellektuel, er optimistisk: »De vil ikke ændre særlig meget,« siger han om det nye lederskab.
Yang Jisheng, en politisk journalist og forfatter til bøger om kommunistpartiets forbrydelser under formand Mao, vælger dog at se på de positive aspekter: »De er alle godt uddannede og har tidligere i deres karrierer arbejdet ude i landsbyer, så de ved godt, hvor slemt det ser ud for de dårligst stillede i samfundet. Det kan blive en fordel, når de skal forsøge at løse samfundets mange konflikter og den sociale ulighed.«
Ny retorik
Selv om Xi Jinping i sin godt 15 minutter lange tale i går hyldede kommunistpartiets rolle med hensyn til at gøre Kina til en stormagt, så afstod han fra at nævne marxismen, Mao Zedong eller mange af de ideologiske klicheer, som er blevet gentaget igen og igen i løbet af den nyligt afsluttede partikongres. Han har tidligere klaget over, at partikadrernes taler ofte er for præget af floskler.
»Vi har mange grunde til at være stolte – stolte, men ikke selvtilfredse,« sagde han om partiet. Og han advarede mod den voldsomme korruption i egne rækker: »I partiet er der mange problemer, som det er nødvendigt at tage hånd om, specielt problemerne med, at mange partimedlemmer og embedsfolk er korrupte og modtager bestikkelse, er ude af trit med folket og lægger for stor vægt på formaliteter og bureaukrati,« sagde han.Forhåbningen hos partiet er, at lederskiftet markerer afslutningen på en yderst tumultarisk periode med skandaler og intens politisk rivalisering, som har givet partiet de største politiske problemer i årtier. Specielt har sagen om Bo Xilai skæmmet optakten til lederskiftet. Den tidligere stjernepolitiker var favorit til at være blandt de mænd, der i går blev præsenteret, men han blev tidligere i år fældet, da hans kone blev dømt for mord på en britisk forretningsmand, og han selv blev udrenset af partiet og anklaget for omfattende korruption.
Mere effektiv
Afsløringen af det nye lederskab kom, en dag efter at den ugelange partikongres sluttede med, at Hu Jintao havde sin sidste optræden som partichef. I går overlod han overraskende også stillingen som leder af den centrale militærkommission, som kontrollerer landets hær, til Xi Jinping. Dermed vil Hu Jintao, når han i starten af næste år også forlader præsidentposten, være den første kommunistiske leder i folkerepublikkens historie, som afgiver alle officielle poster uden blodsudgydelser, udrensninger eller politisk uro.
Det burde give Xi Jinping større mulighed for at konsolidere sin magt og gennemføre sin politik. Men han vil bestemt ikke være enehersker. De gamle ledere vil fortsat øve indflydelse bag kulisserne, og hvis han skal gennemføre ændringer, skal det ske med samtykke fra de andre medlemmer af politbureauets stående udvalg.
Men samtidig er antallet af medlemmer af det stående udvalg blevet mindre. Under Hu Jintao var der ni. Nu er der syv. Grunden lader til at være, at nogle af partilederne, inklusive Xi Jinping, mente, at det færre antal stemmer vil gøre beslutningsprocessen mere effektiv.
Og der vil være rigeligt med problemer, som det nye lederskab nødvendigvis effektivt må tage hånd om. Specielt økonomien, som er ved at miste pusten efter mange år med høj vækst. Det skal finde en bæredygtig økonomisk model, bekæmpe uligheden i samfundet, rydde op i forureningen og tøjle korruptionen.
»Vores folk elsker livet og forventer bedre uddannelse, mere stabil beskæftigelse, en bedre indkomst, mere pålidelig social velfærd, bedre sundhedspleje, mere komfortable leveforhold og et smukkere miljø,« sagde Xi og understregede, at det er »det mål, som vi stræber efter«.

