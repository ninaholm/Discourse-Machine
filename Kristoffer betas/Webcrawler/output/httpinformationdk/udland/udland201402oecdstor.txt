OECD: For stor optimisme skyld i skæve prognoser
OECD erkender nu, at dens prognoser under og efter eurokrisen var alt for optimistiske, men afviser, at årsagen var en undervurdering af konsekvenserne af EU’s stramme krisestyringspolitik. Snarere var tiltroen til kontinentets politikere og en tendens til gruppetænkning problemet, siger organisationens cheføkonom


 
	Under og efter finanskrisen leverede OECD fejlprognoser ikke set grellere »siden det første oliechok i 1970’erne«, erkendte den internationale tænketank i denne uge. Men årsagen til dens fejlskøn var ikke – som mange kritikere af EU’s krisestyringspolitik har hævdet – en undervurdering af effekten af de barske nedskæringer og reformer under krisen. Det slog organisationens cheføkonom, Pier Carlo Padoan, fast tirsdag ved en præsentation af rapporten OECD-prognoser under og efter finanskrisen: en obduktion i London.

	»Det var den konsekvente antagelse, at eurokrisen ville gå over med tiden, og at forskellen i statsobligationernes renteniveau ville blive mindre over tid, der viste sig at være den væsentligste fejlkilde,« sagde Padoan – en konklusion, der vil falde i god jord blandt fortalerne for en stram krisestyringspolitik.

	OECD kommer dermed frem til en anden konklusion end den Internationale Valutafond (IMF), hvis topøkonomer Olivier Blanchard og Daniel Leigh i en analyse sidste år erkendte, at de havde »væsentligt undervurderet stigningen i arbejdsløshed og faldet i den hjemlige efterspørgsel (de såkaldte finanspolitiske multiplikatorer, red.) i forbindelse med finanspolitisk konsolidering« – altså strategien, der sigter mod at minimere underskuddet og samtidig begrænse ophobning af mere gæld.

	I OECD’s »obduktion« af prognoserne mener økonomerne imidlertid at have fået et »mere nuanceret billede« af årsagen til fejlprognoserne. Og de mener, at IMF’s konklusion kun holder stik i udvalgte år, og kun når Grækenland medregnes. Uden for Europa er der ifølge OECD-rapporten »overhovedet ikke en klar forbindelse mellem den forventede konsolidering og fejlprognoserne, hvilket sår tvivl om hypotesen«.

	Imidlertid er det ikke det samme som at konkludere, at den stramme krisestyringspolitik ikke hæmmede væksten, pointerer Padoan.

	»Vi kan tydeligt se, at den finanspolitiske konsolidering har en begrænsende indvirkning. Dét er ikke spørgsmålet, men snarere hvorvidt vi tog fejl i forhold til disse multiplikatorers indvirkning på BNP. Vi fandt ud af, at vi havde lavet fejl, men at disse havde en mindre effekt, end at vi ignorerede finansmarkedernes rolle,« forklarer cheføkonomen om en af de indikatorer, som inden krisen ikke var indregnet i modellerne.

	For optimistisk

	I OECD’s obduktionsrapport erkender organisationen, at dens prognoser »undervurderede dybden af sammenbruddet i aktivitet i 2008-09 og overvurderede genrejsningens hastighed i de seneste år«.

	Især skyldtes optimismen, at OECD fejlagtigt antog, at de europæiske politikere ville træffe beslutninger, der ville mildne krisen. Vendepunktet kom imidlertid først, da Mario Draghi, præsident for Den Europæiske Centralbank (ECB), i juli 2012 sagde, at han ville gøre, »hvad det kræver« for at redde euroen.

	»Vi formodede, at eurozonen ville klare sig igennem krisen, som den nu bedst kunne. Det viste sig at være forkert,« siger Padoan og erkender, at netop politiske valg, fravalg eller handlingslammelse er vanskeligt at indregne i modellerne.

	»Politisk langsommelighed kan påvirke hastigheden af en genrejsning, og det må vi tage højde for, men hvordan man oversætter det til variabler, er et hul i vores viden. Og jeg er ikke sikker på, at vi kan løse dette med traditionelle statistiske måleredskaber,« siger han.

	Modelstyret politik

	Professor Paul De Grauwe fra London School of Economics, der var inviteret med til fremlægningen for at diskutere rapporten, mener generelt, at politikernes tankegang styres alt for meget af prognoser og modeller i Europa. Især i lyset af, at eurozonen »systematisk har fejldiagnosticeret problemet og brugt den forkerte model«.

	»Jeg synes, det er slående, hvordan brugen af modeller påvirker folks beslutninger. Vi har oplevet et klassisk boom and bust-scenario, som førte til en dramatisk forhøjelse af budgetunderskuddet, og vi har udelukkende brugt udbudsøkonomiske modeller (begrænsning af regulering for at skabe dynamik og øget vareudbud, red.), som ikke havde noget med krisen at gøre,« siger han og fortsætter:

	»Den forkerte model blev brugt, så resultaterne var misvisende, men de påvirkede politikerne. Modellerne viste, at finanspolitisk konsolidering ikke ville have den store indvirkning. Desværre viste det sig ikke at være sandt.«

	De Grauwe advarer generelt imod at lægge for meget vægt på modeller, for – som han siger – »verden ser helt anderledes ud end de traditionelle makroøkonomiske modeller, vi bruger, og det gør udarbejdelse af prognoser meget svært«.

	»I 2010 så indikatorerne ikke meget anderledes ud, end de havde gjort tidligere, men pludselig satte panikken ind,« påpeger han.

	Tendens til gruppetænkning

	Pier Carlo Padoan er enig i, at de eksisterende modeller har vist sig utilstrækkelige i forhold til at rumme den komplekse virkelighed. Derfor lægger OECD også op til ændringer i den måde, den fremover vil udarbejde prognoser på. Dels vil organisationen i fremtiden indarbejde en række nye indikatorer såsom finanssektoren, dels vil den lægge større vægt på globale udviklinger og risici samt såkaldte »nowcasting«-modeller, der skal afsløre spæde tegn på et fald i for eksempel forbrugertilliden.

	Men den største ændring er måske, at organisationen fremover i højere grad vil udarbejde scenarie-analyser, der skal illustrere alternative udviklinger.

	Erfaringerne fra finanskrisen var nemlig vist, at der er en tendens til »gruppetænkning« inden for de organisationer, der udarbejder prognoserne, siger Padoan.

	»Vi har tendens til at se på, hvad kollegerne i IMF og EU-Kommissionen foretager sig. Det viste sig, at vurderingen var ens det meste af tiden, så vi må arbejde på at skabe et bredere billede,« siger han.

	De Grauwe nikker anerkendende, for justeringer af de eksisterende modeller er ikke nok, mener han.

	»Hvis modellen er dårligt designet, så vil tilføjelsen af den finansielle sektor ikke betyde særlig meget. Disse modeller er meget rationelle og har svært ved at forstå den virkelige verden,« siger han.

