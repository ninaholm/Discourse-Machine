Konflikten i Ukraine og dalende oliepriser koster Rusland dyrt
Russernes købekraft bliver mindre for hver uge, der går på grund af vestlige sanktioner og faldende oliepriser


 Rublen bløder, og selv om den russiske centralbanken dagligt bruger flere hundrede millioner og en gang imellem endda flere milliarder dollar på at opkøbe russisk valuta, har rublen efterhånden mistet næsten 25 procent af sin værdi siden årsskiftet.
På Ekspert Banks facade ved Gribojedov Kanal i Sankt Petersborg kan russerne hver dag få syn for sagn om, at den russiske valuta er i frit fald. Lige som de fleste af byens banker skilter Ekspert Bank med de aktuelle dollar- og eurokurser, og i forgårs kunne de forbipasserende se, at der skulle betales 41,55 rubler for en dollar, hvis man ville veksle den russiske valuta til den amerikanske.
For en måned siden stod der ellers et noget mindre beløb – 38,35 rubler pr. dollar – på bankens blå valutaskilt.
På Ruslands statskontrollerede svar på DR1, Pervij Kanal, fik en ekspert travlt med at forsikre om, at dollaren i hvert fald ikke ville stige til 40 rubler pr. dollar. Men også den grænse er overskredet nu, og centralbankens dollarkurs var på 40,66 rubler i går.
Udviklingen har resulteret i et fald i de fleste russeres købekraft, hvilket man især har kunnet mærke i rejsebranchen, hvor store og små rejseselskaber er gået konkurs på stribe i løbet af sommeren og det tidlige efterår. Også på det hjemlige russiske marked stiger priserne, idet samtlige importvarer er blevet dyrere (i rubler), mens den russiske valuta ikke kan stoppe blødningen.
På fødevareområdet har Rusland som gengæld selv indført sanktioner mod de vestlige lande, og her burde der i teorien være færre prisstigninger, fordi importdelen er blevet væsentligt reduceret. Men i praksis er der nu mangel på for eksempel kød- og mælkeprodukter, og inflationen rammer derfor endnu hårdere end i de andre brancher.
Olien og rublen følges ad
Ud over de vestlige sanktioner er den russiske valuta og økonomi også blevet ramt af de faldende oliepriser på verdensmarkederne. Ruslands økonomi er dybt afhængig af oliepriserne, da eksporten af olie og olieprodukter udgør godt halvdelen af den samlede russiske eksport.
I de russiske medier bliver der traditionen tro spekuleret i, om ikke olieprisfaldet skyldes et amerikansk komplot, der er rettet mod Rusland.
Pervij Kanal kom således med flere eksempler på, hvordan amerikanske økonomer foreslog at straffe Ruslands overtagelse af Krim-halvøen med lave oliepriser. Nyhedsindslaget blev dog trods alt afrundet med en konklusion om, at Saudi-Arabien formentlig handler på egen hånd – og ikke efter aftale med amerikanerne.
Imens hæfter Nordeas olieanalytiker Thina Saltvedt sig ved, at prisudviklingen også kan skyldes de almindelige markedsøkonomiske mekanismer om udbud og efterspørgsel.
»Der bliver produceret rigtig meget olie lige nu. Rusland producerer mere end nogensinde tidligere siden Sovjetunionens opløsning, og Libyen er tilbage på markedet, mens efterspørgslen har været faldende på det asiatiske marked, som også de vestafrikanske olieproducenter sælger olie til,« fortæller Thina Saltvedt.
Tålmodig befolkning
Ruslandekspert og tidligere dansk generalkonsul i Sankt Petersborg, Jens Worning Sørensen, mener, at man kan sammenligne den nuværende økonomiske situation i Rusland med det første halvår 2010, da Rusland blev ramt af den globale finanskrise, og det virkelig gik skidt for den russiske økonomi.
»Men mine egne venner sagde til mig dengang – det her er ikke krise. Krise er det, vi havde i 90’erne, og det, vi har nu, er bare et år, der ikke bliver så godt som de andre år,« fortæller Jens Worning Sørensen.
Han hæfter sig samtidig ved, at russernes tålmodighed formentlig er større i 2014, end den var i 2010, fordi de i dag har en fornemmelse af, at det hele er Vestens skyld. Samtidig kan de fortsat glæde sig over, at Krim atter er blevet russisk.
»Hvis udviklingen fortsætter i for eksempel et halvt år, så tror jeg ikke, at det får nogen politiske konsekvenser for Putin. Men hvis nu det fortsætter sådan her i to år, så kan det godt være, at der kommer politisk uro,« spår Jens Worning Sørensen, der blandt andet fungerer som ekstern lektor i russiske forhold på Københavns Universitet.
Han mener, at det både kan ske fra neden – med demonstrationer som i 2010 eller i 2011 – og fra oven, hvor en af magtgrupperingerne i sidste ende kan udfordre den ukrænkelige lov om, at Putin altid har det sidste ord.
Den slags eventuelle konflikter ligger dog forholdsvis langt ude i fremtiden, understreger Jens Worning Sørensen.
Styrkeprøven om olie og gas mellem Rusland og Ukarine blev delvist afgjort i går: Ukraines præsident, Petro Porosjenko, sagde, at man er nået til enighed om grundelementerne til en ny gasaftale med Rusland. Det tyder dermed på, at Rusland og Ukraine kan nå frem til en ny kontrakt, der skal løse striden om gasleverancer, inden vinteren sætter ind.

