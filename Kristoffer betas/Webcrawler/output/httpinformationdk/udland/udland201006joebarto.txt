Joe Barton: Undskyld, undskyld, undskyld, undskyld
Texas-politikeren, der sagde undskyld til BP for USA’s behandling af selskabet, har fortrudt, at han fortrød, at han fortrød den første undskyldning. Og mens Barton tumler rundt i manegen, knalder en undervandsrobot ind i borerøret på bunden af Den Mexicanske Golf



 Joe Barton, republikansk medlem fra Texas af Repræsentanternes Hus, er ked. Derfor siger han undskyld. Hele tiden.

Det startede sidste torsdag, da kongresmand Barton overrumplede alle under et kongresudvalgs afhøring af BP’s CEO Tony Hayward. BP-bossen havde dagen før stået skoleret for præsident Obama og fået at vide, at USA’s regering vil have BP til at etablere en erstatningsfond på 20 mia. dollar til dækning af skader og erstatninger efter oliekatastrofen i Den Mexicanske Golf.

»Jeg skammer mig over, hvad der skete i Det Hvide Hus i går. Jeg synes, det er en tragedie af første grad, at et privat selskab kan blive udsat for, hvad jeg vil kalde afpresning,« sagde Barton og tilføjede, to gange og henvendt til Hayward: 
»Jeg undskylder.«

Der gik ikke mange øjeblikke, før man på nettet kunne læse, at Texas-politikeren er det medlem af Repræsentanternes Hus, der i 2009-10 har fået de største kampagnedonationer af olieindustrien – sammenlagt 100.470 dollar. I årene siden 1989 er det blevet til i alt 1.447.880 dollar til Joe Barton fra olieindustrien, herunder også en årlig klatskilling siden 1990 fra BP. Og der gik følgelig heller ikke mange øjeblikke, før de republikanske ledere i Kongressen havde distanceret sig fra partifællen, indkaldt ham til skideballe på Capitol og truet med at fratage ham hans ledende udvalgsposter, hvis han fastholdt undskyldningen til olieselskabet, der er ved at ødelægge både dyreliv og erhvervsliv omkring Golfen.

Så senere samme dag udsendte Joe Barton en erklæring med budskabet:

»Jeg undskylder brugen i morges af udtrykket ’afpresning’ i relation til gårs­dagens begivenheder i Det Hvide Hus, og jeg trækker min undskyldning til BP tilbage.«
Så vidt, så godt. Undskyldningen for undskyldningen blev godtaget.

»Joe har gjort det rette ved at undskylde – det er på tide at komme videre,« sagde republikanernes leder i Repræsentanternes Hus, John Boehner, til sine partifæller.
Now you see it ...
I forgårs kom Barton imidlertid tilbage. På sin twitter-profil havde Texas-politikeren lagt overskriften ’Joe havde ret’ med et link til det konservative månedsmagasin The American Spectator, der i sit nye nummer forsvarer Bartons forsvar for BP og hans angreb på Det Hvide Hus.

»Det er afpresning,« skriver Spectator bl.a. om den af Obama krævede erstatningsfond med 20 mia. BP-dollar. Så Barton syntes altså onsdag formiddag og via twitter at undskylde, at han i sidste uge kom til at undskylde sin undskyldning til BP. Kort efter fortrød Barton. Twitter-budskabet var forsvundet. »Undskyld, denne side eksisterer ikke,« stod der blot, hvis man onsdag ved middagstid søgte at genlæse undskyldning nummer tre.

Kort efter modtog Washington Post en mail fra Bartons talsmand Sean Smith med budskabet:

»Uden at tænke meget over det lagde jeg overskriften fra en af dagens nyhedsklip på en hjemmeside, der er knyttet sammen kongresmandens twitterprofil. Jeg skal ikke gøre det igen.«

Nogle minutter senere opdaterede Washington Post sin opdatering af sagen med en præcisering fra talsmand Smith, der påpegede, at Joe Barton ikke vidste noget om, hvad talsmanden havde gjort. Man kan så gætte på, om Barton vidste, at talsmanden rykkede i anden omgang ved således at sige undskyld for undskyldningen for, at Joe Barton havde undskyldt sin undskyldning til BP.

Fra Golfen er den seneste udvikling oplysningen onsdag om, at en af BP’s fjernstyrede undervandsrobotter var ramlet ind i en af de ventiler, der tillader olie at strømme ud fra den hætte, der er anbragt på det lækkende borerør og via et sugerør til overfladen skal opfange en del af olien. Hættens ventiler slipper med vilje en del olie ud for at hindre, at trykket bliver så stort, at hætten blæser af. Uheldet med robotten tvang imidlertid BP til at fjerne hætten, hvorved olien igen strømmede frit til havmiljøet.
Sent onsdag oplyste BP, at skaden er udbedret og hætten på plads igen. At det ikke indebærer, at olieudstrømningen er stoppet, kan man overbevise sig om på BP’s hjemmeside, hvor undervandskameraerne stadig kører. Gå ind på www.bp.com og find et af kameraerne ved at klikke på ’Watch the live streams’.
jsn@information.dk
Information følger løbende oliekatastrofen i denne klumme

