Japan har det fint trods nulvækst
Økonomer taler om Japans tabte årtier efter mere end 20 år med noget nær nulvækst. Men i Japan lever befolkningen bedre og længere end tidligere
I de seneste 20 år har den gennemsnitlige årlige vækst i Japans BNP været på blot 0,8 procent. Ikke desto mindre kan man sagtens finde belæg for at mene, at Japan i den periode er blevet et langt mere velfungerende land.


 Togene kører til tiden. Varerne er af højeste kvalitet. Uddannelsessystemet er i verdensklasse. Og japanerne lever længere – og bedre – end de fleste. Historien om Japan lyder som en ubetinget succes, men landet har stort set ikke oplevet vækst i BNP igennem de seneste 25 år, og økonomer har siden 1990’erne udråbt Japan til eksemplet, som alle skulle gøre sig umage for ikke at følge.
»Indtil 1990’erne var Japan et højvækstland, og alle regnede med, at Japan ville overgå USA og blive verdens næste store økonomiske supermagt. Den stående vits var, at næste gang køber Japan Pearl Harbor,« siger Jørgen Ørstrøm Møller, der er tidligere departementschef i Udenrigsministeriet samt tidligere ambassadør i blandt andet Brunei, Australien og New Zealand.
Jørgen Ørstrøm Møller, der i dag betragter verden fra Singapore, hvor han er bosat, mener dog ikke, at den japanske økonomi ligger underdrejet, som eksempelvis The Economist for nylig skrev under titlen De tabte årtier – den japanske tragedie. Men han er sikker på, at den økonomiske tendens med noget nær nulvækst er kommet for at blive.
»Ser vi på Japan, tror jeg, at det er usandsynligt, at de vil opleve årlige vækstrater på meget over én procent i meget lang tid. Men Japan er jo et rigt samfund, så det er jo sådan set meget godt. Særligt set i lyset af, at befolkningsantallet vil falde ret dramatisk over de kommende årtier,« siger Jørgen Ørstrøm Møller.
En demografisk bombe
Ifølge Jørgen Ørstrøm Møller er der to forklaringer på, at den japanske økonomi efter en periode med tocifrede vækstrater op igennem 60’erne, 70’erne og 80’erne er faldet til i dag næsten at have nulvækst. Den ene forklaring er konkurrencen fra især andre asiatiske økonomier – ikke mindst Kina, der i stigende grad producerer billigere og med stadig højere kvalitet. Kina har henvist Japan til tredjepladsen over verdens største økonomier.
Og den anden forklaring er, at Japans befolkning bliver ældre, mens der fødes stadig færre børn. I øjeblikket er den japanske fødselsrate på 1,4, og siden 2005 har befolkningstallet været faldende.
»Når befolkningen ældes, har det en stærk påvirkning på produktionen og derfor væksten. Dels bruger ældre mennesker ikke så meget, dels hæmmes dynamikken i samfundet, når der er færre yngre, fordi nye vaner, nyt forbrug og nye ideer får sværere ved at slå igennem, når du ikke har ungdommen som bærer af dem. Det er måske den vigtigste grund til, at det er gået ned ad bakke for Japan,« siger Jørgen Ørstrøm Møller, der gør opmærksom på, at faldende befolkningstal er en global tendens, der om få år også rammer Europa.
Og derfor er det interessant at holde øje med udviklingen i Japan.
»For første gang nogen sinde i verdenshistorien vil vi inden for 50 år opleve et fald i det globale befolkningstal. Det vil sige, at vi skal finde ud af, hvordan vi organiserer vores økonomi med stagnerende og derefter faldende befolkningstal,« siger Jørgen Ørstrøm Møller, der videre forklarer, at det sætter alle politikeres fokus på øget produktivitet i et helt nyt lys:
»Problemet er jo, at når man ønsker at øge produktiviteten, samtidig med at landene oplever lav vækst, så stiger arbejdsløsheden. Men det er ikke bare et japansk problem, det er i høj grad også et europæisk problem,« siger Jørgen Ørstrøm Møller.
Mere velfungerende
Fra 1992 og til i dag har den gennemsnitlige årlige vækst i Japans BNP været på 0,8 procent ifølge IMF’s World Economic Outlook fra 2011.
Men i samme periode er Japan blevet et langt mere velfungerende land. Det mener i hvert fald Eamonn Fingleton, der er tidligere redaktør på Financial Times og Forbes, og som har boet i Tokyo siden 1985.
Han nævner blandt andet, at den gennemsnitlige levealder er steget med 4,2 år fra 1989 til 2009, at arbejdsløsheden er holdt lav og aktuelt befinder sig på blot 4,2 procent. Og at Japan har verdens hurtigste internet – af 50 byer i verden med hurtigst internet ligger de 38 i Japan, kun tre i USA.
Fingleton mener derfor, at man er nødt til at se på andre faktorer end blot økonomi, når man måler en lands formåen.
»Jeg mener, at man kan argumentere for, at en økonomi som den danske eller japanske i fremtiden vil opleve enten meget svag vækst eller stagnation. Men vi udvikler andre goder i stedet, eksempelvis længere levealder – og hvordan skal man regne ud, hvad fem år ekstra at leve i er værd?« spørger Eamonn Fingleton.
Andre faktorer skal måles
Derfor mener Fingleton, at det bliver mindre interessant at se på, om et land vokser økonomisk. Der vil være en naturlig grænse, og det er derfor mere interessant at se på andre faktorer, som enhver befolkning efterspørger, men som ikke er udtryk for simpel økonomisk måling.
»Traditionel økonomisk tænkning baserer sig på, at øget udbytte af eksempelvis korn eller kul giver en højere vækst. Fordobles udbyttet, fordobles indtjeningen, og så er der fremgang. Men i dag taler vi om andre parametre. Hvordan måler man eksempelvis, at et land øger levetiden med gennemsnitligt fem år i løbet af to årtier? Eller det faktum, at Japan er førende inden for teknologiske services? Hvad siger det om et lands økonomiske stilstand? Min pointe er, at vi måske skal måle et lands formåen på andre faktorer, end om BNP vokser,« siger Eamonn Fingleton, der mener, at Japan og andre rige nationer har masser af muligheder for at udvikle sig – og at det er nødvendigt.
»Vi har ikke ramt muren. Der er masser af muligheder for hele tiden at forbedre og videreudvikle vores produkter og services, så vi eksempelvis forbruger vores ressourcer og energi bedre. Den udvikling foregår fortrinsvis i lande som Japan, Danmark og andre europæiske lande, og det vil den fortsætte med,« siger Eamonn Fingleton, der fortsætter:
»Min pointe er, at der er masser at gøre i verden – så selv om vi ikke længere efterspøger endnu en bil, så har vi andre behov. Men det handler ikke længere om at producere mere mad eller tøj til den enkelte japaner, men om at bruge ressourcerne bedre og udvikle bedre produkter, der i højere grad opfylder vores behov,« siger Eamonn Fingleton.
– Og hvad siger japanerne selv til den lave vækst?
»De ved, at de ikke har det så dårligt. Helt ærligt, så ser mange japanere ned på resten af verden og mener, at de selv har det bedre,« siger Eamonn Fingleton.

