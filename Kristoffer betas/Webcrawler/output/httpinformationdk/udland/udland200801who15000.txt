WHO: Over 150.000 civile døde i krigen



 GENÈVE: Omkring 151.000 civile irakere mistede livet på grund af de voldelige begivenheder i løbet af Irak-krigens første tre år. Det anslår Verdenssundhedsorganisationen WHO i en opgørelse foretaget i samarbejde med Iraks regering. Det betyder, at der i gennemsnit døde 124 irakere om dagen, fra den amerikanskledede koalition invaderede Irak i marts 2003 og frem til juni 2006. I den periode var volden den hyppigste dødsårsag for mænd i alderen 15 til 59 år. Undersøgelsen er den største og mest videnskabelige opgørelse af antallet af døde i Irak, siden krigen begyndte. Eksperter vurderer imidlertid, at det præcise tal er umuligt at fastslå, og at det kan ligge et sted mellem 104.000 og 223.000.
