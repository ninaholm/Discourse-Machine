EU vil stramme grebet om afviste asylansøgere

 Flygtninge ankommer til den græske ø Lesbos på en gummibåd, 3. oktober 2015. EU-landene fremlagde i går en plan for, hvordan de vil hjemsende op mod 400.000 ’irregulære migranter’.


 En del af løsningen på flygtningekrisen i EU bliver at anlægge en hårdere kurs over for afviste asylansøgere og økonomiske migranter, der er kommet til Europa. Derudover skal EU’s ydre grænser styrkes.
Det er nogle af konklusionerne fra gårsdagens EU-møde i Luxembourg, hvor medlemsstaternes justits- og indenrigsministre mødtes for at diskutere løsninger på flygtningekrisen. Her kom der mange forskellige forslag på bordet til, hvordan man mindsker tilstrømningen af flygtninge og migranter til Europa.
En del af løsningen er at styrke EU’s ydre grænser. Den franske indenrigsminister Bernard Cazeneuve foreslog på mødet, at dette kunne gøres ved, at alle medlemsstater hvert år leverer »en kvote af grænsevagter« til det europæiske grænseagentur Frontex. Helt konkret forelægger der et ønske fra Frontex om straks at få 775 ekstra grænsevagter, skriver Ritzau. 670 af dem skal bruges som tolke og til at identificere og registrere de flygtninge, der dukker op på Europas dørtrin.
Herved kan man tidligt få sorteret de mennesker fra, der på et senere tidspunkt alligevel ville ende med at få deres ansøgning om asyl afvist. De sidste 105 grænsevagter skal placeres rundt omkring i medlemsstaterne og hjælpe med at sikre og styrke EU’s ydre grænser.
Et andet led i planen er, at EU skal blive bedre til at hjemsende afviste asylansøgere. I 2014 lykkedes det EU at sende 39 procent af de afviste asylansøgere hjem, men i fremtiden skal endnu flere sendes hjem. Spørger man udlændinge- og integrationsminister Inger Støjberg, vil det resultere i at færre fremadrettet vil søge asyl i EU.
»Hvis man bare får sendt ganske få mennesker ud – det gjorde vi for ikke så lang tid siden til Somalia – så mindsker det lynhurtigt strømmen til Danmark,« siger integrationsministeren til Ritzau, der mener, at rygtet om, at det ikke er helt let at få asyl i Danmark, vil sprede sig. Ifølge hende er vi i Danmark gode til at sende afviste asylansøgere hjem.
Endeligt er en sidste del af EU’s løsning at samarbejde med de lande, som de afviste asylansøgere kommer fra, og som de skal sendes tilbage til.  
EU’s medlemslande er blevet bedt om at meddele, hvor stort et bidrag de kan give til Frontex.
Dette skal gøres inden EU-topmødet i næste uge. Inger Støjberg forklarer, at Danmark også vil bidrage, men kan på nuværende tidspunkt ikke sige, hvad et dansk bidrag vil bestå af.

