Nyt palæstinensisk raketangreb på Israel
Mindst syv raketter affyret fra Gaza imod Israel. Beskydningen kom kort efter, at Israel begyndte at trække sig ud af Gazastriben.
Palæstinensiske sikkerhedsvagter stopper Hamas-tilhængere, der i går i byen Nablus på Vestbredden demonstrerede mod Israels militæroperationer i Gazastriben.


 En palæstinensisk raket slog mandag morgen ned i en beboelsesblok i den sydisraelske by Ashkelon, rapporterer den israelske avis Haaretz. 
"Ingen kom til skade, men flere mennesker måtte behandles for chok," skriver Haaretz på sin netavis.
Samtidig slog mindst seks raketter ned i Negevørkenen uden at gøre skade. Raketterne blev affyret af militante palæstinensere i Gazastriben blot nogle timer efter, at Israels militær indledte en tilbagetrækning fra Gazastriben efter flere dages offensiv, der netop har haft til formål at standse raketbeskydningen. Siden i onsdags er flere end 100 palæstinensere dræbt i Gaza under offensiven, der også har kostet to israelske soldater livet.
Tilbagetrækningen kommer efter en både blodig og politisk spændt weekend, hvor palæstinensernes selvstyrepræsident, Mahmoud Abbas, suspenderede fredsforhandlingerne med Israel som en reaktion på offensiven. USA opfordrede også til et stop for sammenstødene og til en genoptagelse af fredsforhandlingerne. 
"Volden må stoppe, og forhandlingerne bør genoptages," sagde Hvide Hus-talsmanden Gordon Johndroe i Crawford, Texas, hvor præsident George W. Bush for tiden opholder sig.
Afskrækkelse
Offensiven begyndte i onsdags, og siden da er 112 palæstinensere ifølge palæstinensiske oplysninger dræbt. To israelske soldater er dræbt, siger Israels hær. Den mest blodige dage under den seneste konflikt var i lørdags, da 61 palæstinensere og de to soldater blev dræbt. Det var dermed den blodigste dag for Gaza-palæstinenserne siden deres opstand i 1980'erne. Hamas udråbte mandag morgen sig selv som sejrherre.
"Gaza vil altid være en kirkegård for besættelsesstyrker," sagde højtstående Hamas-mand Sami Abu Zuhri.
Den islamiske bevægelse erklærede også, at den vil fortsætte med at sende raketter imod Israel, og det skete så også nogle timer senere. Haim Ramon, Israels vicepremierminister, sagde til hærens radio, at regeringens hovedformål med operationen var at standse raketbeskydningen.
"Der var snesevis af døde blandt Hamas-terroristerne. Det er bestemt en afskrækkelse," sagde han.
Israel har været under amerikansk pres for at bringe offensiven til ophør inden tirsdag, når USA's uden-rigsminister, Condoleezza Rice, ventes til området til separate møder med selvstyrepræsident Abbas og Israels premierminister, Ehud Olmert. 
ritzau

