Valg i USA: Præsidentvalget set fra Europa
Europæerne foretrækker overvældende en Obama II-regering frem for en Romney I-regering i USA. Men på økonomien er Romney ikke desto mindre tættere på EU’s strammerlinje end Obamas stimulanspolitik
Hvis det var europæerne, der skulle vælge, ville Obama få op mod 90 procent af stemmerne


 Analyse
Hvis europæerne kunne stemme i dag, er der ingen tvivl om, hvem der vil komme sejrrigt ud af det amerikanske præsidentvalg. På trods af skuffelser – som forsvarsfokusskiftet fra Europa til Asien og den manglende lukning af Guantanamo Bay – ville præsident Barack Obama vinde med op mod 90 procent af stemmerne, viser den seneste meningsmåling fra YouGov. I Frankrig, Tyskland og selv Storbritannien har kun fem procent af befolkningerne en positiv mening om hans republikanske udfordrer, Mitt Romney.
Den republikanske senators kritik i sommer af Londons evne til at gennemføre OL samt udtalelser om, hvorvidt USA er på kurs til en »økonomisk krise, som den vi ser i Europa i Italien og Spanien og Grækenland« har tydeligvis ikke imponeret europæerne.
Imidlertid – påpeger flere iagttagere – vil en præsident Romney ikke adskille sig væsentligt fra en Obama II-regering, hvad angår aktuelle konflikter som Syrien, Iran og Afghanistan. Og på økonomien ligger han tættere på den nordeuropæiske strammerkurs, der dominerer i eurozonens krisestyring, end Obama.
Præsident Obama har gennem finanskrisen og den efterfølgende eurokrise været åbenlyst frustreret over især den tyske kansler Angela Merkels insisteren på en stram økonomisk politik i de kriseramte eurolande. Både hjemme og i forhold til eurozonen har han talt for en stimulanspolitik.
Det vil han fortsætte med, hvis han vinder, vurderer Clara Marina O’Donnell, forsker ved Brookings Institution i Washington. Romney, derimod – skriver hun i en analyse – »kunne indtage en position tættere på Berlins«.
En af hans rådgivere har i det tyske Handelsblatt kritiseret Obama for at have opfordret Tyskland til at redde svage eurozoneregeringer og -banker. En republikansk sejr kan dermed føre til skifte i USA’s »syn på eurozonen«, hvilket kan få »en indvirkning på interne EU-forhandlinger«, vurderer O’Donnell.
Den britiske økonom og analytiker på Reuters, Anatole Kaletsky, mener, at Romney på flere punkter vil være at foretrække for Europa. Først og fremmest kan hans hårde retorik over for Rusland og Kina resultere i, at »europæiske virksomheder … kan blive endnu mere dominerende på disse markeder«.
Han mener også, at der er en reel chance for, at Romneys løfter om store skattelettelser kan give det samme resultat, som da Ronald Reagan i 1980’erne foretog samme økonomiske eksperiment – nemlig et økonomisk løft. Den politik kan ifølge Kaletsky »transformere de globale økonomiske fremtidsudsigter og voldsomt løfte dollaren til gavn for eksportvirksomheder i Europa«.
Ingen appetit
Regeringerne i Europa har uden tvivl lavet deres egne analyser. Om de er nået til samme resultat, ved vi ikke, og mange iagttagere er da også uenige i analysen af, at en Romney-sejr vil løfte Europas økonomi. Nogle iagttagere frygter, at Romneys ’USA først’-attitude kan føre til en mere protektionistisk politik i forhold til hjemmemarkedet, som kan gøre det sværere for europæiske firmaer.
Den Nobelpris-vindende økonom Joseph Stiglitz forudser desuden, at Romneys »modsætningsfulde politikker« vil kvæle USA’s i forvejen svage vækst, og »hvis eurokrisen forværres, kan det fremkalde endnu en recession«, som Europa »temmelig direkte« vil føle effekten af.
Stiglitz og mange andre økonomer har som Obama argumenteret for stimulans, en bankunion og en ændring af den Europæiske Centralbanks mandat for at få eurozonen ud af dødvandet.
Det synspunkt støttes af mange europæiske socialdemokrater, og bl.a. har den franske præsident og premierminister samt den tyske socialdemokratiske oppositionsleder meldt ud, at de håber på en Obamasejr. Omvendt har hverken den tyske kansler eller EU’s topchefer åbent meldt kulør, selv om der ikke er nogen tvivl om, at en Romney-sejr vil styrke deres argument internt i eurozonen.
Ikke desto mindre er det – ifølge iagttagere – sandsynligt, at Europas konservative regeringsledere – Merkel, Cameron, Monti og Rajoy – også håber på en Obama-sejr.
Forklaringen skal ikke findes i økonomien, men i udenrigspolitikken. Romneys ’forståelse’ over for et eventuelt israelsk luftangreb på Iran, hans tvivl om, hvorvidt klimaforandring er menneskeskabt, og proklamering af, at Rusland er USA’s »geopolitiske fjende nummer et«, er alt sammen holdninger, der minder lidt for meget om Bush-æraens retorik.
En tid, som de fleste europæere – inklusive mange regeringschefer – er lettede over er slut. Og som de ikke ønsker sig tilbage.

