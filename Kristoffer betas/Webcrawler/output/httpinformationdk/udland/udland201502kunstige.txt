Kunstige gletsjere skal modvirke tørke
Ingeniører er ved at bygge gigantiske pyramider af is i de tørkeramte indiske Himalaya-bjerge for at se, om smeltevandet kan løse regionens problem med vandmangel i såsæsonen


 Landsbyboere i bjergørkenen Ladakh i de indiske stater Jammu og Kashmir plejede om sommeren at kunne høste overdådige mængder byg, hvede, frugt og grøntsager. Men i årevis er kilderne tørret ud om foråret, når landmændene har brug for vand til såningen. De har mere end nok vand resten af året, når der ikke er brug for det – f.eks. om vinteren, hvor folk i området lader vandhanerne løbe for at undgå frostsprængninger i rørene. Landsbyboere giver klimaforandringerne skylden for, at gletsjerne skrumper, og isen smelter hurtigere end tidligere. For at løse problemet med vandmangel er maskiningeniøren Sonam Wangchuk og et hold af frivillige ved at opbygge en gigantisk lodret isblok i Phyang, 15 kilometer fra hovedstaden i Ladakh, Leh. Når foråret kommer, og den kunstige gletsjer smelter, vil landmændene have strømmende vandløb.
Med denne opfindsomme metode kan man oplagre vand uden at bruge fysiske beholdere som tanke eller dæmninger. Og selv om det ikke stopper gletsjernes skrumpen, kan det hjælpe befolkningen med at tilpasse sig til den globale opvarmning. Sidste vinter byggede Wangchuk en seks meter høj modelpyramide på en fuldt eksponeret flodbred for at teste sin nye idé. Den lagrede 150.000 liter vand i 3.170 meters højde og er et bevis på, at ispyramider kan opføres overalt i regionen, siger han.
Økonomi og økologi
De frosne, kegleformede konstruktioner ligner buddhistiske stupa-templer, som bygges af mudder, så Wangchuk fandt hurtigt på et navn til dem: isstupaer. Da forsøgspyramiden holdt indtil midten af maj, blev han opfordret til denne vinter at forsøge at bygge en 30 meter høj ispyramide. Men udgifterne til at pumpe vand fra Phyang-vandløbet knap to kilometer derfra ville løbe op i næsten 700.000 kr. Han skaffede dog pengene ved hjælp af crowdfunding-siden Indiegogo, så arbejdet kunne begyndte den 21. januar.
Stedet er blevet gjort vandtæt med ler, så når isstupaen smelter, vil vandet ikke sive ned i ørkensandet. Med sprinklere blev der sprøjtet vand i fra oven, og i den iskolde vind frøs dråberne til is, når de ramte jorden. Støt og roligt er der blevet opbygget en kegle af is. Der er nu kun to uger tilbage af vinteren, så tiden er ved at rinde ud. Stupaen vil nok kun være 15 meter høj, når den er færdig – det halve af de planlagte 30 meter.
»I år var første gang, så der er opstået komplikationer og forsinkelser,« siger Wangchuk til The Guardian. I de kommende år håber Wangchuk at kunne bygge mellem 80 og 90 stupaer i området omkring Phyang, alle mere end 30 meter høje. De vil kunne rumme en mia. liter vand, hvilket er nok til at overrisle 600 hektar ørken.
For at kunne lave så mange ispyramider er der kun brug for investeringer i vandrør, siger Wangchuk:
»Vi har brug for flere rør, så vi kan udvide systemet mere og mere. Det vil kræve yderligere 700.000 kr. at lave de andre stupaer.«
Når rørene først er blevet lagt, kan ispyramiderne uden yderligere udgifter opbygges år efter år: »Etableringsomkostningerne til infrastrukturen er på 0,025 rupier per liter. Derefter er vandet gratis. De underjordiske rør vil kunne holde i 100 år.«
Ifølge Wangchuk er den eneste måde at håndtere konsekvenserne af klimaforandringerne i Ladakh at bygge »stupaer med små vandbeholdere, der kan opsamle regnvand, hvor det ikke kan fryse til is. Folk siger, at det sner mindre og mindre, men der er mere nedbør i form af regn. Vi har brug for at finde på en måde at opbevare vandet i de høje bjerge og så bygge isstupaer«.
Oversat af Mads Frese
© Information & The Guardian

