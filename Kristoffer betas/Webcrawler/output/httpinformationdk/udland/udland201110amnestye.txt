Amnesty efterlyser ny dansk fangekurs i Afghanistan
Danmark bør hjælpe med at drive de afghanske fængsler, så tortur-problemet kan blive løst, mener Amnesty International. Forsvars-minister Nick Hækkerup (S) er kaldt i samråd om dansk fangepolitik
FN har afsløret, at op mod halvdelen af alle afghanske fanger bliver udsat for tortur eller anden form for mishandling, og det har nu fået Norge til at standse udlevering af fanger til myndighederne i Afghanistan.


 Amnesty International opfordrer indtrængende den danske regering til at gå foran for at få gjort noget ved problemerne med fangemishandling i Afghanistan. Det sker efter den norske regering i weekenden besluttede med omgående virkning at standse udleveringen af fan-ger til de afghanske myndigheder.
Den norske beslutning er taget, efter at FN har afsløret, at op mod halvdelen af alle afghanske fanger bliver ud-sat for tortur eller anden form for mishandling.
»Det norske fangestop er bestemt et skridt i den rigtige retning,« siger Amnestys juridiske rådgiver Claus Juul. »Norge har gjort præcis det, vi også mener, Danmark bør gøre.«
Amnesty International mener imidlertid, at et udleveringsstop kun bør være første skridt i bestræbelserne på at få løst det afghanske torturproblem, før Danmark og resten af koalitionen trækker sig ud i 2014.
»Om nødvendigt må Danmark og de andre koalitions-lande drive fængslerne selv eller gøre det i samarbejde med de afghanske myndigheder,« siger Claus Juhl.
»Koalitionslandene må gøre dét, der er nødvendigt for at få løst problemet,« siger han og understreger, at »det ville give god mening at drive fængslerne sammen med afghanerne, så man også på dette område kan gennemføre sidemandsoplæring«.
Indtil videre har den danske forsvarsminister, Nick Hækkerup (S), afvist at standse de danske fangeudleveringer eller på anden måde ændre den danske fangepolitik i Afghanistan. Det gør han blandt andet med henvisning til, at de to fanger, Danmark i øjeblikket har siddende i fængslet i Helmand-provinsens hovedstad, Laskar Gah, ikke har lidt overlast, hvilket de danske styrker angiveligt har sikret sig så sent som den 11. oktober.
Smuthullet
Selv om de fanger, som de danske styrker selv har pågrebet, tilsyneladende har det godt, mener Amnesty International ikke, at Danmarks medansvar for de af-ghanske fangers skæbne er afklaret.
Og det samme gælder for Norges vedkommende.
»Danmark forsøger desværre fortsat — på samme måde som Norge — at komme uden om sit menneskeretlige ansvar ved at lade de afghanske militær- eller politifolk, som de har med på fælles operationer, stå for alle tilba-geholdelser,« siger Claus Juhl.
Han understreger, at denne praksis ikke fritager Dan-mark — eller andre koalitionslande, som bruger samme praksis — for ansvar.
»Selvfølgelig har de udenlandske styrker et juridisk og moralsk medansvar, for det er jo dem, der gør det muligt for afghanerne at foretage tilbageholdelserne,« siger han og henviser bl.a. til en række afgørelser fra Menneskerettighedsdomstolen i Strasbourg, der fastslår samarbejdende styrkers medansvar.
Hvor mange fanger, der er blevet tilbageholdt på fælles dansk-afghanske missioner, vides ikke. Disse fanger optræder ikke i de fangestatistikker, som det danske Forsvar har udarbejdet bl.a. til Folketinget, og der føres heller ingen form for tilsyn med dem.
Brudte løfter?
Hos Enhedslisten er der stor skuffelse over regeringens manglende vilje til at ændre den danske fangepolitik.
Forsvarsordfører Nikolaj Villumsen kan ikke forstå, hvad der er blevet af den enighed, som Radikale Venstre, Socialdemokraterne, Socialistisk Folkeparti og Enhedslisten havde før valget.
De fire partier var bl.a. enige om at »sikre, at de fanger, der tages under dansk-ledede missioner i Afghanistan, ikke udleveres til fængsler, der bruger tortur«, som det formuleres i en betænkning fra marts i år, som de fire partier stod bag.
I dag mener Enhedslisten, at der er tale om løftebrud fra regeringens siden.
»Regeringen synes at være løbet fra det, vi var enige om for et halvt år siden. Jeg håber selvfølgelig, at det ikke er tilfældet, men sådan ser det ud,« siger Nikolaj Villumsen. For at få klarhed over, hvad den nye regering vil gøre, har han kaldt den nye forsvarsminister i åbent samråd den 10. november.
Her skal Hækkerup bl.a. svare på, om han vil suspendere de danske udleveringer og indlede en undersøgelse af forholdene i det fængsel, som Danmark udleverer fanger til i Laskar Gah, og om hans parti stadig mener det, de gjorde i marts måned.

