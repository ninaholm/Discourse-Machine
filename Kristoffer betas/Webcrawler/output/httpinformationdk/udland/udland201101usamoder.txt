USA modererer sin kritik af Mubarak
Obama-regeringen tør ikke vælge side efter gårsdagens vold  i Egypten. Det kan på sigt koste USA prestige i den arabiske opinion, mener kritikere


 BOSTON - Trods sikkerhedsstyrkernes brug af vold mod fredelige egyptiske demonstranter i går, synes Obama-regeringen ikke at vide, hvilket ben den skal stå på.
Torsdag aften afviste vicepræsident Joseph Biden i et tv-interview at kalde Hosni Mubarak en »diktator«.
I et YouTube-interview samme dag valgte præsident Barack Obama først at nævne positive eksempler på den egyptiske allieredes samarbejde med USA i Mellemøsten: Fredsaftalen med Israel samt inddæmningen af Irans atomare aspirationer og Teherans voksende indflydelse over islamiske grupper.
Først herefter fremhævede Obama, at han flere gange har mindet Mubarak om, hvor »vigtigt det er for Egyptens fremtid at fremme politiske og økonomiske reformer«.
Egyptiske seere vil bide mærke i, at Obama blot påmindede Mubarak; han lagde ikke pres på den egyptiske præsident og nævnte øjensynligt ikke USA's årlige civile og militære bistand til Egypten på 1,5 mia. dollar.
'Bekymring over vold'
De officielle amerikanske reaktioner i går på egyptiske politistyrkers repressalier og regeringens lammelse af internet- og telekommunikation forekom også at være milde. Præsident Obama havde ingen planer om at ringe til Mubarak.
»Vi er bekymrede over volden i Egypten,« skrev hans talsmand, Robert Gibbs, på twitter uden at lægge navn til gerningsmændene.
»Regeringen må respektere det egyptiske folks rettigheder og genstarte internettet og sociale netværk.«
Udenrigsministeriets talsmand, P.J. Crowley, udsendte en lignende meddelelse på sin twitter.
Kritikken af Obama-regeringens vage udtalelser begyndte straks at strømme ind.
»Det Hvide Hus burde så hurtigt som muligt trække en streg i sandet og advare det egyptiske styre mod at øve vold mod sine egne borgere,« siger Marc Lynch, lektor i international politik på George Washington University.
»Det er af fundamental betydning, at USA tager  utvetydigt afstand og vælger den rigtige side i denne konflikt. Efter at have set billederne fra Kairo i dag vil det vare lang tid, inden den arabiske opinion glemmer, at USA vaklede.«
Diplomatiske telegrammer offentliggjort af Wiki- leaks i går blotlægger tydeligt det nære forhold mellem Obama-regeringen og Mubarak-regimet. Under Hillary Clintons første møde med Mubarak i Egypten i 2009 anmodede USA's ambassadør hende om at undlade at takke præsidenten for løsladelsen af en syg oppositionspolitiker fra fængsel. Det kunne tilsyneladende vække diktatorens vrede.
Under samtalen skal Clinton have opfordret Mubarak til at løslade menneskeretsaktivister og udstede en forordning mod politiets anvendelse af tortur. Men i sin efterfølgende offentlige udtalelse nedtonede udenrigsministeren denne kritik.
»Vi håber, at vores kritik af menneskeretssituationen bliver opfattet i samme ånd, som den bliver afgivet i  - nemlig, at vi alle sammen kan gøre tingene bedre,« sagde hun. Herefter skal Clinton have nævnt sin families venskab med Mubarak og hans hustru Suzanne.
Wikileaks og egypterne
Det intime politiske og militære samarbejde mellem de to lande er naturligvis kendt af den egyptiske befolkning, men det kan ikke udelukkes, at andre afsløringer Wiki- leaks-dokumenter vil bestyrke en udbredt opfattelse af regimets korruption og brutalitet og anspore større vrede hos egypterne - som det kan være sket med Wikileaks- telegrammer i Tunesien.
Blandt dokumenterne kan man f.eks. finde mange indberetninger om mishandling af forbrydere og politiske aktivister og USA's bestræbelser på at få styret til at behandle sine borgere mere civiliseret.
Nogle amerikanske menneskeretseksperter mener, at en mere åben kritik af allierede arabiske staters overgreb mod deres borgere af den type, Clinton og hendes diplomater ifølge Wikileaks har ytret under private sammenkomster med egyptere, næppe vil slå skår i det bilaterale forhold. Dertil er USA's indflydelse for stor.
»USA's offentlige afstandtagen vil næppe ændre autoritære herskeres adfærd, men det kan undergrave deres legitimitet i befolkningen,« skriver Tom Malinowski fra Human Rights Watch i en blog på Council of Foreign Relations website.

Mere om urolighederne i Egypten på side 10

