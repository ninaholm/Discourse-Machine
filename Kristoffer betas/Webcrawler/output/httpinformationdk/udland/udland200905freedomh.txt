Freedom House: Italien har kun begrænset pressefrihed
Freedom House har netop offentliggjort sin seneste rapport om pressefrihed. 'Den journalistiske profession er trængt og kæmper for at overleve, fordi pres fra regeringer og andre magtfulde aktører samt den økonomiske krise gør indhug i pressefriheden,' vurderer den amerikanske organisation


 ROM - 2008 var et dårligt år for pressefriheden i det meste af verden. Ifølge den seneste rapport fra den amerikanske organisation Freedom House, der siden 1941 har promoveret demokrati og frihedsrettigheder, er pressefriheden udfordret i alle verdensdele:
"Den journalistiske profession er trængt og kæmper for at overleve, fordi pres fra regeringer og andre magtfulde aktører samt den økonomiske krise gør indhug i pressefriheden. Pressen er demokratiets første forsvars-bastion, og dens sårbarhed har enorme implikationer for demokratiet, hvis journalisterne ikke er i stand til at udfylde deres traditionelle rolle som vagthunde," siger direktøren for Freedom House, Jennifer Wilson. 
Rapporten er baseret på en vurdering af det juridiske, politiske og økonomiske miljø, som pressen opererer i. Freedom House vurderer, at der hersker fuld pressefrihed i 70 af de 195 lande, som indgår i undersøgelsen, mens der kun er begrænset pressefrihed i 61 lande og ingen pressefrihed i 64 lande. Kun 17 pct. af verdens befolkning lever i lande med en fri presse. 
Kina skuffer
De lande i verden, som har den laveste grad af pressefrihed, er Burma, Cuba, Eritrea, Libyen, Nordkorea og Turkmenistan. Flere lande i Asien oplevede en forringelse af pressefriheden i det forløbne år, hvilket ifølge Freedom Houses forskningschef, Karin Deutch Karlekar, er særligt skuffende i Kinas tilfælde:
"Kina burde have klaret sig bedre i 2008 og holdt sit løfte om at forbedre pressefriheden under OL, men valgte i stedet at opretholde sin position som verdens største undertrykker af mediernes frihed," siger Karin Deutch Karlekar.
Freedom House registrerer det største fald i graden af pressefrihed i lande i Central- og Østeuropa samt det tidligere Sovjetunionen. Som noget nyt er journalister i løbet af det seneste år blevet dræbt i lande som Kroatien og Bulgarien. Det har længe været et velkendt fænomen i Rusland, men her er situationen blevet yderligere forværret som følge retsvæsenets manglende vilje til at beskytte journalister. Endvidere er situationen i Israel forringet som konsekvens af krigen i Gaza. Rapporten konkluderer, at autoritære regimer i f.eks. Rusland, Gambia og Etiopien gennem de seneste fem år har konsolideret kontrollen over medierne og indskrænket de uafhængige mediers råderum.
Underkastelse
Vesteuropa har gennemgående den højeste grad af pressefrihed i verden. Blandt de 23 lande i regionen hersker der fuld pressefrihed i 21 lande. De to undtagelser er Grækenland og Italien. I Grækenland er udenlandske journalister blevet forhindret i at dække optøjerne i den nordlige del af landet, og en ny medielovgivning har medført et forbud mod uafhængige radiostationer.
Det eneste land i Vesteuropa, som bliver degraderet i den seneste rapport fra Freedom House, er Italien. Det samme skete i årene 2001-2006, da Silvio Berlusconi sidst var regeringsleder i landet. Blandt årsagerne nævnes Berlusconis kontrol med såvel private som offentlige medievirksomheder, juridiske tiltag mod journalister, som anklages for bagvaskelse, samt fysisk intimidering af journalister fra kriminelle organisationer og grupper på den yderste højrefløj. 
I den forløbne uge blev journalisten Marco Travaglio, der har udmærket sig som en af Berlusconis mest åbenmundede kritikere, tildelt det tyske journalistforbunds pressefrihedspris, der tidligere er gået til journalister fra lande som Kina, Serbien og Rusland. Ifølge Furio Colombo, som tidligere var chefredaktør på avisen L'Unità og nu er medlem af deputeretkammeret for oppositionspartiet Partito Democratico, har graden af underkastelse nået et nyt niveau under den nuværende Berlusconi-regering: 
"Tendensen til underkastelse har antaget et omfang, som er ude af proportioner i forhold Berlusconis reelle magt. Det er snart ni ud af ti italienere, som accepterer denne situation," siger Furio Colombo til Information og tilføjer: 
"Man kunne man sige, at interessekonflikten er ondets rod. Men Berlusconis interessekonflikt er ikke længere det afgørende orienteringspunkt. Hans faktiske herredømme, den beslutsomhed, hvormed han beklæder sit embede, og den intimidering, det lykkes ham at udøve, gør, at underkastelsen hos alle dem, der accepterer Berlusconi, betyder meget mere end hans egentlige styrke og magt."

