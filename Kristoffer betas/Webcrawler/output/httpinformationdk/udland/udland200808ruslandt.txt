Rusland trækker sig ud i dag
Rusland begynder i dag ved middagstid at trække sine styrker ud af Georgien
Russiske kampvogne med hejst trikolore i kolonne med kurs nordpå mod Rusland i et pas i Georgien i går.


 Den russiske præsident, Dmitrij Medvedev, meddelte i går sin franske kollega, Nicolas Sarkozy, i en telefonsamtale, at Rusland trækker sig fra Georgien i dag, dagen efter at Medvedev havde sat sin underskrift på en våbenhvile med Georgien efter en ugelang konflikt om udbryder-regionen Sydossetien. 
"I morgen (i dag, red.) begynder Rusland at trække sine styrker tilbage, som støtter russiske fredsstyrker (i Sydossetien, red.)," sagde Medvedev ifølge Kreml til Sarkozy. Sarkozys kontor oplyser, at den franske præsident og EU-formand ringede til Moskva for at advare Medvedev om, at det vil få alvorlige konsekvenser for Ruslands forhold til EU, hvis de russiske styrker ikke overholder våbenhvilen og rykker ud af Georgien. 
Den amerikanske udenrigsminister, Condoleezza Rice, gentog i går også kravet om, at Rusland skal begynde at rømme Georgien. Samtidig demonstrerede den tyske forbundskansler, Angela Merkel, i Tbilisi sin støtte til den georgiske præsident, Mikhail Saakasjvili, efter den seneste uges konflikt med Rusland, da hun fastslog, at Georgien fortsat er en oplagt kandidat til at blive medlem af NATO. 
Ved NATO-topmødet i Bukarest i foråret var Tyskland ellers blandt de lande, der af frygt for russisk vrede sagde nej til at give Georgien og Ukraine officiel status som kandidatlande og iværksætte en handlingsplan for at få dem med i den vestlige forsvarsalliance.
Kan komme ind i NATO
Merkel understregede, at der ikke er nogen grund til at droppe den langsigtede plan om at få Georgien med i NATO: "Georgien vil - hvis I ønsker det - blive medlem af NATO. For mig har der ikke ændret sig noget," sagde Merkel på en fælles pressekonference med Saakasjvili, som både vil have sit land med i NATO og EU. Og når NATO's udenrigsministre mødes i Bruxelles tirsdag, kan Georgien se frem til at få løfter om hjælp til at genopbygge militære anlæg, som er blevet ødelagt i den seneste uges kampe.
Præsident Saakasjvili opfordrede til, at det internationale samfund overvåger tilbagetrækningen. "Jeg synes, at verden skal se det," sagde den georgiske leder. Våbenhvileaftalen kom tidligere på ugen i stand efter franske mæglingsbestræbelser. Det russiske forsvarsministerium sagde i går, at Georgien planlægger "en større provokerende handling" i Gori i Georgien nær Sydossetien. Russerne hævder, at Georgien danner grupper af lejesoldater, som vil få russiske uniformer på og derpå vil blive sendt ind i Gori.r

