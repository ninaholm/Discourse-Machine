Syrien er den nye generations jihad
Mere end 2.000 europæiske statsborgere har kastet sig ind i den syriske borgerkrig, mange af dem sammen med yderligtgående islamistiske grupper. Efterretningstjenester og terroreksperter frygter, at de hjemvendte Syrien-veteraner vil tage deres jihad med til Vesten, hvor deres kamperfaring og stærke islamistiske idealer vil gøre dem til en stor sikkerhedstrussel
Det er blevet et modefænomen blandt danske islamister at tage til Syrien for at kæmpe. En stor del af de unge europæere slutter sig til grupper som Al-Nusra og ISIL, der begge er på de internationale terrorlister.


 
	Så er jeg sgu ankommet til grænsen og Inshallah (om Gud vil, red.) Syrien i morgen.« Sådan lød den 24-årige Ahmed Syri’s opdatering på Facebook sidste tirsdag. Han er en af de mindst 100 danskere, som har været i Syrien for at kæmpe. Og nu er han på vej igen.

	»Må Gud være med dig,« svarer flere af vennerne.

	Fra hele Europa valfarter tusindvis af unge muslimer i øjeblikket til Syrien for ifølge bl.a. PET at slutte sig til især de islamistiske oprørsgrupper, hvoraf flere er inspireret af eller allieret med al-Qaeda.

	Det har fået alle alarmknapperne til at blinke hos de europæiske efterretningstjenester, der frygter, at de mange kampvante unge vender hjem med både viljen og evnen til at involvere sig i antivestlig terror.

LÆS: Eksperter kritiserer dansk kurs over for Syrien-veteraner

	Der findes ingen præcise opgørelser over, hvor mange europæere, der har sluttet sig til de syriske oprørere, men den belgiske indenrigsminister, Joëlle Misquet, siger 2.000, dagbladet La Libre Belgique citerer lokale efterretningskilder for, at 4.000 EU-borgere er rejst til Syrien, de officielle tal fra december sidste år siger 1.700 – men de fleste terroreksperter vurderer, at det reelle tal er væsentligt højere.

	»Syrien er uden sammenligning det mest populære jihad-rejsemål nogensinde blandt europæiske muslimer,« siger professor Edwin Bakker, leder af Centre for Terrorism og Counterterrorism, ICCT, ved Leiden Universitetet i Haag, Holland og forfatter til en netop udgivet forskningsrapport om Syrien-krigerne.

	»Europa har aldrig før oplevet en jihad-aktivitet af det her omfang.«

	Seniorforsker Lorenzo Vidino fra Center for Security Studies på Zurichs Tekniske Universitet er enig i, at der er tale, om et »historisk« fænomen.

	»De officielle tal er alt for konservative. I de fleste lande er det jo forbudt at slutte sig til militante islamistiske grupper, så det er ikke noget, folk skilter med. Det er derfor meget sandsynligt, at myndighederne kun kender til en del af dem, der er rejst,« siger Vidino, der har udgivet adskillige bøger om islamistisk terror i Europa.

	Han peger på, at langt de fleste af dem, der rejser til Syrien for at kæmpe, er unge mænd mellem 18-25 år, som ikke nødvendigvis er kendt af myndighederne på forhånd.

	»Syrien er den nye generations jihad. Det er næsten udelukkende helt unge, der rejser, mens de gamle jihadis (hellige krigere, red.), som efterretningstjenesterne kender og holder øje med, bliver hjemme. Det er et problem af hidtil usete dimensioner og en helt ny generation af jihad-krigere, vi står over for nu,« siger han.

	En ukendt trussel

	De europæiske efterretningstjenester anser p.t. den potentielle trussel fra hjemvendte Syrien-krigere som deres prioritet nummer ét. Det fremgår af en lang række offentliggjorte erklæringer, trusselsvurderinger og årsberetninger.

	I PET’s seneste trusselsvurdering nævnes Syrien-veteranerne som den første af PET’s opgaver.

	»Borgerkrigen i Syrien tiltrækker et stort antal personer, herunder et betydeligt antal fra Danmark«, skriver de danske efterretningstjenesters fælles Center for Terroranalyse i sin seneste trusselsvurdering. »Al-Qaeda-affilierede grupper og andre militant islamistiske grupper er aktive i konflikten, og et stort antal vesterlændinge slutter sig til disse grupper. Mange af disse opnår en kapacitet, som vil kunne bruges til at gennemføre et terrorangreb, når de vender tilbage«.

	Spørgsmålet er, om det ligger lige for at begå terror mod f.eks. danske mål for de unge, som har været i Syrien og kæmpe mod Assad-regimet.

	Ghaffar Hussain, leder af den britiske organisation Quilliam Foundation, der samarbejder med de britiske myndigheder om at bekæmpe radikalisering i Storbritannien, er ikke i tvivl om, at risikoen er til stede. Men der er ingen grund til at overdrive, siger han.

	»Det er ikke nogen beviser for, at man nødvendigvis bliver terrorist, fordi man har kæmpet i Syrien. Tusindvis af islamister har i årenes løb deltaget i træningslejre, undervisning og kamp i Pakistan og Afghanistan, men kun en lille del af dem har efterfølgende givet problemer i deres hjemlande,« siger han. »Omvendt er det et faktum, at mange af Syrien-krigerne vender hjem med en al-Qaeda-inspireret tankegang. De har kæmpet for meget anti-vestlige grupper og gennemgår typisk en radikaliseringsproces, mens de er i Syrien. Der er derfor en vis risiko for, at de vil involvere sig i væbnede aktioner – simpelthen fordi de bekender sig til en ideologi, der retfærdiggør anvendelsen af terror,« siger Ghaffar Hussain, der selv har en fortid i bl.a. Hizb ut-Tahrir.

	Edwin Bakker er enig.

	»Syrien-krigerne bør være efterretningstjenesternes topprioritet i øjeblikket, men det er næppe den største terrortrussel, Europa har stået overfor. I 1970’erne oplevede Vesteuropa f.eks. væsentlig flere terrorangreb, end vi har gjort siden 2001,« siger han.

	Den lette jihad

	Når det er blevet så populært blandt europæiske muslimer at deltage i den syriske borgerkrig, har det ifølge eksperterne flere forklaringer. Først og fremmest er mange muslimer dybt skuffede over det internationale samfunds manglende vilje til at hjælpe de syriske oprørere i kampen mod præsident Assad. Desuden er det meget let at komme til Syrien fra f.eks. Danmark.

	»Det eneste, du behøver, er en enkeltbillet til Tyrkiet og en bus til den syriske grænse. Der er ingen, der stopper dig, du behøver ikke engang et visum,« siger Edwin Bakker.

	Desuden foregår der en meget aktiv rekruttering i flere af de lande, hvor Syrien-krigen er mest populær, heriblandt Danmark.

	»I Danmark foregår rekrutteringen primært via sociale netværk. Hvis du er med i et af de netværk, som primært findes i Odense, Aarhus og København, så bringer du selv den næste rekrut med ind i gruppen af potentielle Syrien-farere. Og han bringer så sin fætter ind osv.,« forklarer Lorenzo Vidino. I andre lande foregår rekrutteringen mere åbenlyst – bl.a. ved hjælp af prædikanter – og det er derfor lettere for myndighederne at stoppe det, mener han.

	Ghaffar Hussain peger også på, at der er forskellige grader af »intern modstandskraft« mod radikalisering i de forskellige europæiske landes indvandrermiljøer.

	»Og her ser det ud til, at der er mindre modstandskraft bl.a. blandt indvandrere i Danmark,« siger han.

	Farlige forbilleder

	Når de mange Syrien-frivillige i særlig grad bekymrer de europæiske myndigheder skyldes det bl.a., at de hjemvendte nyder stor respekt.

	»Det giver en masse street credibility at have været i krig, og det øger risikoen for, at radikaliseringen spreder sig endnu mere,« siger Edwin Bakker. På længere sigt mener han, at det radikale antivestlige tankesæt, som mange af »syrerne« bekender sig til, risikerer at brede sig som ringe i vandet og føre til, at endnu flere tilslutter sig den islamistiske ideologi.

	»Jeg er faktisk mere bekymret for den samfundsmæssige trussel, som det store antal Syrien-frivillige kan udvikle sig til, end jeg er for selve terrortruslen,« siger han. »Hvis de hjemvendte Syrien-frivillige begynder at prædike islamistisk ideologi, kan vi ende med, at en del af vores indvandrersamfund siger helt fra over for de vestlige samfundsværdier. Og det vil efter min mening udgøre en større trussel end en enkelt galning, der forsøger at sprænge sig selv i luften,« siger han.

	Ghaffar Hussein understreger, at der er god grund til at holde øje med de mange Syrien-krigere, hvis og når de vender hjem fra krigszonen.

	»Man må ikke glemme, at de er meget værdifulde for al-Qaeda. De har europæiske pas og taler de europæiske sprog. De har derfor meget let ved at ’gemme sig’. Og dertil kommer, at de ofte har stor erfaring med skydevåben og måske også sprængstoffer.«

	Ingen fælles kurs

	Der er imidlertid meget stor forskel på, hvordan de forskellige europæiske lande tackler de hjemvendte.

	I den bløde ende finder man Sverige, som ifølge Edwin Bakker helt har valgt at se gennem fingre med, hvad de hjemvendte har foretaget sig i Syrien: »Selv, når der ligger billeder ude på nettet af en svensker, der optræder med et afhugget hoved i hånden, sker der ingenting. Han får frit lov at rejse ind i Sverige igen og har, så vidt jeg ved, end ikke haft besøg af politiet, selv om han tydeligvis har været involveret i noget, vi normalt betragter som en krigsforbrydelse.«

	Også Danmark hører til ’slapperne’, vurderer de tre eksperter. Selv om mindst 100 danske statsborgere er rejst til Syrien for at kæmpe, er ingen af dem blevet retsforfulgt.

	Faktisk føler flere af Syrien-farerne sig så sikre, at de kækt lægger billeder ud på Facebook fra deres tid i krigszonen.

	Anderledes ser det ud i Belgien, hvor alle Syrien-krigere bliver hentet ind til afhøring, så snart de vender hjem. I Holland kører der allerede flere sager, hvor Syrien-krigere bliver retsforfulgt – ikke for at lade sig hverve til krigstjeneste eller begå krigsforbrydelser – men for planlægning af og forberedelse til at begå mord.

	Det har ifølge Edwin Bakker den fordel, at anklagemyndigheden ikke skal bevise, hvad Syrien-krigerne har begået af konkrete forbrydeler i Syrien, men kun den planlægning og forberedelse, der er foregået i deres hjemland.

	På Facebook er endnu en opdatering fra Ahmed »Syri« tikket ind. Det er fredag den 23. maj, og det er et billede, hvor Ahmed poserer sammen med fire syriske venner og en enkelt pistol.

	»Min lykke kan ikke beskrives med ord. Må Gud beskytte mine elskede brødre.«

	Få timer senere har opslaget fået 48 likes.

