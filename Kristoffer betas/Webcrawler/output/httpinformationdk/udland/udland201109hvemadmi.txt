Hvem administrerer Italien?
For få måneder siden hævdede Italiens regering, at landet var relativt uberørt af den globale finanskrise. Men nu truer den italienske statsgæld euroen. Italien er ligesom Grækenland blevet sat under administration, hævder regeringens kritikere
Tirsdag stimlede flere tusinde demonstranter sammen i Roms gader for at protestere mod senatets spareplan, som i starten af næste uge kommer til afstemning i deputeret-kammeret.


 De vigtige beslutninger vedrørende Italiens økonomi bliver ikke truffet i Rom, men i Tyskland. Onsdag havde den italienske regering rettet blikket mod Karlsruhe, hvor den tyske forfatningsdomstol afsagde en kendelse om, at Tysklands bidrag til redningsfonden for Europas gældsplagede økonomier ikke er i strid med landets forfatning.
Men der er også grænser for gavmildheden, som ikke må påvirke Tysklands finanspolitiske autonomi, understregede dommerne. Med andre ord: Det går nok an at hjælpe små lande som Grækenland, Portugal og Irland, men tyskerne vil næppe kunne spænde et sikkerhedsnet ud under eurozonens tredjestørste økonomi:
»Dommen efterlader altså tvivl om, hvorvidt et land af Italiens størrelse kan reddes,« vurderer den italienske industrisammenslutning Confindustrias avis, Il Sole 24 Ore.
I den seneste måned har Den Europæiske Centralbank (ECB) opkøbt italienske statsobligationer for at forhindre yderligere rentestigninger, som ville få Italiens statsgæld til at eksplodere. Efter et møde torsdag i Frankfurt, hvor ECB's ledelse tog bestik af den kritiske situation i de europæiske økonomier, meddelte centralbankens direktør, Jean- Claude Trichet, at »alle hjælpeforanstaltninger skal betragtes som midlertidige«.
»Vi befinder os midt i den værste krise siden Anden Verdenskrig,« sagde Trichet, som har rettet hård kritik mod den italienske regerings krisehåndtering.
Hemmeligt brev
For at genoprette finansmarkedernes tillid til den italienske økonomi har Berlusconi-regeringen fremlagt endnu en spareplan for parlamentet. I august fik regeringen i stor hast vedtaget budgetnedskæringer for 49,8 mia. euro for de kommende to år, men nu er besparelserne steget til 55,4 mia. euro, efter at renten på statsobligationer i den seneste uge har været på himmelflugt.
I begyndelsen af august sendte ECB et brev til den italienske regering med anvisninger om, hvordan verdens tredjestørste statsgæld (120 pct. af Italiens bruttonationalprodukt) kan bringes under kontrol. Det er blevet opfattet som et tab af suverænitet, men regeringen vil ikke offentliggøre brevet:
»Det er bekvemt for regeringen, at offentligheden kender til brevets eksistens, men ikke kender dets indhold,« påpeger Barbara Spinelli, politisk kommentator ved La Repubblica.
»Der bliver krævet store ofre, som vil ramme nutidens og fremtidige generationer, og fremsat forslag om, hvad vi bør gøre.«
Indtil august 2011 havde Berlusconi-regeringen hævdet, at Italien trods den store statsgæld klarede sig bedre end de øvrige EU-lande:
»Selv om regeringen blev nødt til at ændre kurs og forvandle sig til marionetdukker, er det ikke ensbetydende med, at vi alle bliver umælende zombier,« mener Barbara Spinelli.
»Gennemsigtighed er en demokratisk forpligtelse, som er påkrævet i forhold til borgerne og ECB, der handler på vegne af en desværre ikkeeksisterende regering. Vi er nødt til at forstå, at det politiske tomrum i Europa ikke er nogen god ting, som i sidste ende også undergraver ECB's uafhængighed. Vi er også nødt til at kunne anfægte anvisningerne fra Frankfurt, for hvem har sagt, at Trichet altid har ret?«
Regeringens tiltag overbeviser ikke en af Italiens mest anerkendte økonomer, Tito Boeri fra Bocconi-universitetet i Milano.
»Mere end to måneder efter at vores land kom i en alvorlig troværdighedskrise, næsten fire uger efter ECB's beslutning om støtteopkøb af vores statsobligationer til gengæld for en garanti fra vores regering om at fremskynde genopretningsplanen, og tre uger efter at ministerrådet har pålagt vores land at udligne statens budgetunderskud i 2013, er det endnu ikke lykkedes for regeringen at afklare, hvordan den vil opnå dette resultat,« vurderer Tito Boeri.
Onsdag aften var der voldelige sammenstød mellem politi og demonstranter i Roms centrum, da senatet vedtog spareplanen, som i starten af næste uge kommer til afstemning i deputeretkammeret. Dagen inden havde medlemmerne af fagforbundene CGIL og Fiom strejket i protest mod en ændring af arbejdsmarkedsloven, som bl.a. gør det lettere at afskedige lønmodtagere.
Dilettanter ved magten
Ifølge Boeris beregninger vil skattetrykket i Italien som følge af spareplanen stige med to pct. i de kommende år, fra 42,6 pct. i 2010 til 44, 5 pct. i 2013. Momsen på de fleste varer bliver med øjeblikkelig virkning hævet fra 20 pct. til 21 pct., hvilket betyder en årlig merindtægt for staten på fire mia. euro.
Regeringen spareplan medregner også den forventede effekt af en række tiltag mod skattesvig bl.a. fængselsstraffe til personer, der snyder skattevæsnet for mere 3 mio. euro:
»Tallene baserer sig på den forventede afskrækkelseseffekt, som er meget svær at vurdere. Det ville have været mere fornuftigt ikke at regne med disse indtægter,« påpeger Boeri, som mener, at tiltagene primært vil ramme de laveste indkomster.
Samtidig skaber Den Internationale Valutafonds seneste prognoser for væksten i 2011 og 2012 (se søjledia-gram), som ikke tager højde for den italienske regerings seneste indgreb, bekymring for, at Italien kan imødese en recession. Ifølge Jean- Clau-de Trichet hersker der således »stor usikkerhed« med »flere farer« i horisonten.
»En ny og potenseret finanslov, der virkelig medførte offentlige besparelser og reformer, som ikke hæmmer væksten, ville blive modtaget ganske anderledes af dem, der skal kæmpe sammen med os for euroens overlevelse og har meget bedre ammunition, end vi har. For det er helt sikkert ikke en krig, vi kan vinde alene,« siger Tito Boeri, der betegner Italiens økonomiske politik som »dilettantisk«.

