Kapitel 1: Skandinaver drager med salafister i krig
To skandinaver er rejst ind i Syrien for at hjælpe de salafistiske oprørere i deres kamp mod det syriske regime. Information er taget med på deres illegale rejse fra Tyrkiet og ind i Syrien
De to skandinaviske mænd beder, inden de tager til Syrien. Tro er en del af forklaringen på, at de to slutter sig til kampene mellem præsident al-Assads styrker og oprørerne. Kampe, der er særligt intense i den nordlige del af Syrien omkring Aleppo og Idlib, hvortil Information har fulgt to, der nu vil slutte sig til de syriske salafister.


 Bag i en varevogn på vej mod den tyrkisk-syriske grænse sidder to skandinaver. De er begge mænd, har indvandrerbaggrund og er på vej til Syrien for at kæmpe mod det syriske regime.
Deres illegale rejse ind i Syrien er arrangeret af medlemmer af den salafistiske oprørsgruppe Ahrar al-Sham.
»Vi er ikke salafister, men vi slutter os til gruppen, fordi en af vores syriske venner har familiemedlemmer i den, og vi stoler 100 procent på ham,« fortæller Hassan, der har forladt sin kone og sine børn hjemme i Skandinavien. Nu risikerer de at miste ham i en idealistisk kamp flere tusinde kilometer fra hans hjemland.
Forlydender om en voksende tilstrømning af væbnede grupper, der melder sig i oprøret mod Syriens præsident Bashar al-Assad af sekteriske og religiøse, snarere end demokratiske grunde, har i de seneste måneder vakt voldsom debat. Det gælder både inde i Syrien, hvor dele af oppositionen frygter et kup mod deres demokratiske kamp, og i regionen, hvor frygten for nye sekteriske skillelinjer er stor. Hassan understreger, at han ikke er kommet for at fratage syrerne deres selvbestemmelse.
»For os gjaldt det om at komme hertil og få mulighed for at hjælpe til i kampen mod den syriske diktator. Vi er i princippet ligeglade med, hvilken islamisk retning gruppen tilhører, så længe deres mål er at vælte Bashar al-Assad. Hvad, der sker bagefter, er op til den syriske befolkning selv. Men jeg lægger ikke skjul på, at jeg som praktiserende muslim foretrækker en islamisk stat som en løsning for dem,« siger Hassan.
Syndsforladelse
De to skandinaver er militære novicer og har ikke prøvet at gå i krig før, men de er fast besluttet på at gennemføre deres planer. Den ene af dem, Malik, har dog erfaringer, som han kan bruge på en slagmark, fra det, han kalder for sit ’tidligere liv’. Han har haft en kriminel baggrund, som han nu har gjort op med. Ud over at han har lyst til at hjælpe, er Malik derfor ude i et dybt personligt foretagende.
»Lad mig sige, at jeg har en del synder og ugerninger på min konto, og dette er min måde at råde bod på dem,« forklarer Malik.
»Jeg vil gerne gøre noget godt for at opveje de dårlige ting, jeg har gjort i mit liv, og hvad er et større bevis på min anger, end at jeg sætter mit liv på spil for andre mennesker. Hele verden sidder og kigger på, mens Bashar al-Assads bander massakrerer kvinder og børn. Jeg føler et ansvar og kan simpelthen ikke lade være med at komme herned,« siger han.
Efter fem minutters kørsel standser chaufføren bilen og siger noget på arabisk til Hassan, som kigger uforstående på ham. Chaufføren vender derefter blikket mod Malik og gentager de arabiske gloser. Malik forstår ham og forklarer, at chaufføren vil have, at de skal foregive, de er fra den syriske by Homs, hvis de tyrkiske grænsevagter stopper dem.
Malik forklarer chaufføren, at hverken han selv eller hans ven kan gå for at være syrere, fordi de ikke taler godt nok arabisk. Den syriske chauffør går nu i panik og fægter med armene, mens han råber noget uforståeligt. Han starter bilen igen og kører tilbage. Turen bliver midlertidigt aflyst, fordi den syriske chauffør ikke var blevet informeret udførligt nok om passagererne.
Senere på aftenen bliver skandinaverne hentet igen. Denne gang følger deres egen syriske kontakt med. Der er også en libyer i minibussen. Modsat skandinaverne er libyeren garvet. Han har været i Syrien flere gange tidligere for at kæmpe og har desuden kæmpet mod Gaddafis styrker i sit hjemland.
Før køreturen har Informations udsendte også mødt en ung brite med libysk baggrund fra Manchester, som havde tilbragt otte måneder i Syrien, hvor han deltog i krigen med en anden salafistisk gruppe med navnet Sukor al-Sham. Briten er modsat de to skandinaver overbevist salafist.
»Jeg deltager i krigen, fordi det er min pligt som muslim at hjælpe mine brødre og søskende i Libyen. Bashar al-Assad har med sine gerninger gjort sig til en fjende af islam, og han skal styrtes,« erklærede han.
Briten og skandinaverne opholdt sig på en slags herberg i en forstad til den tyrkiske by Antakya, hvor både sårede og trætte oprørere primært fra de salafistiske grupper hviler sig, før de tager tilbage til Syrien for at kæmpe videre.
Flest lokale krigere
Denne gang bliver køreturen gennemført uden problemer. Da rekrutterne når grænsen, bliver de bedt om at hoppe ud af bilen og tage deres bagage og bære den med over marker og grøfter, som ligger mellem den tyrkiske og syriske grænse. Efter ca. en halv times gåtur ses et lysskær, som viser sig at være en oprører med en lommelygte. De hopper ind i mandens bil og bliver kørt gennem de utallige grænseposter, som syriske oprørere har oprettet i Idlib-provinsen, indtil de når frem til en ejendom. Her får de lov til at hvile sig, før de tager videre mod området Jabal al-Zawiya, hvor salafistgruppen Ahrar al-Sham står stærkt.
Dagen efter når de efter en timelang køretur frem til en landsby i Jabal al-Zawiya, hvor delingen, som skandinaverne skal kæmpe med, har base. Til de to skandinavers overraskelse har flertallet af oprørerne fra Ahrar al-Sham hverken langt skæg eller kjortler, sådan som de forestillede sig. Alle oprørerne er lokale fra landsbyen, men deres modstandskamp mod regimet bliver organiseret af gruppen Ahrar al-Sham.
»Det virker som om, at mændene kæmper med dem, fordi de har brug for nogen til at organisere og udruste dem,« siger Hassan, som før sin ankomst blandt andet frygtede, at han var nødt til at afholde sig fra at ryge, fordi de dogmatiske salafister ser rygning som en synd.
Hans frygt viser sig at være ubegrundet, da han på opholdsstedet oplever, hvordan næsten alle oprørerne ryger som skorstene, uden at kommandanterne skrider ind.
Da Malik og Hassan præsenterer sig for de syriske oprørere, er enkelte skeptiske og undrer sig over, hvorfor de er rejst den lange vej til et fremmed land for at hjælpe dem. Men efterhånden som de får lært hinanden at kende, vokser respekten for de to skandinaver.
Dagen efter får de to dog ikke lov til at tage med ud. Kommandanten for delingen er beskyttende og vil have de to fremmede til at forstå alvoren i deres beslutning.
»Vi har fået at vide, at vi måske får lov til at tage med ud i morgen,« siger Hassan.
»Jeg håber, at de har forstået, at vi virkelig mener det, og at vi ikke er krigsturister,« siger han.
Hassan og Malik vil af hensyn til deres privatliv gerne være anonyme og optræder under pseudonym. Information kender deres identitet.

