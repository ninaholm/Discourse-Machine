Sex er på vej ind i Kinas klasselokaler
Manglende seksualundervisning i Kina får skylden for et stigende antal aborter og større risiko for udbredelse af kønssygdomme. Men forsøg med at udbrede mere viden om sex via seksualundervisning i skolerne fører til anklager for pornoficering af landets børn og unge
En gruppe kunstskolestuderende fra byen Hefei udfører et ritual, der markerer overgangen til voksenlivet. Mange kinesiske unge rustes meget dårligt til den seksuelle del af voksentilværelsen &#8212 i hvert fald lader seksualundervisningen i skolerne meget tilbage at ønske.


 BEIJING — Kan jeg blive gravid, hvis min kæreste kysser mig på munden? Kan jeg få endnu en abort kun én måned efter den første? Er jeg en slem pige, hvis jeg onanerer ofte?
Doktor Zhang Zhengrong får stillet spørgsmålene igen og igen af kinesiske teenagere. Og for lederen af en hot- line i Shanghai for unge piger er det et åbenlyst tegn på, at der er et kolossalt stort behov for seksualundervisning i Kinas skoler.
»Jeg er forfærdet over manglen på ordentlig sek- sualundervisning. Der burde undervises i det i skolen og af forældrene i hjemmet,« siger hun til avisen Shanghai Daily.
Men sex er fortsat i overvældende grad et tabu i Kina. Når forældre får det uundgåelige spørgsmål fra deres børn om, hvordan de er kommet til verden, tyer de oftest til en af de mange kinesiske varianter af storke-fortællingen: Du er plukket som en frugt fra et træ. Du er født ud af din fars armhule. Du er samlet op fra en skraldespand.
Men hjælpen lader nu til at være på vej. Seksualundervisning er så småt ved at komme ind på nationens læreanstalter. Fra underskolen til universiteterne.
Årsagen er indlysende: De kinesiske unges udbredte mangel på viden om sex og prævention beskyldes for at være grunden til et stadig større antal aborter blandt yngre piger og samtidig for at gøre de unge mere udsatte over for kønssygdomme.
Ifølge undervisnings- ministeriet vil der fra denne måned være obligatorisk seksualundervisning på landets universiteter — det har hidtil ellers kun været tilbudt sporadisk og har været valgfrit. Samtidig vil man i dette skoleår i flere underskoler i Beijing — og også i Shanghai — på forsøgsbasis introducere sexlærebøger.
»Det er et vigtigt skridt,« siger sociologen Li Yinhe fra Kinas akademi for samfundsvidenskab.
»Børn og unge kan ikke vide, hvordan de skal beskytte sig selv, hvis de ikke forstår, hvordan deres kroppe fungerer, og mangler viden om seksuel sundhed.«
Porno for børn
Men det nye fokus på sex er dog ikke blevet bragt på bane uden voldsom debat og bekymring fra især forældrenes side. Specielt den lærebog, som eleverne i udvalgte underskoler i Beijing skal benytte, har ført til protester. Opvækstens forskellige stadierhedder bogen. Den forklarer udførligt, hvad sex går ud på, og er fyldt med illustrationer, som blotlægger alt.
»For at lade spermen finde ægget så hurtigt som muligt, så indfører far sin penis i mors skede for fuld kraft,« lyder en af passagerne i bogen.
Det har vist sig at være for hård kost for mange, der på internettet og i kinesiske medier klager over den »skadelige virkning«, det kan have på børnene. Den illustrerede lærebog beskrives som »pornografisk«.
»Seksualundervisning i så tidlig en alder vil føre dem ind på et forkert spor,« lyder en af kommentarerne fra en af de bekymrede forældre. En anden mener, at hvis blot børnene holdes i uvidenhed om sex, »så vil det slet ikke være noget, som de vil interessere sig for«.
Indtil nu har der ikke været nogen specifik seksualundervisning i Kinas skoler.
»I gymnasiet havde vi et kursus, der hed 'fysisk hygiejne'. Læreren viste os nogle illustrationer af kroppens anatomi ligesom dem, man ser på hospitalet,« siger den 20-årige nuværende universitetsstuderende Huang Kailing.
»Der blev ikke talt om sex, kondomer eller kønssygdomme. Sådan noget fandt vi selv frem til på internettet.«
En kinesisk undersøgelse har vist, at op mod 70 procent af landets unge får deres 'seksualundervisning' gennem porno på internettet.
Undgå sygelige lyster
Men det er nødvendigt, at den undervisning i stedet foregår i klasselokalerne, mener flere eksperter.
»Den vigtigste konsekvens af manglen på seksualundervisning er forestillingen om, at sex er noget beskidt. Hvis seksuelle følelser undertrykkes og ikke udtrykkes på en sund måde, kan det føre til abnorme og sygelige lyster,« siger Zong Chun- shan, lederen af Beijings juridiske og psykologiske rådgivningscenter, til China Daily.
Til samme avis siger Zhang Meimei fra Beijings Universitetscenter for seksualforskning:
»Statistikkerne afslører problemerne med seksualundervisningen i Kinas skoler.«
Hun peger på statistikker, der viser, at stadig flere piger får foretaget en abort, da de simpelthen ikke ved, hvordan de skal beskytte sig selv — hvilket samtidig gør de unge mere udsatte for kønssygdomme.
En undersøgelse foretaget sidste år af Peking Universitet blandt 22.000 unge i alderen 15-24 år rundt om i hele landet viser, at 22,4 procent var seksuelt aktive, men halvdelen af dem brugte ikke præservativ, første gang de havde samleje. Af de seksuelt aktive piger havde mere end 20 procent haft uønskede graviditeter. Og 91 procent af disse var endt med en abort. Kun 14,4 procent af de adspurgte vidste, hvordan de skulle beskytte sig mod hiv-smitte.
Flere aborter
Officielt foretager Kinas hospitaler omkring 13 millioner aborter om året. (Det svarer til en abortkvotient på over 20 aborter pr. 1.000 kvinder, mens tallet i Danmark er omkring 12 aborter pr. 1.000 kvinder.) Det reelle antal kan være langt højere, da det vurderes, at et stort antal aborter også foretages i uregistrerede klinikker, som er billigere. Samtidig sælges der omkring 10 mio. fortrydelsespiller om året i Kina.
Doktor Zhang Zhengrong, lederen af hotlinen i Shanghai, mener, at unge kineseres stadigt mere aktive sexliv kombineret med manglen på seksualundervisning har ført til en eksplosion i antallet af aborter. Og hun ser det som »en alarmerende tendens, at piger bliver gravide i en stadig yngre alder«. For fem år siden var det piger på de øverste klassetrin i gymnasiet eller det første år på universitetet, der stod for størstedelen af teenagegraviditeterne. I dag er det i stedet de 14-15-årige piger.
Siden 2006 har hotlinen hjulpet omkring 4.000 teenagepiger til at få abort — 10 procent af dem har fået foretaget to aborter, mens tre procent har haft tre eller flere.
Den tilsyneladende afslappede holdning til aborter bliver i stadig højere grad udnyttet af private klinikker, som laver reklamekampagner på universiteter.
»For at fremme en harmonisk kultur på campus og for at forbedre den seksuelle uddannelse tilbyder vi rabatter til studerende,« hedder det i en reklamebrochure, som deles ud ved universiteter i Beijing.
Og videre lyder det:
»Graviditetsundersøgelse er gratis, en smertefri abort koster 600 yuan (ca. 520 kr., red.), for studerende er prisen kun 300 yuan.«

