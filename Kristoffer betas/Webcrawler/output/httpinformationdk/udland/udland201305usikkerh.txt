Usikkerhed om Ruslands og USAs nye Syrien-enighed
Nu som før er præsident al-Assads person en anstødssten – også dele af den syriske opposition er imod en forhandlingsløsning


 Elie Chalhoub, chefredaktør på den libanesiske avis, al-Akhbar, slår en streg på sin notesblok: »Ovenfor stregen har du det nordlige Syrien under FSA’s kontrol,« siger han, »under stregen har regimet kontrollen«. Flere streger angiver grænseområderne til Irak og Jordan, som regimet har lukket af med bufferzoner. »I bjergene ind til Libanon har regimet nu 80 procents kontrol,« forklarer han.
Chalhoubs streger illustrerer dagens historie i hans avis, hvor Bashar al-Assad blev citeret for følgende: Ethvert militært fremskridt, der opnås i felten, vil tvinge de internationale spillere til at ændre på de betingelser, de forsøger at påtvinge mig.”;
Udsagnet er fra al-Assads møde i Damaskus med Irans udenrigsminister, Ali Akbar Saleh, der efter Israels bombardementer af syriske mål var i Damaskus med forsikring om Irans ubetingede politiske og militære støtte. Men al-Assad beskriver samtidig vigtigheden af en militær gunstig situation ved de forhandlinger, der synes uundgåelige, med mindre Syrien skal ende i et kaos, der vil brede sig regionalt, og som ingen af ’spillerne’ har interesse i.
Så tirsdag blev en ny international Syrien-konference aftalt, da John Kerry, USA’s udenrigsminister, tirsdag mødtes med Vladimir Putin i Moskva. Modellen er den kuldsejlede Geneve-konference i juni 2012, hvor FN-mægleren Kofi Annan fik tømret et forslag til en overgangsregering sammen, men uden at Bashar al-Assads rolle var klarlagt. Det medførte, at Geneve-papiret ikke fik medvind i FN’s Sikkerhedsråd, Kofi Annan gik af i vrede og krigen fortsatte med yderligere 40.000 ofre til det triste regnskab, der nu er på 70.000 dræbte. ’Aktionsgruppen’ var den gang Rusland, USA, EU og arabiske lande, men uden Iran og uden direkte deltagelse af det syriske regime og oppositionen.
Bredere forum
Denne gang er det forventningen, at Iran sidder med ved bordet, når konferencen åbner om formentlig nogle uger – og at det syriske regime deltager med den for længst udpegede fredsforhandler, Ali Haidar.
Oppositionens medvirken er uklar – meldinger fra medlemmer af Syriens Nationale Koalition (SNC) er afvisende.
»Før vi overhovedet ved hvilken rolle, Bashar al-Assad vil have, kan vi ikke tage nogen beslutning,« sagde et koalitionsmedlem, Samir Nashar, i Istanbul. Et andet koalitionsmedlem, Ahmed Ramadan, sagde, at »vi er bekymrede for, at USA er i færd med at fremme egne interesser med Rusland og på bekostning af det lidende syriske folks blod«.
Vreden mod USA
Under Ramadans bastante retorik anes den udbredte vrede i den syriske opposition over USAs vægring ved at støtte oppositionen med våben. USA har bevilget 250 mio. dollar i ’ikke-dødelig’ hjælp, men det er en meget offentlig hemmelighed, at amerikanske agenter og specialstyrker opererer i Syrien, og at USA træner oppositionens militære styrker i lejre i Jordan.
Iagttagere hæfter sig ved, at oppositionens modstand mod forhandling med regimet hovedsagelig høres fra medlemmer af Syriens Nationale Råd, der er en del af oppositionskoalitionen og domineret af Det Muslimske Broderskab, hvorimod SNC’s nuværende formand, den kristne George Sabra og de to næstformænd, Riad Seif og Suheir Atassi, i går ikke havde erklæret sig.
Det såkaldte nationale råd består udelukkende af eksilpolitikere og var et første forsøg på at samle den splittede syriske opposition under en paraply i oktober 2011. Rådet blev sidste efterår afløst af en bredere koalition, der inddrager de lokale komiteer inde i Syrien. Denne bredere paraply-organisation er ikke indbyrdes enig, og i februar i år gik den hidtidige formand, Moaz al-Khatib, en imam fra Damaskus, af i protest.
»Han var for blød for den hårde kerne i koalitionen,« sagde Imad Salamey, professor ved Libanons Amerikanske Universitet, dengang. »Hans forsøg på dialog med regimet mødte massiv modstand, og tvang ham ud.«
Moaz al-Khatib, der er en af få oppositionsledere med tilslutning i selve Syrien, er blevet i koalitionen som menigt medlem, og udsendte for et par uger siden en erklæring på sin Facebook-side, hvori han tilbageviste beskyldninger for at ’underhandle med paladset’, men også at han »arbejder på et initiativ, der vil gøre en ende på blodsudgydelsen og jeg er i den forbindelse i kontakt med adskillige civile og militære institutioner.«
Khatib understreger, at han ikke har afgivet noget løfte om at acceptere, at al-Assad blive i embedet i en periode – »og når det sker, vil jeg offentliggøre det«, hedder det.
Om enigheden mellem USA og Rusland holder, og om konferencen – hvis den bliver til noget – vil føre til et resultat, er højst usikkert. Russerne har sagt, at syrerne selv skal afgøre deres skæbne, men at de ikke støtter ’individer’, og John Kerrys signaler er uklare. Han sagde i Rusland, at det er syrernes afgørelse, men dagen efter sagde han, at al-Assad skal fjernes som forudsætning for en løsning.
 
 

