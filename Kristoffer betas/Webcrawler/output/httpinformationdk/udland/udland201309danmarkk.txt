Danmark kan nemt tilslutte sig EU’s bankunion
Den juridiske model for EU’s bankunion gør det nemt for regeringen at koble Danmark på uden om forbehold og folkeafstemning


 
	Præcis fem år efter at krakket hos Lehman Brothers udløste den internationale finanskrise, står EU på tærsklen til at træffe den afgørende beslutning om, hvordan den europæiske bank- og finansverden skal tæmmes og sikres i en bankunion.

	På et møde mellem EU’s økonomi- og finansministre i Litauen i weekenden åbnede Tyskland for et kompromis om næste fase i bankunionen, der indebærer, at den skal udbygges på grundlag af EU’s indre marked. EU-Kommissionen i Bruxelles skal samtidig overtage kompetencen fra medlemslandene, når det gælder om at afgøre, hvilke banker der skal lukkes i tilfælde af en ny finanskrise.

	At Tyskland er på retræte med tidligere krav om, at en sådan bankunion vil kræve en ændring af EU-traktaten, kan betyde, at det kommer til at gå hurtigere end forventet at få reglerne for bankunionen endeligt vedtaget, siger EU-kilder. Allerede på EU-topmødet i december kan Danmark derfor blive afkrævet svar på, om Danmark vil koble sig på bankunionen, der i første omgang kun omfatter de 18 euro-lande.

	Regeringen har forholdt sig afventende, og økonomiminister Margrethe Vestager (R) sagde på mødet i Litauen, at »når vi har et billede af den endelige ramme for bankunionen, skal vi analysere fordele og ulemper i forhold til dansk deltagelse«.

	Naturlig udvikling

	Men det juridiske grundlag for bankunionen, som euro-landene er ved at forhandle sig frem til, kan gøre det betydeligt lettere for Danmark at gå med i det nye samarbejde.

	At bankunionen bliver forankret gennem EU-traktatens artikel 114, som omhandler afgivelse af suverænitet i forbindelse med opbygningen af EU’s indre marked, betyder, at dansk deltagelse i bankunionen ikke strider mod den danske undtagelse om at deltage fuldt ud i eurosamarbejdet, vurderer en række danske diplomater og embedsmænd. Da en dansk deltagelse vil bygge på den eksisterende traktat og det indre marked, vil der næppe heller være tale om en ny suverænitetsafgivelse, der juridisk set vil kræve en folkeafstemning, hedder det.

	»Det lyder meget plausibelt,« siger Peter Nedergaard, professor i statskundskab med speciale i europæisk politik ved Københavns Universitet. »Bankunionen er en naturlig udvikling af det indre marked, så det flytter ikke ved kompetencespørgsmål. Så det ser ud til, at regeringen kan undgå en ny situation som folkeafstemningen om patentdomstolen.«

	»I sidste ende bliver det et rent politisk spørgsmål, om Danmark skal med eller ej. Men frygten for, hvad der kan ske med Danske Bank og andre pengeinstitutter i en ny finanskrise, hvis Danmark står uden for bankunionen, bliver nok afgørende,« mener Nedergaard.

	Kompromiset

	Nationalbankens direktør Lars Rohde gjorde det tidligere i år klart, at Nationalbanken ikke kan garantere for den danske bank- og finanssektor, hvis Danmark står uden for bankunionen. Valgkampen op til søndagens Forbundsdagsvalg har længe fået regeringen i Berlin til at stå på bremsen i udviklingen af bankunionen, fordi mange tyske vælgere frygter at skulle hæfte økonomisk yderligere for andre landes dårlige banker. Men på mødet mellem EU’s økonomi- og finansministre i Litauen antydede man fra tysk side en løsning.

	Kompromiset går ud på, at EU kun skal have den endelige beføjelse til at afgøre lukning eller redning af de helt store banker i en ny finanskrise. De mindre skal fortsat være underlagt national kompetence, hvilket også vil gælde de mange små tyske sparekasser, der har stor lokal politisk indflydelse i Tyskland.

	Ifølge en kilde i Den Europæiske Centralbank, ECB, har politikerne i Berlin erkendt, at den europæiske bankunion ikke kan fungere uden en fælles EU-myndighed til at afgøre fremtiden for kriseramte banker.

	EU-Kommissionen fremlagde i juli sit forslag om en sådan myndighed, der reelt placerer den under EU-Kommissionen i Bruxelles. Det har Tyskland protesteret imod med henvisning til, at det vil kræve en ændring af EU-traktaten. Men EU’s højeste juridiske tjeneste i Ministerrådet sagde i sidste uge god for at bruge det indre markeds lovgivning som grundlaget for bankunionen uden en traktatændring.

	»Når EU-Kommissionen sidder med de afgørende beslutninger om konkurrencepolitik, vil det være logisk, at Kommissionen overtager de samme beføjelser til at træffe de endelige afgørelser i bank- og finanssektoren,« siger kilden i Den Europæiske Centralbank.

