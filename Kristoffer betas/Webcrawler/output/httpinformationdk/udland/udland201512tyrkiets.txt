Tyrkiet slår ned på migranter
De tyrkiske operationer blev indledt mandag, hvor politi tilbageholdt 1.300 på én enkelt dag, herunder en håndfuld menneskehandlere


 Tyrkiske sikkerhedsstyrker har tilbageholdt knap 3.000 mennesker i de seneste dage i et forsøg på at slå hårdt ned på flygtninge og migranter, som forsøger at nå Grækenland, skriver det tyrkiske nyhedsbureau Dogan. Desuden tilbageholdt tyrkerne 35 menneskehandlere, som tager betaling fra migranter, der ønsker at nå til Europa.
I sidste måned indgik Tyrkiet en aftale med EU om at bremse ulovlig migration mod godt 22 milliarder kroner i støtte til gengæld.
De tyrkiske operationer blev indledt mandag, hvor politi tilbageholdt 1.300 på én enkelt dag, herunder en håndfuld menneskehandlere. De blev tilbageholdt i regionen omkring Ayvacik, som er blevet centrum for flygtninge, der forsøger at nå Grækenland. Den græske ø Lesbos ligger blot få kilometer mod syd, men overfarten er risikabel, da den ofte sker i overfyldte og åbne både.
På et møde i Bruxelles i november blev EU-toppen enig med Tyrkiet om, at landet – mod betaling – skal hjælpe med at bremse strømmen af flygtninge og migranter.
Ritzau/dpa

