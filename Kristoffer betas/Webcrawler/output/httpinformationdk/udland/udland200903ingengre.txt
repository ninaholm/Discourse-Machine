Ingen 'Green New Deal' fra G20
G20 vil skabe ny vækst ved at stimulere forbruget, ikke med nye investeringspakker, der kunne have styrket indsatsen for klimaet. EU-flertallet er nemlig imod nye hjælpepakker
Trods indtrængende appeller fra bl.a. FN, ngo-er og World Economic Forum om at øge det grønne indhold i krisepakkerne, er der kun ringe udsigt til, at G20-landene vil indtænke klimaet i deres bestræbelser på at genoplive den skrantende verdensøkonomi. Her en aktivist i Londons Hyde Park efter en demonstration lørdag forud for G20-mødet.


 Forventningspresset er til at tage og føle på. 
Blandt mange andre har FN's Miljøprogram UNEP i månedsvis appelleret til de politiske ledere i G20-gruppen om at indgå en grøn investerings- og stimulus-aftale, når de mødes til deres topmøde i London på torsdag. UNEP satte forleden trumf på med rapporten Global Green New Deal, udarbejdet med ekspertise fra tunge institutioner som IMF, Verdensbanken, OECD, ILO, FAO, WTO, FN's Klimasekretariat, EU's Miljøagentur og en del andre.
Rapporten omtaler de stimulus-pakker på omkring 3.000 milliarder dollar, der verden over er undervejs for at imødegå "den værste finansielle og økonomiske krise i generationer".
"Vil disse svar skabe en efterrecessions-økonomi, der er bæredygtig på mellemlangt og langt sigt? Og ville det ikke være effektivt og klogt nu at investere i at skabe fremtidig bæredygtighed, alt imens man stimulerer økonomien til at skabe vækst og arbejdspladser og tackle fattigdommen?" spørger UNEP. 
Og svarer: En investering over de næste to år på én pct. af det globale BNP kan skabe den kritiske masse af grøn infrastruktur, der kan blive starten på en bæredygtig global økonomi.
"Størrelsen af denne anbefalede 'grønne' stimulus er klart inden for det mulige: Én pct. af det globale BNP - ca. 750 mia. dollar - udgør blot en fjerdedel af den samlede størrelse af de foreslåede stimulus-pakker."
UNEP peger på vedvarende energi, energieffektivisering, klimavenlig transport og vandforsyning og advarer om risikoen ved ikke at investere grønt:
"Hvis de finansielle ressourcer flød til ikke-bæredygtige sektorer, ville samfundene risikere at reproducere de ubalancer og sårbarheder, der udløste den nuværende krise, og dermed risikere at gøre den flerdobbelte krise, som verden nu står over for, permanent."
Professor Edward Barbier, økonom ved University of Wyoming og forfatter til en baggrundsrapport til UNEP's grønne rapport, påpeger, at der i dag faktisk flyder en pengestrøm på over 200 milliarder dollar årligt som finansiel støtte til fossile energikilder i G20-landene.
"At droppe disse subsidier kunne reducere de globale drivhusgasudledninger med seks pct. og føje 0,1 pct. til det globale BNP. De sparede penge kunne omdirigeres til investeringer i forskning og udvikling af ren og vedvarende energi samt energibesparelser og dermed yderligere forbedre økonomierne og beskæftigelsesmulighederne," skriver professor Barbier.
Appellerne fra FN-organisationen følges af lignende appeller fra andre. Lord Nicholas Stern, økonomen bag den britiske regerings Stern-rapport om klimaudfordringen, har f.eks. i en ny rapport, An Outline of the Case for a 'Green' Stimulus, understreget vigtigheden af grønne investeringsprogrammer. 
"Det er afgørende, at investeringerne ikke låser os fast i mange flere årtier til en ikke-bæredygtig, CO2-tung økonomi," siger Lord Stern.
Også FN's generalsekretær, Ban Ki-moon, har sammen med Al Gore henstillet til regeringerne "om at øge de grønne stimulus-elementer, inklusive energieffektivisering, vedvarende energi, kollektiv transport, smarte el-net og skovplantning, og at koordinere deres indsatser for at sikre hurtige resultater".
Alverdens miljø- og udviklingsorganisationer har dannet alliancen Put People First, som kræver en 'Green New Deal'. Forleden afsendte kirkelige organisationer en opfordring til G20-lederne, og i går var det ledende erhvervsfolk og økonomer i såvel World Economic Forum som Copenhagen Climate Council, der sendte klimaappeller til London.
Men der kommer ingen Green New Deal ud af de 20 stats- og regeringschefers møde på torsdag. Det står klart i dag.
11 linjer
De 20 landes finansministre og centralbankchefer holdt for to uger siden formøde til topmødet og udsendte derfra et kommuniké med to klare overskrifter: "Genskab global vækst" og "Styrk det finansielle system".
Vi "er klar til at skride til enhver handling, som måtte være nødvendig, indtil væksten er genskabt", hedder det i kommunikeet. 
Finansministrene betoner, at protektionisme må bekæmpes, at der må sættes gang i låntagningen via bl.a. fortsat likviditetshjælp til bankerne, og at G20's centralbanker skal fastholde ekspansive strategier, så længe det er påkrævet. At den genskabte vækst skal være bæredygtig, eller at krisen via grønne investeringer skal udnyttes til klimavenlig omstilling, er ikke nævnt med en stavelse.
"Kommunikeet anerkender ikke, at dette er en systemkrise, ligesom der ikke er nogen tegn på grundlæggende ændringer i den finansielle struktur. Reformskridtene tager ikke nogen af de mest presserende problemer vedrørende miljø, ulighed og retfærd i betragtning," anfører Bretton Woods Project, et samarbejde mellem ngo'er som WWF, Oxfam og Amnesty International.
På G20-mødets hjemmeside - www.g20.org - er slagordene for topmødet "Stabilitet, Vækst, Job" - i modsætning til ngo'ernes: "Job, Retfærdighed, Klima". Og i den britiske regerings baggrundsrapport til mødet, The road to the London Summit: The plan for recovery, sendes samme signaler som fra G20-finansministrenes møde. Rapporten foreslår 'A Global Deal' koncentreret om at stimulere den globale efterspørgsel, øge långivningen, bekæmpe protektionisme og reformere det finansielle system. Der står ikke, at en sådan global aftale skal være en 'Green New Deal', og spørgsmålet om omstilling til en klimavenlig økonomi optager kun en halv af de 74 sider.
Et udkast til selve topmødeerklæringen, lækket i går til Financial Times, rummer da heller ingen planer om nye økonomiske hjælpepakker. Med henvisning til landenes kendte pakker hedder det blot, at man vil "gøre bedst mulig brug" heraf til at fremme en "robust, bæredygtig og grøn genrejsning" og en omstilling til klimavenlig infrastruktur, teknologi og erhvervsliv. Ingen konkrete planer eller løfter. 11 ud af udkastets 231 linjer har en grøn betoning.
Uenighed over Atlanten
Det manglende G20-fokus på grønne stimulus-pakker skyldes ikke mindst den overordnede uenighed mellem på den ene side USA og Japan og på den anden side EU-flertallet om betimeligheden af offentlige investeringsprogrammer som krisestrategi. Hvor de førstnævnte ønsker at stimulere økonomien via yderligere hjælpepakker, insisterer især EU-landene Tyskland og Frankrig på strammere regulering af finanssektoren som det mest påtrængende. Nye stimulus-pakker vil blot øge den offentlige gældssætning, siger man.
"Det handler ikke om at bruge endnu mere, men om at få skabt et reguleringssystem, der kan hindre, at den økonomiske katastrofe, som verden oplever, gentager sig," sagde den tyske kansler Angela Merkel for nylig.
"Vi anser, at vi i Europa allerede har investeret betragteligt," supplerede den franske præsident, Nicolas Sarkozy.
Storbritanniens Gordon Brown havde gerne set nye investeringspakker og har personligt talt for en Green New Deal, men både det tjekkiske EU-formandsskab og EU-Kommissionens præsident, José Barroso, bakker det fransk-tyske standpunkt op. Tjekkiets - netop afgåede - premierminister, Mirek Topolánek, kaldte forleden ligefrem Barack Obamas strategi med offentlige investeringsprogrammer for "en vej til helvede".
Gordon Brown har derfor givetvis indset, at der ikke kommer G20-løfter om nye stimulus-pakker, endsige grønne sådanne. Symptomatisk er det, at Browns finansminister, Alistair Darling, i en længere kommentar i The Independent søndag skriver, at G20 "må skabe en bæredygtig fremtid", men uden at anvende ét ord på klimaet, miljøet og en grøn økonomi.


