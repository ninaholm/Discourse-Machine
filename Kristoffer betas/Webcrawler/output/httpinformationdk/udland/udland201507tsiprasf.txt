Tsipras får endnu en mareridtsuge
Den græske premierminister skal i denne uge både tumle sit oprørske bagland og lægge arm med eurozonen og IMF om nye reformkrav til gengæld for ny hjælpepakke. Samtidig strides IMF og Tyskland indbyrdes om gældseftergivelse


 I dag mødes efter planen centralkomiteen i det græske regeringsparti Syriza for at ’lodde stemningen’ i partiet forud for nye forhandlinger med Grækenlands kreditorer om flere spare- og reformøvelser som betingelse for at opnå nye lån og måske en gældssanering, der kan holde Grækenland fri af bankerotten.
Stemningen i partiet er mildest talt anstrengt, efter at godt 30 parlamentsmedlemmer fra Syrizas venstrefløj to gange har stemt imod premierminister Alexis Tsipras ved behandlingen af de foreløbig to sparepakker, som Tsipras har fået godkendt med stemmer fra de store oppositionspartier. For at illustrere splittelsen i Syriza holder partiets venstrefløj i dag sit eget møde mod nedskæringerne under parolen »Nej’et er ikke besejret«.
Det ventes, at Tsipras i nær fremtid må udskrive nyvalg for at få afklaret den uholdbare parlamentariske situation. Hans udfordring er, at den nødvendige redningspakke for de næste tre år på op til 640 milliarder kr. skal forhandles på plads med trojkaen – EU-Kommissionen, Den Europæiske Centralbank (ECB) og Den Internationale Valutafond (IMF) – plus godkendes af parlamentet inden den 20. august, hvor et lån hos ECB på knap 24 mia. kr. forfalder til betaling.
Et valg kan ikke nås inden da, så Tsipras må forhandle med trojkaen fra den usikre politiske position, som næppe øger kreditorernes tillid til grækernes evne til at levere og holde løfter.
Foreløbig er premierministeren – der ifølge en aktuel meningsmåling stadig nyder stor tillid blandt de græske vælgere – ikke kommet godt fra start. Indledende tekniske forhandlinger med trojkaen var bebudet til i fredags, men blev først udskudt til lørdag, så til i dag, og nu er tirsdag angiveligt første mulige mødedag.
Forsinkelsen skyldes ifølge regeringen rent »tekniske« forhold. Den græske avis Ekathimerini mener at vide, at regeringen har ønsket at holde møderne med trojkaen på hoteller uden for Athen for at holde kreditorernes folk væk fra de græske ministerier.
Gældssanering?
Betydeligt større udfordringer venter dog, når forhandlingerne kommer i gang.
Trojkaen vil således forlange, at Grækenland inden tidsfristen supplerer de allerede accepterede spare- og reformkrav med ny lovgivning om bl.a. udfasning af den tidlige pension og skattestigninger for landmænd. Tsipras’ holdning er, at disse og de øvrige krav fra trojkaen kun giver mening, hvis de ledsages af en reel gældslettelse.
Trojkaen har f.eks. som helt centralt krav, at spare- og reformtiltagene skal kunne lede frem til et overskud på Grækenlands primære budgetbalance på 3,5 procent af BNP i 2018. I år ventes budgetbalancen at lande på minus én procent, og ifølge uafhængige økonomer vil en yderligere dramatisk stramning af finanspolitikken for at nå målet på 3,5 procent indebære et samtidigt fald i Grækenlands BNP på måske fire procent – oven i de 25 procent, BNP allerede er skrumpet siden krisens start. Og med negativ økonomisk vækst vokser gældsbyrden, og kreditorlandene vil kunne se i vejviseren efter deres penge.
Derfor, siger Tsipras – og med ham det brede kor af internationale økonomer – må de nye forhandlinger også omfatte gældslettelse, så Grækenland kan komme ud af den onde cirkel og kreditorerne opnå udsigt til at få i det mindste nogle af deres penge tilbage. Dette er også holdningen hos trojkamedlemmet IMF, der i længere tid åbent har beskrevet Grækenlands gæld som »ikke-bæredygtig«, dvs. umulig at betale tilbage. Og IMF hverken vil eller må yde Grækenland nye lån, hvis ikke der er udsigt til tilbagebetaling.
Eurozonens de facto-leder Tyskland er imidlertid uenig, og derfor vil de nye forhandlinger også indebære sprængfarlige diskussioner internt mellem IMF og eurozonen om gældssanering eller ej.
IMF’s direktør, Christine Lagarde, blev forleden spurgt af en fransk radiokanal, om aftalen med Grækenland er realisabel uden gældssanering.
»Svaret er helt kategorisk nej‚« sagde Lagarde.
Tysklands kansler, Angela Merkel, og hendes finansminister Wolfgang Schäuble skal derfor beslutte, om de vil komme IMF – og Grækenland – i møde eller via et ’nej’ reelt besegle Grækenlands skæbne i eurozonen.
Et tænkeligt kompromis og alternativ til egentlig gældseftergivelse er, at Grækenland fredes i op til 30 år, før man igen skal betale af på sine lån.
Det grimme Tyskland
Mens der således lægges op til endnu en runde dramatiske og uforudsigelige forhandlinger i den fortsatte græske tragedie, har Tysklands tidligere udenrigsminister Joschka Fischer taget bladet fra munden og kritiseret den tyske koalitionsregering for ved sin stejle magtudøvelse at have fremmanet »det grimme Tyskland«, der vil have et tysk Europa frem for et europæisk Tyskland.
»Tysklands position (på eurozonetopmødet) natten den 12.–13. juli var en annoncering af dets ønske om at transformere eurozonen fra et europæisk projekt til en slags indflydelsessfære« for Tyskland, skriver Fischer i en kommentar hos Project Syndicate.
Grækenland blev ifølge den tidligere udenrigsminister stillet over for valget mellem frivilligt at forlade eurozonen eller »acceptere et program, der effektivt gør det til et europæisk protektorat uden noget håb om økonomisk forbedring.«
»Grækenland er nu underlagt en behandling – yderligere økonomisk stramning – som ikke har virket i fortiden, og som alene blev ordineret for at tilgodese politiske behov på den tyske hjemmebane.«
Dette er »et brud med hele den tyske politik siden Anden Verdenskrig,« mener Joschka Fischer.

