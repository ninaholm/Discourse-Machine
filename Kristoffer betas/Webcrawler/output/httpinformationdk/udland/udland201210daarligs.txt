Dårlig sikkerhed på tsunami-ramt atomkraftværk
For første gang indrømmer energiselskabet, som stod for driften af Fukushima-værket, at lemfældige sikkerhedskrav forværrede sidste års katastrofe


 Selskabet, som blev midtpunkt for Japans værste nukleare krise til dato, indrømmer nu for første gang, at det kunne have afværget den katastrofe, der fik atomkraftværket Fukushima Daiichi til delvist at smelte ned sidste år. Tokyo Electric Power (Tepco) har tidligere kategorisk afvist, at selskabet kunne have gjort mere for at beskytte værket imod det jordskælv og den efterfølgende tsunami, som kostede 20.000 mennesker livet den 11. marts 2011. Nu erkender Tepco, at man havde konstateret et behov for sikkerhedsforbedringer før katastrofen, men undlod at implementere dem. »Når vi ser tilbage på ulykken, er problemet, at vi ikke på forhånd gennemførte de sikkerhedsforberedelser, vi kunne have gjort,« hedder det i en erklæring fra Tep-cos internationale sikkerheds-taskforce, der ledes af selskabets præsident, Naomi Hirose.
Tepco kunne have taget skridt til at undgå den katastrofale ulykke ved at indføre mere omfattende sikkerhedskrav, hedder det videre.
Selskabets kovending kommer, efter at et uafhængigt panel af eksperter har sat spørgsmålstegn ved selskabets påstande om, at det ikke kunne have forudset, hvad der ville ske, hvis op til 14 meter høje bølger skyllede hen over værket, slog dets nødstrømsforsyning ud og fik tre af dets seks reaktorer til at smelte ned. I en stærkt fordømmende rapport fra juli kritiserede det ekspertpanel, der var nedsat af Japans regering, »den årelange stiltiende forståelse« mellem Tepco, atomindustriens tilsynsmyndigheder og politikerne og betegnede katastrofen som »menneskeskabt«. Katastrofen betød, at 150.000 måtte evakueres. I et sjældent tilfælde af selvransagelse udtaler Tepcos interne taskforce, at dets nye fokus på sikkerhedsforbedringer vil afsløre nye risici ved andre atomkraftværker og give anti-atomkraft-lobbyen vind i sejleneVi mener, at reglerne er formuleret alt for generelt og upræcist. De refererer f.eks. ikke nogen steder til, hvilke konventioner, der konkret gælder i hver enkelt situation: »Indfører selskabet en ny katastrofeberedskabsplan, vil det kunne fremkalde forstærket angst i hele landet, især i lokalsamfund nær atomanlæggene, og give fremdrift til den anti-nukleare bevægelse.«
Nedlukninger
Virksomheden indrømmer også, at nogle forslag til forbedringer af sikkerheden, såsom anvendelse af flere strømkilder og kølesystemer, vil nødvendiggøre midlertidige nedlukninger af værker, hvilket vil påføre selskabet store økonomiske tab. Erkendelsen af, at de tidligere sikkerhedsforanstaltninger var utilstrækkelige, kan også føre til en strøm af sagsanlæg, tilføjer rapportens forfattere.
Helt frem til juli insisterede Tepco på at have udtømte, alle muligheder for at forhindre en katastrofe. I stedet anklagede Tepco Japans daværende premierminister, Naoto Kan, for at have forværret problemet ved at gribe ind i selskabets krisestyring.
 
© The Guardian og Information
Oversat af Niels Ivar Larsen

