Pokerfjæs i græske forhandlinger
Udsigterne til et fredsommeligt kompromis mellem Bruxelles og Athen er efterhånden minimale. Både i Bruxelles og i Athen bærer ledende politikere et pokerfjæs i et intenst forhandlingsspil, der kan resultere i græsk exit fra eurozonen
Premierminister Alexis Tsipras agter tilsyneladende ikke at gå på kompromis med sine løfter til det græske folk.


 Ikke uventet har forhandlingerne mellem den nye græske regering og EU om en forlængelse af hjælpeprogrammet udviklet sig til et politisk drama, der opererer med grexit som en mulighed. Udsigten til en græsk exit fra euroen er ifølge begge forhandlingsparter et scenarie, som man vil gøre alt for at undgå, men særligt den græske regering opererer med dette værst tænkelige af alle scenarier som et led i forhandlingstaktikken.
Under ledelse af Syrizas premierminister Alexis Tsipras og hans finansminister Varoufakis har den græske regering trods bistre formaninger fra Berlin og eurozonens øvrige finansministre fortsat modet til at spille særdeles højt spil i de taktiske forhandlinger. Tsipras agter tydeligvis ikke at slække på sit løfte til det græske folk ved at indgå utidige kompromiser med sine europæiske kolleger. Indtil videre er der ingen tegn på, at grækerne vil vise sig villige til at acceptere de europæiske lånebetingelser.
I Berlin og Bruxelles har man tilsvarende arrangeret ansigtsfolderne i pokerfjæs. Med varierende elegance har den tyske regering siden det græske valg signaleret, at indførelsen af den europæiske krisefond ESM samt ikke mindst den europæiske centralbanks teoretiske vilje har nedsat risikoen for smittefare i tilfælde af et eventuelt græsk exit fra valutafællesskabet. Derfor må grækerne acceptere de eksisterende lånebetingelser forud for yderligere hjælp. Trods forsikringerne vil en græsk statsbankerot og udtræden af euroen have uforudsigelige konsekvenser. Det ved man også i Berlin.
Spillet omkring forhandlingerne illustrerer, at den græske regering har chutzpah i en grad, der er kommet bag på både Bruxelles og Berlin. Kort efter at chokket over det græske valgresultat havde lagt sig, lod de fleste politiske eksperter og kommentatorer forstå, at parterne sandsynligvis ville moderere deres krav og mødes i et kompromis om en forlængelse af de eksisterende kreditter.
Semantisk øvelse
Et afgørende element i et sådant kompromis ville være en semantisk øvelse. Trojkaen, som Syriza gik til valg på at afskaffe som forhandlingspartner, skulle af hensyn til græske vælgere omdøbes til ’institutionerne’. Omvendt skulle en forlængelse af de europæiske hjælpeprogrammer – samt en yderligere nedskrivning af rentesatserne – ikke præsenteres som en de facto-gældssanering eller en overførsel mellem eurolande, men af hensyn til især tyske vælgere præsenteres som et låneprogram med ufravigelige betingelser og intakte reformkrav til den græske stat.
Indtil videre tyder noget på, at Syriza og ikke mindst den græske befolkning ikke lader sig spise af med semantiske fiksfakserier. Ikke desto mindre er Athen konfronteret med en akut pengemangel. Ifølge den græske avis Kathimerini rækker de græske reserver blot til begyndelsen af marts, hvorefter landet ikke vil være i stand til at betale sine kreditorer. Samtidig kæmper Athen med udeblivende skatteindtægter. I januar inddrev den græske stat en milliard euro mindre end forventet.
Stærkt irriterede
Det er denne finansielle hårdknude, der truer med at kaste den græske stat ud i en total bankerot. Indtil videre ser det ud til, at Tsipras er villig til at opretholde sit pokerfjæs i forhandlingerne med EU. Eurozonens ledere er stærkt irriterede over den foreløbige proces, hvor embedsmænd udformer lange og komplicerede aftaler, der i sidste ende afvises som uacceptable af grækerne. Og Grækenland er nu under pres for at præsentere egne konkrete udformninger.
I går meddelte det græske regeringsparti To Potami, at man først i dag vil præsentere et forslag til en formel ansøgning om en forlængelse af EU’s nuværende hjælpeprogram, der forsyner den græske stat med den fornødne kredit. En konkretisering af de græske ønsker vil indsnævre Tsipras’ muligheder og stille ham til regnskab over for sine egne vælgere. Indtil da vil det være højst vanskeligt at vurdere, om pokerfjæset sidder bedst fast i Athen eller Berlin.

