Det syriske regime har genvundet initiativet
Deserteret general lanceres som overgangsfigur for en opposition i desperat mangel på personligheder


 Syriens statskontrollerede medier rapporterede i går, at regimets styrker har tilføjet de ’bevæbnede terrorister svære tab’ i Aleppo. Også i Damaskus, Hama, Deir Ezzor og Dara’a har hæren engageret oppositionens militante i en åbenbart planlagt modoffensiv med brug af kampvogne, artilleri, helikoptere og – ifølge oppositionen – kampfly. E-mails til Information fra Aleppo-bekendte melder om bombardement af den indre bykerne.
Medens regimet således søger at genvinde det militære initiativ efter, at FSA, den Frie Syriske Armé, tidligere besatte halvdelen af byen, drøfter ’Syriens Venner’ i Vesten og Golf-staterne muligheden for at installere den afhoppede general Manaf Tlass som leder af en overgangsregering efter Bashar al-Assads prædestinerede fald – som altså lige nu trækker ud.
Kilder ’i USA og Mellemøsten’ siger til The Wall Street Journal, at Tlass ’er en af de få figurer, der kan bistå med at genoprette ro og orden og sikre Syriens lager af kemiske våben’.
Den vurdering synes at bero på ønsketænkning – Tlass har været udenfor indflydelse i mere end otte måneder, hvor det syriske lager af kemiske våben er rapporteret flyttet.
Blødsøden overgangsfigur
Men umiddelbart kan den 46-årige eks-general i den republikanske garde, en elite-enhed direkte under præsidentens kontrol, ligne et bud på en overgangsfigur: Han er sunnit, han har som ungdomsven med Bashar al-Assad (men især den afdøde bror, Basil al-Assad) et intimt kendskab til regimets inderkreds og de militære ledere.
Hans far, den 80-årige Mustafa Tlass, var forsvarsminister i 32 år. Desuden har Manaf ikke ’blod på hænderne’ ifølge en rapport fra Human Rights Watch i december 2011. Tværtimod blev han ifølge regime-fortrolige kilder i Beirut frataget kommandoen over sin enhed i det sene efterår 2011, fordi han var ’blødsøden’ i håndteringen af de protester, han blev sat til at nedkæmpe.
Og at han selv har ambitioner fremgik tirsdag, da han i den saudi-ejede tv-kanal, Al-Arabiya, talte ’som søn af det syriske folk’ og ’søn af det syriske militær’ med opfordring til sine gamle kolleger om at ’fornægte det korrupte regimes kriminelle bane’. Tlass var i Saudi-Arabien, angiveligt på umra, hvilket vil sige en pilgrimsfærd udenfor sæsonen, tydeligvis i et forsøg på at behage sin saudiske vært, prins Bandar bin Sultan, tidligere Washington-ambassadør og nu øverste chef for de saudiske efterretningstjenester. Bandar vil givet få indflydelse på dannelsen af et post-Bashar-regime.
Men at ’Syriens Venner’ lancerer Tlass som troværdigt alternativ til Bashar al-Assad betyder ikke, at oppositionen er med på den idé. Allerede da Tlass deserterede 6. juli, afviste paraplyorganisationen SNC, Syriens Nationale Råd – og vigtigere – de lokale koordinations-komitéer i selve Syrien, at Tlass fik en rolle i oppositionen.
Selv Ammar Abdul Hamid, en dissident, der er købt og betalt af USA, køber ikke projektet:
»Tlass vil være svær at sælge til den syriske befolkning, og han kan under ingen omstændigheder spille nogen ledende rolle i nogen overgangs-regering,« sagde han forleden til The Wall Street Journal.
Behov for samlende figur
At Manaf Tlass med sin karriere og familiebaggrund – faren bistod Hafez al-Assad, da denne tog magten ved et militærkup i 1970 – overhovedet kommer på tale som en mulig leder, skyldes en åbenlys mangel på personligheder i den syriske opposition, der er mere splittet end nogen sinde.
På et møde i ’Syriens Venner’ i Paris 6. juli – den dag Tlass deserterede – blev det klart, at SNC ikke er i stand til at stille en samlende figur for oppositionen, der er delt i en ’loyal’ opposition i Damaskus, lokale aktivister i koordinations-komitéerne, en sekulær organisation og altså SNC med deltagelse – nogle siger domineret – af Det Muslimske Broderskab.
Det er da også blevet noteret, at EU’s udenrigsministermøde i mandags for første gang undlod at nævne SNC, da nye sanktioner mod Syrien blev landsat.
Det ser sort ud lige nu for oppositionen – både i eksilet og i Aleppo.

