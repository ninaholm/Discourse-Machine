Rapport fra Stalingade
Chefredaktører bliver presset ud, kritiske journalister bliver overfaldet, sågar dræbt eller fyret, alt imens de statslige medier bedriver sovjetisk hjernevask. De frie medier har det hårdt i Rusland, men 25-årige Olga Prosvirova er stadig ikke bange for at skrive, hvad hun vil
 Kosakgeneralen Aleksandr Demin.


 »Mediernes tilstand i Rusland kan beskrives meget kort: Den er blevet voldsomt forværret,« siger en redaktør fra radiokanalen Ekko Moskva, inden han høfligt men bestemt afviser at lade sig interviewe.
Jeg sidder stum tilbage i den anden ende af røret. Jeg vidste godt, at medierne i Rusland var under pres. Det har de været længe. De store tv-kanaler gengiver altid magtens billede af verden, og lige siden jeg så min første russiske nyhedsudsendelse i 2003, har Putin været fast inventar i hver eneste udgave. Men der har altid været nogle – mindre – medier, der stadig stillede kritiske spørgsmål.
Da jeg for få år siden talte med samme redaktør på det traditionsrige, uafhængige Ekko Moskva, gættede han på, at de stadig fik lov at eksistere, fordi Kreml trods alt også havde brug for at holde sig orienteret om, hvad der reelt sker i landet. Men nu er emnet for ømtåleligt, siger han lige ud, inden han lægger på.
Ekko Moskva har haft det hårdt det seneste halve år, lyder det bekræftende fra journalist Olga Prosvirova, som jeg i stedet opsøger på avisen Novaja Gazeta. Der findes stadig frie, uafhængige russiske medier, fortsætter hun og nævner navnene på tre netaviser. Men af de traditionelle printmedier er der kun Novaja Gazeta tilbage.
Femtekolonne
Olga Prosvirova har kontor for enden af Stalingade. Navnet står på et blåt gadeskilt i pap, som nogen har hængt op på redaktionsgangen. Nede ad gangen er kontorerne delt op af matterede ruder med avisudklip. De ældre journalister sidder på enkeltmandskontorer midt i høje stakke af papirer, mens de yngre er klynget sammen i grupper af tre. Overalt hænger en stram lugt af årtiers oparbejdet cigaretrøg. Det ligner næsten en kliché på en uafhængig avisredaktion. Men der er ikke nogen potemkinkulisse over Novaja Gazeta.
I 2006 blev avisens journalist Anna Politkovskaja myrdet i sin opgang i Moskva for sine kritiske skriverier om krigen i Tjetjenien. Nu hænger hendes mindeplade på muren ude foran, hvor redaktionen stadig lægger friske blomster hver anden uge. I alt er seks af avisens journalister blevet myrdet siden 2001, og bare i den seneste tid har en journalist været til kammeratlig samtale hos statsanklageren, en anden er blevet jaget væk, da han var ude på opgave, mens andre igen har været nødt til at flytte hjemmefra i en periode af frygt for overfald.
Men 25-årige Olga Prosvirova har ikke noget problem med at tale frit – eller skrive for den sags skyld.
»Det må være redaktørerne, der tænker over, om der er noget, vi ikke kan skrive. Selvfølgelig er vi klar over, at der er et pres, men vi kan ikke tækkes magten,« siger Olga, der selv skriver om geopolitik.
Olgas forældre var til gengæld rædselsslagne, da hun først fik job på avisen.
»Men nu tror jeg, de er stolte over, hvad jeg laver,« siger hun og smiler forlegent.
Hun undgår dog stadig at tale om sit arbejde med sin farfar, der har mere af en sovjetmentalitet.
»Han synes, jeg er en form for femte kolonne.«
Selv bestræber hun sig bare på at skildre begge sider af en sag, så folk selv kan danne sig et indtryk.
»Til forskel fra hvad de viser i nyhederne i fjernsynet. Jeg gider ikke se dem længere, jeg sidder bare og smider ting mod skærmen på grund af deres vrøvl,« siger Olga.
De indirekte slag
Ligesom i Danmark får langt de fleste russere deres nyheder fra fjernsynet. Men i dag er alle de store tv-kanaler statskontrollerede, og mediedækningen er mere end ensidig, mener Orleg Orlov, formand for menneskerettighedscentret Memorial.
»Det er hjernevask, hvad der foregår i fjernsynet. Jeg har aldrig set noget lignende, ikke engang under Sovjet. Måske var det sådan under Stalin eller Khrusjtjov,« siger Orleg Orlov.
På de frie medier er chefredaktører blevet presset ud, redaktioner har mistet deres lejemål, og journalister er flygtet til udlandet.
På Ekko Moskva begyndte den seneste angrebsbølge i november sidste år, hvor en af stationens veteranjournalister blev fyret for i et tweet at lave sjov med, at Putins sekretariatschefs søn var død.
Midt i november fik stationen så en advarsel af den russiske medievagthund Roskomnadzor for et af journalistens seneste radioprogrammer om kampene ved Donetsk Lufthavn, som angiveligt glorificerede de ukrainske styrker. Får et medie to advarsler af Roskomnadzor, kan det blive tvunget til at lukke. Og endelig måtte Ekko Moskva i december indføre et nyt kodeks for, hvordan stationens journalister må opføre sig på de sociale medier.
»Der falder ikke nogen direkte slag, men mange indirekte,« siger Orleg Orlov.
»Jeg tror ikke, at det kommer fra Kreml alt sammen, men de udstikker en trend, og så begynder folk længere nede i systemet selv at handle derefter.«
Advarsel for ekstremisme
Går man fra Olga Prosvirovas kontor og ned ad Stalingade ender man på Gorba-pladsen, som er opkaldt efter den tidligere Sovjet-præsident Mikhail Gorbatjov. Han hjalp i 1993 med at grundlægge Novaja Gazeta med nogle af de penge, han fik for Nobels Fredspris. Senere har han også købt sig ind i avisen, hvor han i dag ejer 10 pct., oligarken Aleksandr Lebedev ejer 39 pct. og medarbejderne de resterende 51 pct. af aktierne.
På den måde er Novaja Gazeta svære at få ram på, fordi de også finansielt er uafhængige, siger Olga.
Derimod er der en del pres på radioen Ekko Moskva netop fra deres hovedaktionær, det statskontrollerede olieselskab Gazprom, der for 10 år siden købte to tredjedele af radiostationen.
»Derfor må man sige, at Ekko ikke er helt frit længere, selv om de stadig har kritiske gæster i studiet,« siger Olga.
Men Novaja Gazeta er ikke usårlig. Avisen har også fået en advarsel fra medievagthunden Roskomnadzor. Det var for en kommentar, der kritiserede den måde, som russiske magthavere taler om en særlig russisk kultur, der står over for europæisk åndløshed.
Ifølge kommentatoren minder det om den måde, som Hitler talte om en særlig nordisk arisk kultur, der stod i modsætning til europæisk skørlevned. Den passage karakteriserede vagthunden som ’ekstremisme’.
Personligt tror Olga dog, at Novaja Gazeta får lov at leve, fordi de har så relativt få læsere. De har et oplag på 30.000 aviser og omkring 200.000 besøgende på netavisen.
Når antallet af frie medier skrumper, skulle man tro, at læsertallet steg. Men de fleste russere føler ikke nødvendigvis et behov for frie informationer, mener Olga.
»Der er mange i Rusland, der har et lavt uddannelsesniveau og ikke søger den slags viden. Det er primært folk fra Moskva og St. Petersborg, der læser os, mens de i regionerne i større grad ser fjernsyn. Mange spørger ikke sig selv, om de tror på det, de ser og hører. Men det er jo godt for magten, når folk ikke søger viden selv.«
De fleste af hendes gamle klassekammerater fra journalistuddannelsen arbejder i dag på statskontrollerede medier eller for myndighederne. Privat diskuterer hun nogle gange journalistik med en af sine tætte venner, der er hos udenrigsministeriet. Det er ikke alt, de er enige om.
»Men der er også nogle af de andre, der ønsker at ændre systemet indefra, så godt de nu kan.«
Selv kunne hun dog aldrig arbejde, hvor de gør, svarer hun prompte.
»Den frihed, jeg har her, kan jeg ikke få andre steder.«
Rejsen er gennemført med økonomisk støtte fra Informations Venner

