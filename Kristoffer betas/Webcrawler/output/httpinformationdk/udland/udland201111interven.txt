Intervention i Syrien er ikke længere utænkelig
Hidtil har Vesten holdt sig tilbage med direkte indblanding i Syriens nedkæmpelse af de omfattende protester, men med Den Arabiske Ligas indgriben er der åbnet for en ny situation
En enlig syrisk demonstrant udfordrer skæbnen og de bevæbnede sikkerhedsstyrker i går i Khalida nær Homs, den syriske revoltes arnested.


 Uanset at Syrien i onsdags tiltrådte en aftale med Den Arabiske Liga om at trække militære styrker væk fra byer og beboede områder, ligner de efterhånden rutinemæssigt dystre mediemeldinger en båndsløjfe: Ved 17-tiden i går var mindst 15 syriske demonstranter dræbt, rapporterede satellitkanalen Al Jazeera.
Torsdag var tallet 12 døde. Homs, en storby med ca. en million indbyggere, var i går valplads for sekteriske opgør mellem sunnier og alawitter i shabiha-militsen, hvor 11 sunnier og 15 alawitter skal være dræbt ifølge Beirut-avisen al-Akhbar. Også her ligner spinnet sig selv: Det syriske regime hævder, at hæren og sikkerhedsstyrkerne er oppe mod væbnede bander og desertører, der terroriserer civile, oppositionen fastholder, at de protesterende er fredelige borgere, der terroriseres af regimet.
For de fleste iagttagere er spørgsmålet ikke længere, om udlandet intervenerer i Syrien for at stoppe drabene, men hvem, der tager det på sig, og hvordan det vil ske.
Nærlæsning af de ytringer, den arabiske ministerkomités formand, Sheik Hamad bin Jassem, kom med under forhandlinger med Syrien, tolkes som truslen om at sløjfe den »arabiske dækning« af Syrien i forhold til USA, EU og dermed NATO.
Hamad bin Jassem brugte vendingen »en voldsom storm«, hvis regimet ikke efterlevede ligaens krav. Hvad regimet altså gjorde udadtil mens drabene fortsætter indadtil.
Befriet til foråret
»Det vil ende med vestlig intervention,« siger Ernest Khoury, journalist på avisen al-Akhbar, der for nylig har været i Istanbul og Paris og dér interviewet oppositionsledere.
»Der kan ikke sættes en deadline, men tidshorisonten synes kort. De oppositionsledere, jeg talte med i Tyrkiet og Frankrig, sagde samstemmende, at Syrien ville blive befriet til sommer, måske allerede til foråret. Den Arabiske Ligas indgriben er sidste advarsel til Bashar al-Assad.«
Aftalen, der er udarbejdet over flere møder i sidste uge mellem en ministerkomité under Den Arabiske Liga, ledet af Qatars ministerpræsident, Hamad bin Jassem bin al Thani, er på fire hovedpunkter og fordrer udover tilbagetrækning af militære styrker og stop for drab, løsladelse af politiske fanger, optagelse af dialog med oppositionen samt adgang til Syrien for de internationale uafhængige medier — herunder det Qatar-finansierede Al Jazeera, som Syrien beskylder for »provokerende og undergravende« journalistik, og som følgelig er bandlyst.
Indtil videre blev det eneste tegn på syrisk imødekommenhed et dekret offentliggjort i går, nemlig at folk involveret i smugling og handel med våben vil få amnesti, hvis de melder sig selv til en syrisk politistation i løbet af den kommende uge.
Dekretet er ifølge syriske medier udstedt i anledning af Eid el-Adha-helligdagene, der markerer afslutningen på den årlige pilgrimsfærd til Mekka. Præsident Bashar al-Assad har to gange tidligere bebudet løsladelse af politiske fanger, men anholdelser af protesterende aktivister og folk, der er så uheldige at være det forkerte sted på et forkert tidspunkt, anholdes fortsat i bundter.
Tyrkiet er ikke passivt
Torsdag blev mindst 2.000 ifølge oppositionskilder anholdt og interneret i skoler, sportshaller og offentlige bygninger. Således er alt, som det har været i revoltens snart otte måneder.
»Ingen har troet på, at det syriske regime ville opfylde aftalen med Den Arabiske Liga,« sagde Louay Safi, en talsmand for oppositionsparaplyen Syriens Nationale Råd i Tyrkiet, i går til Al Jazeera. Han forudså, at FN's Sikkerhedsråd igen vil sætte Syrien på dagsordenen og tilføjede, at Tyrkiet forbereder selvstændige sanktioner uden for FN-regi mod Bashar al-Assads regime.
USA og EU forholder sig stort set passive bortset fra erklæringer om, at Bashar al-Assad anses som værende »illegitim«, og at han skal træde tilbage. Derved er Vesten formelt uenig med Den Arabiske Liga, der ikke kræver regimets fald, men kræver, at det forhandler med oppositionen — hvilket reelt betyder det samme: Styrets ophør som diktatur.
Det er da også sivet fra liga-ministerkomiteens møde med den syriske modpart i Doha søndag, at Qatars ministerpræsident gjorde det klart, at intervention er næste skridt, dersom der ikke sker hurtige forbedringer.
Og med Den Arabiske Ligas godkendelse, som det var tilfældet i Libyen. Hvilket forklarer, at Bashar gik ud i sidste uge i såvel det britiske Sunday Express som i russisk tv og advarede om »et jordskælv, der ville sætte regionen i flammer«, dersom »udefrakommende kræfter intervenerer«.
I forvejen har Iran truet med militær gengældelse, hvis Syrien udsættes for militært pres udefra. Og NATO's generalsekretær, Anders Fogh Rasmussen, har udelukket militær indgriben.
Men interventionen kan ske gradvis. Som en politisk iagttager, der ikke vil nævnes ved navn, sagde: »Den kan komme fra Tyrkiet, hvor syriske desertørenheder, bevæbnet af Vesten, rykker ind og etablere et syrisk Benghazi i f.eks. Homs. Og derfra vil der udvikle sig et libysk scenario med anerkendelse af oppositionens nationale råd som legitim repræsentant for det syriske folk, etc. Men indtil videre ser alle tiden an.«

