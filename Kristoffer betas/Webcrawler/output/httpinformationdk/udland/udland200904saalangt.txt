Så langt, så godt
Informations USA-korrespondent gør status over Obamas første 100 dage i Det Hvide Hus


 BOSTON - Siden hans indsættelse den 20. januar er der næppe gået en dag, uden at USA's nye præsident, Barack Obama, har kundgjort nye initiativer. I sine første 100 dage i Det Hvide Hus har Barack Obama været allestedsnærværende i mediebilledet og ovenud initiativrig. Lige som resten af verden er amerikanerne dybt imponerede - det viser meningsmålingerne - og endda håbefulde midt i den værste økonomiske krise siden 1930'erne, omend kynisme og skepsis formodentlig let kan genopstå.
Det er ikke et tilfælde, at Obamas tempo er så højt. Da Franklin D. Roosevelt overtog magten i marts 1933 - i en ulig mere udfordrende situation - var det hans bevidste strategi for de første 100 dage at indgyde de mismodige amerikanere tillid og vække dem til dåd ved at udvise handlekraft. Obama gør det samme. Dengang brugte Roosevelt radioen, Obamas medier er tv og internet.
Styrke USA's position
Men her ophører lighederne. I sine første 100 dage fik Roosevelt fremlagt og vedtaget 15 banebrydende lovforslag i Kongressen. Den rekord har ingen præsident siden formået at slå - heller ikke Obama. Ikke desto mindre kan den nye amerikanske præsident bryste sig af en række vidtrækkende tiltag, hvis fællesnævner synes at være langtidsinvesteringer i privatøkonomien og den offentlige sektor med det formål at skabe et mere konkurrencedygtigt Amerika.
Sigtet med disse initiativer er utvivlsomt at genvinde og konsolidere USA's internationale magtposition efter otte års tilbagegang under George W. Bush. 
Argumentet er som følger: Uden en robust og vækstdrevet økonomi vil forbundsstaten ikke kunne vedblive med at finansiere USA's vidtfavnende globale militære engagement. Tab af økonomisk styrke vil ganske enkelt svække USA's position som verdens eneste supermagt, imperiet, og føre til en ny international orden.
To elementer i Obamas politiske linje synes imidlertid at trække i den modsatte retning. Obama har endnu ikke turdet tage et opgør med Wall Street-bankerne, der bærer hovedansvaret for finanssystemets sammenbrud og den efterfølgende dybe økonomiske krise. Obama ønsker heller ikke at udfordre den herskende tankegang i Forsvarsministeriet og de væbnede styrker, nemlig den at sikkerhedstruslen fra al-Qaeda-netværket imødegås ved at bekæmpe Taleban i Afghanistan med øget militær magt.
Det illustrerer et overraskende karaktertræk hos politikeren Obama. Han er måske mere forsigtig, end det tjener ham selv og hans land. Roosevelt tog en direkte konfrontation med datidens herskende interesser. Finanskrisen og krigen i Afghanistan har potentiale til at undergrave hele Obamas projekt og hans succes som præsident.

Budgettet
Mindre en måned efter Obamas tiltrædelse vedtog det Demokratiske flertal i Kongressen en lettere reduceret udgave af præsidentens vækstpakke til en samlet værdi af 789 mia. dollar. Det primære formål med initiativet var at forberede en 'blød landing' for amerikansk økonomi i en recession, som forudses at blive dyb og langvarig. Det skete gennem omfattende skattelettelser til middelklassen, nye skattefradrag til små private virksomheder, øget bistand til arbejdsløse og mindrebemidlede familier samt et bloktilskud til kommuneskoler.Strategiske investeringer
Men de to vigtigste poster i vækstpakken udgjordes af strategiske investeringer. Der blev sat penge af til at renovere og bygge nye skoler. De 'grønne' investeringer blev af miljøbevægelsen opgjort til 51 mia. dollar. Det vakte endvidere opmærksomhed, at USA's kollektive trafiksystem modtog 18 mia. dollar, hvoraf de 9 mia. går til udbygning og nyetablering af hurtigtogsruter.Ved fremlæggelsen af Obama-regeringens finanslovsforslag en måned senere stod det klart, at vækstpakken blot var en forsmag på præsidentens radikale omprioritering af forbundsstatens rolle i det amerikanske samfund. Skatterne hæves for de rige og sænkes for middelklassen og de lavere indkomstgrupper. Store beløb vil blive investeret i skoler og videregående uddannelser samt i offentlig transport.
Sundhedsreform
I sit budget foreslår præsident Obama at sætte 650 mia. dollar til side i en fond, som skal medfinansiere en sygesikringsreform. Denne kolossalt store sum penge afspejler, at Obama mener det alvorligt, når han gang på gang siger, at alle amerikanere vil få mulighed for at tegne en sygesikring til en overkommelig pris i hans første embedsperiode.I denne uge er det desuden kommet frem, at Obama vil lade de Demokratiske lovgivere i Kongressen integrere sundhedsreformen i næste års finanslov, hvilket gør det teknisk umuligt for Republikanerne at bruge filibuster-reglen til at blokere for en vedtagelse. Oppositionspartiet har forudsigeligt protesteret og beskyldt Obama for at svigte sit valgløfte om at føre samarbejdspolitik på tværs af partiskel. Brændt barn ...
Men efter at have friet til Republikanerne og brændt sig på fingrene, synes Obama at have lært lektien. Obama kan desuden regne med solid opbakning til en sundhedsreform fra fagbevægelsen og dele af erhvervslivet. Selv kræfter i det private hospitalsvæsen synes at have vænnet sig til tanken om en statslig reform. Det store spørgsmål er, om Obama blot vil indlemme de 45 mio. uden sygesikring i en statslig ordning, eller om han vil indføre en universel sygesikringsreform, hvor alle amerikanere betaler præmie i forhold til deres indtægt.
Energi og klima
Uret tikker forud for Klimatopmødet i København til december. Klimaeksperter uden for USA betvivler, at Obama-regeringen kan få overbevist et tilstrækkeligt antal senatorer om at støtte en klimalov - et loft over USA's CO2-udslip og kvotehandel med udledningstilladelser - midt i en økonomisk krise.Den udbredte skepsis syntes umiddelbart bekræftet af præsident Obamas beslutning om at pille en forudset indtægt fra kvotetilladelser på 645 mia. dollar over ti år ud af finanslovforslaget. Men trods de dårlige odds har Obama-regeringen og Demokraterne langt fra opgivet at få en effektiv klimalovgivning vedtaget inden udgangen af indeværende år. I april fremlagde to toneangivende Demokratiske kongresmedlemmer, Henry Waxman og Edward Markey, et lovforslag, som på visse punkter går længere end præsidentens egen skitse. Henry Waxman og Edward Markey har allerede indgået det første kompromis. El-kraftværker vil i de første ti år blive frataget kravet om at købe kvotetilladelser mod et løfte om at påbegynde overgangen til renere energikilder. Sol og vind
Den hurtigste og politisk mest appetitlige måde at nedbringe USA's CO2-aftryk på er gennem energibevaring og investeringer i ekspansion af vind- og solenergi. Her har Obama-regeringen taget en lang række initiativer bl.a. via vækstpakken.
Finanskrisen
Obamas største udfordring er ikke at skabe økonomisk vækst og arbejdspladser, men at lægge fundamentet til en ny finanssektor, hvis hovedopgave bør være at indsamle kapital og formidle den videre til låntagere i erhvervslivet og blandt borgerne.Banker, børsmæglere og kapitalfonde må aldrig igen få lov at løbe kolossalt store risici på samfundsøkonomiens vegne ved at anvende begrænset kapital til at låne 20-30 gange større beløb ud og investere dem i eksotiske finansielle instrumenter. Når boblen brister i en eller anden sektor, går de bankerot og påfører hele økonomien ubodelig skade.Udsigt til store bonusser
Hidtil har Obama-regeringen imidlertid ikke turdet tage et opgør med Wall Street, som allerede planlægger en tilbagevenden til de 'gamle dage'. Roosevelt nationaliserede banker, brød dem op i flere dele og solgte dem tilbage til private. Det har Obama afvist at gøre, selv om ingen bank bør være så stor, at hele systemet trues, hvis den går under.Det er fremfor alt udsigten til kæmpe gevinster og bonusser, der har drevet banker og fonde ud i dette spekulationsvanvid. I indeværende år vil løn og bonus nå tilbage til det absurd høje niveau fra 2007. Trods det har Obama-regeringen ikke bebudet nye regler for bonus, selv om forbundsstaten og centralbanken har holdt disse banker i live.
Krigene
I valgkampen lovede Obama at påbegynde tiltagetrækningen fra Irak 16 måneder inde i sin første embedsperiode og eskalere den militære indsats i Afghanistan. Begge løfter er stort set blevet overholdt. Hjemsendelsen begynder efter 19 måneder, og USA sender yderligere 17.000 kampsoldater, 4.000 trænere og ca. 9.000 støttetropper til Afghanistan i indeværende år. Næste år forventes præsidenten at give grønt lys til udstationering af yderligere 10.000 soldater, hvilket vil bringe NATO's og USA's samlede styrke op på omtrent 110.000 soldater i 2010.Kendt strategi
Samtidig skal Afghanistans politistyrke og regulære hær fordobles til henholdsvis 82.00 og 134.000 i 2011. I de efterfølgende tre år forestiller Obama-regeringen sig endnu en fordobling af Afghanistans sikkerhedsstyrker til over 400.000, hvilket skulle bane vej for en gradvis tilbagetrækning af vestlige styrker fra 2015 og frem.Eskaleringen er tænkt som en revideret udgave af general David Petraeus' kontraoprørsstrategi i Irak, som ifølge Pentagon og Obama-regeringen virkede. Flere soldater skal med andre ord operere tættere på lokale indbyggere for at vinde deres tillid og skabe tilstrækkelig sikkerhed til, at de kan gennemføre diverse bistandsprojekter. Men denne plan ser bort fra det forhold, at pacificeringen af sunnibefolkningen i Irak primært tilskrives deres politiske forsoning med den shia-dominerede regering.I Afghanistan er konflikten mellem Taleban og regeringen ikke etnisk begrundet, og forsoning mellem de to parter kan næppe opnås ved at øge det udenlandske militære pres på Taleban, hvis oprør delvist er motiveret af had mod fremmede besættere. Hertil kommer, at al-Qaedas tilstedeværelse i Afghanistan er minimal.
Retsopgøret
I disse dage har verdens to førende menneskeretsgrupper - Amnesty International og Human Rights Watch - offentliggjort overvejende positive bedømmelser af præsident Obamas korrigering af sin forgængers metoder i bekæmpelsen af al-Qaeda og dets allierede. Især lægges der vægt på afviklingen af de militære domstole, en bebudet lukning af Guantánamo-lejren, forbuddet mod anvendelse af forhørsmetoder i strid med amerikansk og international lov samt afskaffelse af hemmelige CIA-lejre.Men de to organisationer er stærkt kritiske over for Obama-regeringens angivelige plan om at fortsætte Bushs praksis med at tilbageholde terrormistænkte uden for USA uden at yde dem advokatbistand og stille dem for en domstol. Såvidt vides placeres disse personer i fangelejren Bagram nær Kabul. HRW tilføjer imidlertid, at Obama-regeringens syn på krigen mod terrorisme endnu ikke er endeligt formuleret. Præsidenten og hans justitsminister blev nemlig tvunget af en forbundsdommer til at lufte deres foreløbige standpunkter i marts.Obamas store hovedpine er fortiden. Menneskeretsgrupper roser ham for at have offentliggjort fire CIA-memoer i sidste uge med udførlig beskrivelse af tortur, men kritiserer ham for at afvise et retsopgør med de politisk såvel som fysisk ansvarlige for mishandlingen af terrormistænkte fanger i amerikansk varetægt. Men afgørelsen er strengt taget ikke op til præsidenten. I det amerikanske system er justitsministeren formelt uafhængig af sin chef og skal tage stilling til retsforfølgelse ene og alene på grundlag af indicier og beviser og chancen for at vinde en sag ved en forbundsdomstol. Det har justitsminister Eric Holder endnu ikke gjort, fordi hans rådgivere er i gang med undersøgelserne.
Pentagon-reform
USA's offentlige gæld er ikke alene vokset på grund af et løssluppent forbrugerorgie baseret på et bjerg af kredit. Eksplosionen i forsvarsudgifterne har bidraget i væsentligt omfang. I 2000 - inden George W. Bushs indsættelse - slugte forsvarsbudgettet 305 mia. dollar. Obamas forsvarsbudget forudses at blive 534 mia. dollar i næste finansår - før særbevillingen til krigene i Afghanistan og Irak .De, der forventede et nulstillet eller reduceret forsvarsbudget under Obama, vil blive skuffede. Som en af de få faste poster i finansloven stiger Pentagon-budgettet med fire pct. Det nye er, at præsidenten prøver at få styr på løbske udgifter til våbensystemer med tekniske problemer ved enten at annullere dem eller sætte en deadline for produktion. Det gælder f.eks. F-22 jagerflyet, som vil udgå om nogle år.Alt i alt afspejler omprioriteringen af forsvarsbudgettet det nye trusselbillede. De nye våben og personressourcer er mindre beregnet til udkæmpelse af konventionelle krige mellem nationalstater og mere fokuseret på asymmetriske trusler fra terrornetværk og nedkæmpelse af ukonventionelle oprørsstyrker. Flere penge afsættes til en udvidelse af hæren og marineinfanteriet samt specialstyrker (2.800 nyudklækkede næste år). Det endnu ikke færdige F-35 Joint Strike Fighter-fly modtager ligesom væbnede droner flere penge, mens hærens problemplagede Future Combat System, nye redningshelikoptere og missilforsvaret udsættes for sparekniven. Alt i alt en gennemgribende reform, som mange lovgivere vil have svært ved at sluge. USA's forsvarsindustri har traditionelt spredt sin produktion ud over mange delstater for at sikre bred politisk støtte i en økonomisk krise.

