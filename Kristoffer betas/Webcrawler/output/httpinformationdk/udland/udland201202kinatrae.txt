Kina træt af at være USA’s syndebuk
Mens Kinas fremtidige leder møder kritik i USA, udtrykker kinesiske statsmedier indignation over amerikanske anklager. Kina er ikke nogen trussel mod USA, mener medierne, men vestlige eksperter frygter, at de to lande er på kollisionskurs
Den kinesiske vicepræsidents måtte under sit besøg i USA høre kritik for Kinas handelspolitik, valutamanipulation, ringe menneskerettighedssituation og landets militære oprustning – ligesom vicepræsidenten blev gjort opmærksom på det øgede ansvar, der følger med Kinas voksende magt og velstand.


 BEIJING — Først bød de ham pænt indenfor. Han gik på den røde løber, blev saluteret af kanonskud og mødte stort set alle af betydning i Washington. Og så fik han ellers læst og påskrevet og blev præsenteret for en lang række amerikanske klager.
Xi Jinpings besøg i USA i denne uge blev set som en mulighed for amerikanerne til at lære Kinas (formentlig) kommende leder bedre at kende, men samtidig fik den kinesiske vicepræsident også stiftet bekendtskab med en amerikansk gæstfrihed, som i kinesiske øjne nærmede sig den form for irettesættelser, som forbitrer Beijing.
I Det Hvide Hus kritiserede præsident Barack Obama Kinas handelspolitik og sagde, at han ikke vil se passivt til, når USA’s konkurrenter »ikke spiller efter reglerne«. Samtidig formanede han Xi Jinping om det »øgede ansvar«, der følger med Kinas voksende magt og velstand. En slet skjult kritik af den udbredte opfattelse af, at Beijing holder hånden over regimer som Syrien, Iran og Nordkorea.
Ved en skåltale i udenrigsministeriet langede vicepræsident Joseph R. Biden ud efter kinesisk valutamanipulation, der ses som en årsag til USA’s store handelsunderskud over for Kina. Og medlemmer af Repræsentanternes Hus og Kongressen kritiserede Kinas ringe menneskerettighedssituation og landets militære oprustning.
For sin del tilbød Xi Jinping beroligende ord med løfter om større samarbejde med USA inden for handel og sikkerhedspolitik. Men vicepræsidenten, der efter alt at dømme bliver kommunistpartiets formand til efteråret og præsident i starten af næste år, kan af hensyn til det hjemlige kinesiske publikum heller ikke tillade sig at fremstå som en leder, der ikke kan modstå udenlandsk pres. Og han advarede da også USA om ikke at udfordre Kinas »kerneinteresser« — specielt det kinesiske krav på Tibet og Taiwan, som Beijing frygter, at Vesten forsøger at underminere.
»Historien viser, at når hver part er relativ god til at håndtere problemer, der har indflydelse på den anden parts kerneinteresser, så er det kinesisk-amerikanske forhold relativt roligt og stabilt. Men når det modsatte er tilfældet, så er der konstant problemer,« sagde Xi.
Giv Kina skylden
Mens Xi Jinping, på trods af den hårde amerikanske medfart, udtrykte sig diplomatisk under sin tur, så stod det, han måske i virkeligheden havde lyst til at sige til sine værter i stedet at læse på de kinesiske statskontrollerede avisers opinionssider. Mens den amerikanske kritik af menneskerettighedssituationen i Kina stort set blev ignoreret, så var medierne fortørnede over Kinas evindelige rolle som syndebuk for USA’s økonomiske problemer.
I Folkets Dagblad, kommunistpartiets mest prominente talerør, lød det i en kommentar, at »den strategiske mistro mellem de to lande aldrig er svækket«. Og videre hed det, »at faktum er, at når som helst USA har det dårligt eller oplever økonomiske problemer, så giver det altid andre skylden. Samtidig med at valgkampagnen tager til i USA i år, så er tendensen til at forsøge at opnå politisk kapital ved at give Kina skylden dukket op.«
Det officielle nyhedsbureau Xinhua tilbød samme udlægning: »Amerikanske politikere har længe tyet til at beskylde Kina for jobtab og andre hjemlige økonomiske problemer.«
I en leder i Global Tidende, en avis med normalt stærke nationalistiske holdninger, stod der torsdag, at USA lader til at være ude af stand »til at tolerere den kinesiske vækst«.
»USA lægger altid vægt på ’regler’, men disse er blot undskyldninger for at beskytte eget lederskab,« fortsatte lederen.
»Kina er ikke ude på at underminere Vesten. Målet med Kinas vækst er at sikre en basal levestandard. Kina er mindst adskillige generationer fra legitimt at kunne udfordre USA.«
Avisen mener også, at USA — og Vesten som sådan — misforstår Kina:
»USA kræver, at Kina klart og tydeligt erklærer sine intentioner. Uheldigvis er det tydeligt, at Kina ikke har en overordnet diplomatisk plan for de næste 20 år. Kina er ikke så ambitiøs, som folk tror, men der stoles ikke på Kinas løfter.«
Vil være medforfatter
Vestlige eksperter er dog uenige i, at Kina ikke har en ambitiøs udenrigspolitik.
»Kina vil være med til at designe verdensordenen i det 21. århundred. Landet vil ikke blot følge trop, men vil være medforfatter til reglerne,« siger David Gosset fra China Europe International Business School.
»Min bekymring er, hvordan man vil være i stand til at forlige Kinas ambitioner med den amerikanske exceptionalisme og forestilling om, at USA har en speciel mission her i verden — selv Obama understreger i sin retorik, at USA er her for at lede verden.«
Risikoanalytikeren Ian Bremmer, præsident for konsulentfirmaet Eurasia Group, vurderer, at konflikt mellem Beijing og Washington vil være uundgåelig, da Kina vil udfordre den internationale magtstruktur.
»De Forenede Nationer, den internationale valutafond IMF og Verdensbanken underbygger amerikanske præferencer, værdier, standarder, prioriteter og institutioner. Kinas økonomiske vækst har indskrænket USA’s og Vestens magt, men selvom magtbalancen har ændret sig, så har de internationale strukturer ikke,« siger Bremmer.
»USA kræver, at Kina følger et system indrettet af amerikanerne. Det vil skabe problemer.«

