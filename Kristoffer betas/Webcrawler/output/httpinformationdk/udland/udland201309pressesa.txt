Nu presses Assad af sine egne
USA’s og Ruslands nye afvæbningsaftale er ved første øjekast til størst fordel for Bashar al-Assad. Men i praksis betyder den nye alliance mellem Rusland og USA, at det syriske regime ikke længere kan undgå at efterleve de internationale krav, mener mellemøstekspert Lars Erslev Andersen
 
	Professor Ake Sellstrom, leder af det team som har undersøgt det kemiske angreb i Syrien den 21. august, afleverede søndag sin rapport til FN-generalsekretær Ban Ki-Moon. Foto: Scanpix


 
	Det syriske regime skal aflevere en liste over, hvor det opbevarer sine kemiske våben og give internationale våbeninspektører adgang til lagrene, så våbnene kan blive destrueret. Sådan lyder den afvæbningsaftale, som den amerikanske udenrigsminister, John Kerry, og hans russiske kollega, Sergej Lavrov, er blevet enige om.

	Aftalen blev offentliggjort på et pressemøde i Geneve lørdag, og selv om den umiddelbart giver Assad både tid og arbejdsro i kampen mod oprørene, er samarbejdet et skridt i den rigtige retning, mener seniorforsker ved Dansk Institut for Internationale Studier Lars Erslev Andersen.

	»Assad kan meget let se afvæbningsplanen som en sejr for regimet. Men samtidig kan man sige, at sammenlignet med en straffeaktion er en politisk løsning bedre. Denne aftale har fremadrettet perspektiv, fordi den i høj grad gør et land som Rusland ansvarligt for på længere sigt at lægge et pres på Assad, så han indfrier de aftaler, han indgår,« siger Lars Erslev Andersen.

	Han er overbevist om, at de diplomatiske bestræbelser ikke kun drejer sig om de kemiske våben, og at USA netop gik med til aftalen, fordi det nu har redskaber i FN-systemet til at vinde opbakning til sit pres på Syrien. Det nye samarbejde mellem USA og Rusland kan vise sig at fratage Bashar al-Assad reel indflydelse på våbenforhandlingerne, mener professor ved Institut for Tværkulturelle Studier Jørgen Bæk Simonsen.

	»Hvis de to stormagter kan forpligte hinanden gensidigt, så vil begge være henvist til at fastslå over for det syriske regime, at det må affinde sig med de tidshorisonter, som aftalen opsætter. Og hvis USA og Rusland aftaler, at våbeninspektørerne må komme ind efter en uge, så er jeg relativt sikker på, at de kommer ind efter en uge,« siger Jørgen Bæk Simonsen.

	Ingen hurtig løsning

	Syriske oprørsgrupper ærgrer sig mange steder over, at USA’s trussel om et luftangreb mod det syriske styre er gledet i baggrunden til fordel for diplomati. Men et militært angreb har aldrig haft potentiale til at ændre forholdene i landet, mener Lars Erslev Andersen: »For oprørene og dem, der lider under borgerkrigen, tager en politisk proces selvfølgelig længere tid, end hvis man forestiller sig, at man bare sprænger alle problemer væk. Men det er helt åbenlyst, at en straffeaktion ikke ville have fjernet Assad. Så selv om nogle af dem, der er involverede i konflikten, tænker ’øv’, så viser historien, at militærangreb og krige aldrig har tilvejebragt en hurtig løsning,« siger han.

	Mens oprørerne måske ærgrer sig over, at Barack Obama tilsyneladende har mistet kampgejsten og kastet sig i armene på regimets allierede, peger Lars Erslev Andersen på, at den nye alliance måske kan vise sig at blive nøglen til at løse konflikten.

	»Den her proces betyder, at USA har fået en række andre lande – for eksempel Iran og landene i Den Arabiske Liga – til at lægge pres på Assad. Når de er med til at stille krav til præsidenten, bliver de også nødt til at lægge pres på ham,« mener Lars Erslev Andersen.

	I modsætning til, hvad der var tilfældet med Saddam Hussein og krigen i Irak, er situationen i Syrien præget af, at Syriens allierede nu samarbejder med det land, der truer med angreb. Og det kan vise sig at blive afgørende for den videre udvikling i området, mener han.

	»Her har man en helt anden situation end i Irak. For det er jo faktisk Rusland, der har presset på for FN-sporet. Og de har fået det, så derfor er det også dem, der må vise ansvarlighed for, at det har en effekt. Hvis Assad ikke leverer, står Rusland med et problem, og det gør hele FN-systemet også.«

	 Senere i dag offentliggør FN efter alt at dømme den længe ventede rapport om Ghouta-angrebet. Rapporten har været en del af amerikanernes og russernes forhandlingsgrundlag.

