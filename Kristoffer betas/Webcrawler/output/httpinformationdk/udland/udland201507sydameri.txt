Sydamerika: Statsadvokater går efter brasiliansk elite
Ny antikorruptions-lov har ført til spektakulære gennembrud i efterforskning af politikere og industribaroner


 Brasiliens tidligere præsident, Luiz Inácio Lula da Silva, lagde ikke fingrene imellem, da han under en nylig fagforeningskongres sammenlignede statsadvokater, der går efter landets korrupte politikere og forretningsmænd, med »nazisterne, der forfulgte jøderne«.
Den engang så populære præsident har grund til at være nervøs. Det har højtstående kongresmedlemmer samt flere industribaroner i privat- og statsejede virksomheder også.
Hver dag fodres brasilianerne med tv-billeder fra de korruptionsskandaler, der har sendt to af Brasiliens mægtigste forretningsfolk, Marcelo Odebrecht og Otávio Marques de Azevedo, i spartanske fængselsceller. Den samme skæbne er overgået deres ansatte og 50 politikere.
Politikere og partier – med og uden regeringsmagt – hjælper statsvirksomheder med at vinde ordrer i den offentlige sektor mod at spytte i partikassen eller yde kampagnebidrag til politikere. For statsadvokater kan det ofte være svært at afsløre korruptionen.
I Brasilien er det lykkedes i forbindelse med en antikorruptionslov fra 2013, der bemyndiger dommere til at internere mistænkte for at hindre, at beviser bliver skjult eller ødelagt.
Loven giver også anklagemyndigheden mulighed for at tilbyde mistænkte nedsat straf, hvis de vidner mod andre implicerede. Det har ført til gennembrud i flere verserende sager. Og derfor har Lula da Silva og Rousseff god grund til at bekymre sig.

