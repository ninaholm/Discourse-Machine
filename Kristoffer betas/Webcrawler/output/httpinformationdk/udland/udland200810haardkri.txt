Hård kritik af redningsplan for ulovligt fældet tømmer
Et længe ventet forslag fra EU-Kommissionen, som skal forhindre ulovlig skovhugst, får slag fra alle sider for at være alt for tandløst
EU-Kommissionens forslag, som skulle forhindre ulovlig skovhugst, giver ikke forbrugerne sikkerhed for, at de trævarer, de køber, er fremstillet af lovligt træ, siger kritikere.


 Selv om det har været mere end fire år undervejs, så beskyldes EU-Kommissionens nye lovforslag, som skal forhindre ulovligt fældet træ på det europæiske marked, for at være alt for tandløst og tamt til at gøre en reel forskel.
Og det er både industri og ngo'ere, der melder sig i det kritiske kor.
"Den regulering af handel med træ, som Kommissionen lægger op til, er simpelthen for svag. Den sikrer ikke effektivt, at illegalt fældet træ kan holdes ude af EU, og den medvirker ikke til en reel beskyttelse af verdens skove. Med det aktuelle forslag får europæiske forbrugere ikke den nødvendige hjælp til at afgøre, om det klædeskab, de købte sidste lørdag, stammer fra ulovlig skovhugst," siger Jan Søndergaard, politisk rådgiver i Greenpeace.
Symptombehandling
Ifølge Kommissionens udkast til lovforslaget skal landene, hvor skovhugsten foregår, selv definere, hvad illegal skovhugst er, og de operatører, der sender tømmer og produkter lavet af træ ind på det europæiske marked, skal udvise due diligence i forhold til at bevise lovligheden af det fældede træ, det vil sige en slags rettidig omhu eller behørig omtanke.
"Kommissionen opsætter ikke nogen definition for, hvad legal og illegal fældning er. Så hvis Indonesien eller et afrikansk land selv siger, at der er tale om legalt fældet træ, så kan det gå direkte ind i Europa. Det tror jeg ikke på vil dæmme op for strømmen af ulovligt skovet tømmer," siger Jan Søndergaard.
Og den europæiske industri, der lever af det importerede tømmer, er enig.
"Forslaget tager kun fat på de symptomer, der udgør illegal skovning, men tager ikke fat i rødderne til problemerne. Det er diskriminerende i forhold til den europæiske skovsektor, som forsøger at udvikle egne kontrolmekanismer," siger Teresa Presas, der er direktør i Foreningen af Europæiske Papirindustrier (CEPI).
Det samme mener Den Europæiske Forening af Parketimportører (EFPI), som frygter, at de i sidste ende vil ende med bevisbyrden for, at det træ, de bruger, er lovligt fældet. Foreningen siger, at Kommissionens forslag "ikke er en effektiv løsning på problemet".
Mærkning og straffe
Derfor sætter både industrierne og ngo'erne nu deres lid til de europæiske miljøministre og europaparlamentarikerne, som videre skal behandle lovforslaget.
Og i Parlamentet er man heller ikke imponeret over Kommissionens udkast.
"Det er skuffende, at det er det bedste, Kommissionen kan komme med efter flere års nølen. Det bliver en enorm udfordring at forbedre og få det vedtaget før valget til Europa-parlamentet næste år," mener britiske Caroline Lucas, medlem af Europaparlamentets miljøudvalg for gruppen De Grønne. 
Men at gøre sig forhåbninger om, at en så hurtig sagsbehandling kan finde sted, er alt for optimistisk. Det løb er kørt, mener Dan Jørgensen (S), der er næstformand i Parlamentets Miljøudvalg.
"Havde Kommissionen så bare kommet med et forslag, der var mere eller mindre færdigt, så havde vi måske kunnet nå det inden valget, men nu bliver der alt for mange forhandlinger, fordi det, de har leveret, slet ikke er godt nok. Måske er det et udtryk for, at der har været stor uenighed internt i Kommissionen om udspillet. Men nu er der i det mindste et udspil, og så må vi andre jo kæmpe for noget indhold," siger Dan Jørgensen, der "på en eller anden måde vil have lavet et system, så der kommer noget sporbarhed i produkterne".
"Vi må have noget mærkning eller et licenssystem, og så skal vi have nogle straffe til dem, der bryder loven," siger Dan Jørgensen.
Ulovligt træ 
Miljøminister Troels Lund Poulsen (V) er blandt de ministre, der løbende har lagt pres på Kommissionen for at få forslaget fremlagt.
"Det er ikke godt nok, at det har taget så lang tid at komme her til. Det har jeg sagt i et klart sprog til Kommissionen adskillige gange. Men nu kan vi ikke blive ved med at sige, at det ikke er godt nok, nu må vi arbejde for, at det bliver det," siger Troels Lund Poulsen, der vil slås for, at hvert enkelt land ikke skal opfinde sit eget nationale regelsæt, men at der laves et internationalt regelsæt. Hvordan det skal skrues sammen, vil han dog ikke sige nu.
"Nu skylder vi Kommissionen og de andre medlemslande at gå ind debatten med dem, så vi kan få lavet et konkret forslag," siger Troels Lund Poulsen.
Kommissionen mærkede selv på egen krop for nogle år siden problemerne med, hvor svært det er at kontrollere, under hvilke forhold træ er blevet fældet, da det kom frem, at en del af den træfinér, der var blevet brugt ved renoveringen af Kommissionens hovedsæde i Bruxelles - den ellers på papiret superøkologiske Berlaymontbygning - ikke stammede fra bæredygtig skovdrift. 
Så både i kommissionsformand José Manuel Barrosos kontor og i det mødelokale, hvor kommissærerne mødes hver onsdag, er træet angiveligt rovhugget i Indonesien.


