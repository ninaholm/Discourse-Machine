Clinton vil styrke diplomati og bistand
På sin første arbejdsdag i USA's udenrigsministerium forklarer den tidligere præsidentkandidat, hvad 'intelligent magtudøvelse' handler om
En nyindsat udenrigsminister, Hillary Clinton, fik sig et godt grin sammen med sin store medarbejderstab i ministeriet i Washington i går. Personalet var meget begejstrede for den nye chef, der lancerede -en ny æra for Amerika i verden-.


 BOSTON - Diplomati og udviklingsbistand vil indtage en vigtigere plads i amerikansk udenrigspolitik på bekostning af militær magtanvendelse under den nye præsident Barack Obama.
Det sagde USA's nye udenrigsminister, Hillary Clinton, i en peptalk til 1.000 medarbejdere på sin første arbejdsdag i Udenrigsministeriet, også kendt under navnet Foggy Bottom.
"Robust diplomati og effektiv udviklingsbistand er de bedste værktøjer til at sikre USA's fremtid," sagde Clinton i en improviseret tale.
Hun forklarede endvidere, at USA's diplomatis nye slagord bliver "intelligent magtanvendelse", hvilket er en nyfortolkning af det velkendte begreb "bløde magtmidler" formuleret af Harvard-professor Joseph Nye. Under Senatets behandling af hendes udnævnelse i sidste uge forklarede Clinton, at smart power består af et arsenal af magtmidler som diplomati, økonomisk og militær magt samt USA's kulturelle og retslige traditioner.
Clinton henviste til en romersk digters anbefaling, at "i enhver bestræbelse er vise menneskers rette kurs at prøve overbevisning først".
Ingen rivalisering
Under et frokostbesøg i Udenrigsministeriet i går aftes planlagde præsident Obama at udnævne George Mitchell til sin Mellemøsten-mægler og Richard Holbrooke til sin mægler i Afghanistan og Pakistan. Mitchell arbejdede som præsident Bill Clintons udsendte i Nordirland og Holbrooke på Balkan i 1990'erne.
Udenrigsminister Clinton betonede, at den sædvanlige rivalisering mellem Forsvars- og Udenrigsministeriet vil blive afløst af samarbejde i Obama-regeringen.
"Vi vil ikke tolerere den slags splittelse, som har lammet og undergravet vores mulighed for at opnå resultatet på USA's vegne," sagde hun. Forsvarsminister Robert Gates har i flere taler i løbet af efteråret erklæret sig enig i, at amerikansk diplomati bør opprioriteres og modtage flere ressourcer til at udføre sine opgaver. 
"Heldigvis er forsvarsminister Gates mere interesseret i at have en forenet, smidig og effektiv strategi end i at spilde tid og energi på smålig rivalisering," sagde Clinton under senatshøringen.
I særdeleshed understregede Clinton i går, at det negligerede bistandsagentur, USAID (USA's Danida) vil få flere ressourcer og komme til at spille en vigtigere rolle i amerikansk udenrigspolitik end under Bush.

