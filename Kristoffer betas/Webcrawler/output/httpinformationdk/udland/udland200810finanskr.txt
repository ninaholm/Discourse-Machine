Finanskrisepakke vedtaget i USA
Repræsentanternes Hus i Washington vedtog i aftes den økonomiske krisepakke på 700 milliarder dollar, 3.800 milliarder kroner, som skal hjælpe banker i USA ud af krisen
Formanden for Repræsentanternes Hus, demokraten Nancy Pelosi, kunne i går sætte sin underskrift på aftalen om krisehjælp til USA-s finansielle sektor. I går var der flertal for aftalen ved afstemningen i Repræsentanternes Hus.


 En krisepakke på 700 milliarder dollar, 3.800 milliarder kroner, blev vedtaget af Repræsentanternes Hus i Washington fredag aften. Krisepakken skal hjælpe banker og finansinstitutioner i USA ud af de seneste ugers alvorlige problemer.
263 medlemmer stemte for, mens 171 stemte imod krisepakken, der er stærkt omdiskuteret.
Mandag stemte et flertal i Repræsentanternes Hus nej til pakken, hvilket sendte chokbølger gennem det globale finansmarked.
Efter ændringer i pakken vedtog det amerikanske Senat, Kongressens andet kammer, krisepakken onsdag, og det var ventet, at et flertal i Repræsentanternes Hus ville stemme ja i går. 
Delte partier
Meningerne i de to partier var stærkt delte. Et klart flertal hos demokraterne stemte ja, mens republikanerne var delt i to næsten lige store grupper. 


