Italiens vigtigste forskningsråd kalder Darwin for 'fantasifuld'
Næstformanden for det nationale forskningsråd i Italien vil have Darwins Om Arternes Oprindelse skiftet ud med Første Mosebog i Det Gamle Testamente og betragter udviklingslæren som en fantasifuld historie. Det vækker fortvivlelse blandt italienske forskere


 Grand Canyon blev skabt af den bibelske syndflod. Det var en af arbejdsteserne ved et seminar om 'Udviklingslæren - en hypoteses fald', som næstformanden for det italienske forskningsråd, Roberto de Mattei, arrangerede i februar 2009. Consiglio Nazionale delle Ricerche (CNR) er den italienske institution, der administrerer flest forskningsmidler, men seminaret blev alligevel overset, indtil bidragene for nylig udkom i bogform.
Det får naturvidenskabsfolk til at grue for fremtiden:
»Hvornår får vi en kongres, som skal påvise, at Solen og hele firmamentet drejer rundt om Jorden, som er universets centrum? Jeg håber, at CNR (Det Nationale Forskningsråd) vil afholde den hurtigst muligt for at fuldende arbejdet fra det hemmeligholdte seminar,« siger astrofysikeren Margherita Hack.
Selv om seminarets tema var Darwins udviklingslære, var ingen af deltagerne biologer. Blandt talerne på mødet var en geolog, en kemiker, en fysiker, rektoren for Det Internationale Akademi for Filosofi i fyrstendømmet Liechtenstein og andre filosoffer.
De hævder bl.a., at Jorden er meget yngre end normalt antaget, at fossiler blev stratificeret på grund af syndfloden, og at dinosaurerne uddøde for kun 40.000 år siden.
»Udviklingslærens fanatikeres særkendetegn er, at de taler om noget, som de ikke har forstand på, først og fremmest selve evolutionsteorien, der 150 år efter udgivelsen af Darwins værk Om Arternes Oprindelse fortsat er en slags 'uidentificeret videnskabeligt objekt',« skriver Roberto de Mattei i avisen Il Giornale som reaktion på kritikken og konkluderer:
»Udviklingslæren er altså en fantasifuld historie.«
Den sidste totempæl
Blandt de biologer, der giver udtryk for deres fortvivlelse, er Ferdinando Boero, professor i zoologi ved universitetet i Lecce.
I et åbent brev til formanden for CNR, fysikeren Luciano Maiani, drager Boero Roberto de Matteis egnethed til at fungere som forskningsrådets næstformand i tvivl:
»Det handler ikke om ytringsfrihed. Hvis man sender en artikel til et videnskabeligt tidsskrift, hvor der står, at Jorden er flad og universets centrum, bliver artiklen afvist. Konferencen, som blev arrangeret af Deres næstformand, giver udtryk for lignende synspunkter og bærer mærket CNR. Ytringsfrihed handler ikke om at sige alt, hvad der farer gennem ens hoved, og slet ikke i en officiel sammenhæng og fra en prædikestol som CNR,« skriver Ferdinando Boero.
Roberto de Mattei er professor i kristendommens og katolicismens historie ved Università Europea i Rom. Universitetet er grundlagt i 2005 som en del af et netværk af katolske universiteter i Sydeuropa, Latinamerika og USA. Det er endnu ikke godkendt som højere læreanstalt af den italienske stat. Men bestyrelsesmedlemmerne i CNR er politisk - og ikke videnskabeligt - udpeget, så på trods af en ret beskeden videnskabelig produktion blev Roberto De Mattei i 2004 udnævnt til næstformand i forskningsrådet takket være sin forbindelse til den daværende vicepremierminister og nuværende formand for Deputeretkammeret, Gianfranco Fini. De Mattei er en af Berlusconi-regeringens forbindelsesled til indflydelsesrige neokonservative tænketanke i USA som f.eks. Heritage Foundation og American Enterprise Institute og samarbejder med den katolske propagandaorganisation Kolbe Center for the Study of Creation, der betragter beretningerne i Det Gamle Testamentes Første Mosebog som ubestridelige sandheder.
Han anskuer således Darwins udviklingslære som et ideologisk projekt:
»I disse dage fejrer vi, at Berlinmuren faldt for 20 år siden, og at mange myter om 'videnskabelig socialisme', 'proletariatets diktatur' og udefinerede 'historiske fremskridt' samtidig faldt. Men en totempæl står tilbage, nemlig udviklingslæren, et dogme der som bekendt er tæt forbundet med Marx og Engels' socialisme,« skrev Roberto de Mattei i november 2009.
Relativismens diktatur
Der findes flere skoler inden for kreationismen. Nogle mener, at Adam og Eva kun er symbolske navne for de første mennesker.
Tilhængere af teorien om såkaldt intelligent design undgår derimod at bruge religiøse termer, mens en tredje position mener, at darwinismen har undermineret den kristne tro:
»Nutidens relativisme, som hævder, at der ikke findes absolutte værdier, at alt forandres, og at intet er stabilt og vedvarende, har udviklingslæren som sit fundament. I dag er vi gået fra proletariatets diktatur til relativismens diktatur,« mener Roberto de Mattei, der således er i konflikt med det katolske kirkes officielle holdning til Darwin:
»Vi står med det paradoks, at selv om Vatikanets Videnskabsakademi støtter evolutionsteorien, bliver den forkastet af næstformanden for den største videnskabelige institution i Italien,« påpeger Ferdinando Boero.
Fysikeren Nicola Cabibbo, der er formand for Vatikanets Videnskabsakademi, kritiserer også kreationisten i det italienske forskningsråd:
»Den katolske kirke har accepteret udviklingslærens tese,« siger Nicola Cabibbo til ScienceInsider og tilføjer: »Jeg tror, at det største problem er, at mange vigtige stillinger i de videnskabelige institutioner i Italien bliver besat gennem politiske udnævnelser, og ofte er dem, der bliver udpeget, ikke engang videnskabsfolk.«
Den holdning deler Marco Ferraguti, professor i udviklingsbiologi ved universitetet i Milano:
»Jeg mener fortsat, at det virkelige problem med personer som Roberto de Mattei ikke er af videnskabelig art, men politisk: Hvad laver en person, der ikke tror, at livet på Jorden har en historie, som næstformand for CNR?«

