Klar til store indrømmelser



 Israel og palæstinenserne tog i går hul på deres mest ambitiøse fredsforhandlinger i syv år. Det sker, efter at USA's præsident George W. Bush har opfordret til at nå frem til en fredsaftale inden for et år trods udbredt skepsis. Den israelske udenrigsminister, Tzipi Livni, siger, at hun anser selve forhandlingsforløbet med den tidligere palæstinensiske premierminister Ahmed Qurie som fortroligt. Men hun gjorde det klart, at hun er "parat til at komme med betydelige territoriale indrømmelser for at fremme Israels interesser". De mest vanskelige spørgsmål er Jerusalems endelige status, grænsedragning og palæstinensiske flygtninge. ritzau/Reuters

