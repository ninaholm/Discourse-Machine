Protestanten fører kniven i underlivet
Omskæring af kvinder er udbredt blandt medlemmer af alle religioner på Afrikas Horn. Den etiopiske regering har forbudt den smertefulde praksis, og den er på tilbagetog. Tilsyneladende i hvert fald


 AWASA - Det gjorde forbandet ondt, da Basha skar skamlæberne og klitoris af Mariah. Blodet flød fra såret, hvor et barberblad fjernede en god del af lysten til sex og fornøjelsen ved samleje. Mariah blev aldrig rigtig forberedt på, hvad der skulle ske. En dag sagde hendes mor blot, at det ligger i sidamo-folkets kultur, at kvinder skal omskæres, og så blev det sådan. Basha kom ind ad døren kort efter, familien bad Mariah sprede benene, og hurtigt var det overstået. Sådan da i hvert fald. Efter en halv time aftog smerten, og efter 15 dage var den faktisk væk, siger Mariah i dag. Hun var 15 år dengang og er 26 nu. Hun slap for de infektioner, der ofte følger med beskidte barberblade og dårlig hygiejne i landsbyernes jordhytter. Men et eller andet sted ude i fremtiden venter hendes første fødsel, og den kan blive en særdeles barsk affære. Vagina hos omskårne kvinder mister sin elasticitet på grund af arrene, så ofte kan børnene ikke komme ud under fødslen, og den eneste løsning er akut kejsersnit, hvis kvinden kan komme på hospitalet i en fart. Det kan hun selv sagt ikke altid i det til tider uvejsomme Etiopien.
"Jeg var ikke så gammel da det skete, og vidste ikke hvorfor, jeg blev omskåret," siger Mariah ganske udramatisk, og smerten synes hun ikke rigtigt at dvæle ved. 
"Min mor kom bare og gav mig besked, og sagde hun, at det var en del af vores kultur, som vi har fået fra de ældre, og derfor skulle jeg omskæres. Jeg fik ikke nogen forklaring på hvorfor, eller om hvilke problemer, der er forbundet med det." 
En forklaring på, hvorfor omskæring skulle være nødvendig, kan man få hos Basha, kvinden der førte barberbladet i Mariahs underliv og mange andres med. 
"Det er en formodning i samfundet om, at kvinder, der ikke er omskåret vil være deres mænd utro. Så for at forhindre det, så blev alle kvinder omskåret," siger hun. Frygten for løsagtighed er imidlertid ikke det eneste, siger en ngo-direktør i Etiopiens hovedstad Addis Abeba.
"Der foregår diskrimination mod kvinder, der ikke er omskårede. Ud over høj seksualitet mener man, at de i højere grad kommer til at ødelægge ting i hjemmet, og at de stinker. På grund af de bekymringer bliver kvinderne motiveret til omskæring, og de lever så med smerten for at undgå stigmatisering," siger Tesfaye Shigu, direktør for Rural Reach Ethiopia, en ngo-organisation, der arbejder for at udrydde omskæring af kvinder.
Den smertefulde praksis er for alvor kommet på dagsordenen i den vestlige verden i forbindelse med den hollandske politiker og forfatter Aayan Hirsi Alis korstog mod de imamer i hendes fødeland, Somalia, der opmuntrede til omskæring. 
Koranen forbyder det
Mariah i Etiopien er også muslim, men hvis man i den forbindelse tror, at det kun er en praksis, der finder sted blandt muslimer, tager man fejl. Det gør man også, hvis man tror, at protestantismen altid repræsenterer det moderne og oplyste. 
Protestanterne i Etiopiens landsbyer er præcis ligeså viklede ind i gamle traditioner og blodige ritualer som deres muslimske og animistiske naboer. I alle lejre bliver unge piger omskåret, for ingen af delene har rod i religion, men derimod i den kultur alle trosretninger har tilfælles; ikke bare i dele af Etiopien, men også videre ud på Afrikas Horn. Eksempelvis er omskæreren Basha kristen protestant.
"Kulturen har mere vægt end religionen, og religionen er for mange mere eller mindre bare kultur," siger siger Tesfaye Shigu fra Rural Reach Ethiopia.
"I det område, hvor vi arbejder, var der en protestantisk præst, der ikke ville have sin yngste datter omskåret. Men hun blev mobbet i skolen, fordi hun ikke var omskåret, og derfor gik hun til en slægtning og fik det ordnet uden, at faren vidste det. Moderen fortalte ham siden, at datteren var blevet omskåret, selv om han netop prædikede mod den slags."
I Mariahs landsby Ido, en halv time uden for provinshovedstaden Awasa, 300 kilometer syd for Addis Abeba, er den lokale jordemoder en kvinde uden anden uddannelse end den erfaring hun har fået ved at se andre kvinder hjælpe hinanden under fødsler. 
På det seneste har hun også fået kurser i hygiejne, og det gør hende alt i alt til en af landsbyens stærkeste stemmer mod omskæring. Hun er selv muslim, og har som sådan ikke styr på de kristne tekster, men i Islam er der ingen belæg for omskæring, siger hun.
"Koranen forbyder strengt omskæring af kvinder. Den tillader kun mandlig omskæring," siger Shito. 
Den lære giver hun videre til folk i landsbyen sammen med alle de sundhedsfaglige argumenter, og et par ægteskabelige råd.
"Manden behøver sex, men det gør den omskårne kvinde ikke, fordi hun har mistet sit følsomme område. Det vil skabe problemer i ægteskabet, fordi der opstår uenigheder mellem dem." Også ngo-direktøren har nærmest et kludetæppe af forskellige argumenter for at komme omskæringerne til livs, og det er tydeligvis ikke nok at sige, at det gør ondt på pigerne, for det ved de lokale godt. Der skal argumenteres med død, sygdom og økonomi, før det for alvor bider.
"Vi forsøger sammen med andre ngo'er at gøre folk opmærksomme på hygiejne, sundhed, hiv og dødelighed i forbindelse med fødslen. Vi bruger også religiøse overhoveder blandt både kristne og muslimer, fordi de er gode til at påvirke folk ved gennem citater fra de hellige bøger at sige, at det ikke er i orden ifølge religionen," siger Tesfaye Shigu og fortsætter:
"I de fleste områder foregår der ceremonier i forbindelse med omskæringen og der bruger de al deres forråd og deres dyr, og den belønning, de får i form af gaver svarer ikke til det, de bruger. Det økonomiske aspekt er vigtigt for at ændre situationen."
I det skjulte
Ngo-chefen erkender blankt, at holdningspåvirkningen ikke har været nogen succes endnu. Det er en proces, der tager lang tid. Den etiopiske regering har ved lov forbudt omskæring, og det har i forhold til omskæreren Basha, været et vigtigt argument, men lovændringen har ikke påvirket alle dommere, så det er ikke alle domstole, der straffer omskæring endnu.
Basha har imidlertid lagt barberbladet på hylden og er nu i stedet begyndt at hjælpe til ved fødsler, og de går mærkbart bedre, når det er u-omskårne kvinder, der føder.
"Jeg har for nylig oplevet, at min søns hustrus fødsel gik vældig godt og meget bedre end for omskårede kvinder. Her i landsbyen er der ingen, der beder om omskæringer mere, og jeg har lavet en aftale med regeringen om ikke at gøre det."
Om kvinder som Basha virkelig skulle være omvendte og dommerne i Etiopien være de eneste, der har svært ved at vende sig til de nye tider, er lederen af Rural Reach Ethiopia ikke helt sikker på. Tesfaye Shigu siger, at omskæring formentlig fortsætter i vidt omfang i det skjulte trods forbud og påvirkning fra organisationer.


