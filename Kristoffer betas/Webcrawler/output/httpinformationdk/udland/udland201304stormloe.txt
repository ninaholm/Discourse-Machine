Stormløb mod FBI i terrorsag
Kritikere ser parallel mellem efterretningssvigt før 11. september og attentatet i Boston


 Det er 12 år siden, at FBI’s hovedkvarter i Washing-ton, D.C. undlod at reagere på advarsler fra dets afdelinger i tre amerikanske storbyer om, at arabiske statsborgere muligvis planlagde at kapre Boeing 747-fly. Mistanken var begrundet i simuleret pilottræning, som de mistænkte havde taget i USA.
Det fatale svigt førte siden til fyringer i FBI’s top, bedre kommunikation mellem bund og top og et bedre samarbejde med andre efterretningstjenester. Et sikkerhedsministerium blev oprettet og en koordinator af alle efterretninger installeret i Det Hvide Hus. Efter terrorattentatet mod maratonløbet i Boston i sidste uge tyder meget på, at reformerne ikke har virket helt efter hensigten. I de seneste par dage er det blevet afsløret, at den hovedmistænkte i bombeattentatet, Tamerlan Tsarnaev, rejste til Dagestan og Tjetjenien i februar 2012 og tilbragte et halvt år i regionen uden FBI’s vidende.
Det burde FBI have vidst. I begyndelsen af 2011 modtog FBI nemlig et tip fra den føderale russiske sikkerhedstjeneste om, at Tsarnaev skulle være en tilhænger af islamistiske grupper i Kaukasus-regionen. Russerne skrev, at han var blevet radikaliseret siden 2010, og at de forventede, han snarest muligt ville rejse til regionen.
Kort efter aflagde tre agenter fra FBI’s kontor i Boston besøg hos Tsarnaev på hans bopæl i Cambridge, Massachusetts. Her skal de have fortalt ham, at FBI var vidende om hans hyppige besøg på websites tilhørende militante islamister.
Tamerlans far – der bor i Dagestan – har i interview hævdet, at FBI besøgte hans søn fem gange i Cambridge, og at de hver gang gjorde ham opmærksom på, at de »holdt øje med ham.« Ifølge FBI var der kun ét møde med Tamerlan, og det rejste ikke mistanke om terrorisme.
Hemmelig terrorliste
Den tjetjenskfødte immigrant stod rent faktisk på en hemmelig terrorliste ført af de amerikanske myndigheder, som omfatter 500.000 personer. Da han forlod Boston i januar 2012, blev Sikkerhedsministeriet derfor straks underrettet. Trods det, fik FBI ikke oplysningen.
Dette svigt har ført til et politisk stormløb mod FBI især fra republikanere.
Chefen for forbundspolitiet er politisk udpeget, og præsident Barack Obama er den ultimativt ansvarlige.
»Det er problematisk, at der så mange år efter 11. september stadig er forstoppelse i forbindelsesledet mellem agenturerne og selv inden for FBI,« sagde senator Susan Collins efter en briefing med FBI mandag aften. I går hævdede den russiske sikkerhedstjeneste endda, at Tamerlan havde mødt en islamistisk aktivist under sit besøg i Dagestan – en person, som blev dræbt af russiske styrker kort før den tjetjenske immigrants returrejse til USA i juli 2012. En mulig grund til, at FBI ikke tog henvendelsen fra sin russiske modpart så alvorligt, skal søges i Ruslands intensive jagt på tjetjenske oprørere.
»I det amerikanske efterretningsapparat er man varsom med at tage mistanke mod tjetjenere bosiddende i USA for gode varer, fordi der er så mange eksempler på overgreb og krænkelser af menneskerettighederne i Kaukasusregionen,« siger terrorismeekspert Daniel Benjamin til The New York Times.
Den russiske sikkerhedstjeneste har ikke besvaret mails fra flere amerikanske aviser. Spørgsmålet er, hvorfor russerne ikke selv forhørte Tamerlan Tsarnaev, da han opholdte sig Dagestan. Her skal han have søgt om fornyelse af sit russiske pas.

