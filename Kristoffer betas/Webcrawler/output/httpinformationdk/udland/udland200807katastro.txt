Katastrofekurs i Zimbabwe
Med en inflation på over to mio. procent er Zimbabwes økonomi reelt faldet fra hinanden. Samtidig er de politiske forhandlinger om landets fremtid gået i stå
Sydafrikas præsident Thabo Mbeki bliver kritiseret for sin rolle som mægler mellem Zimbabwes opposition og den selvudnævnte præsident Robert Mugabe. Her ses Mugabe (tv.), en repræsentant for oppositionspartietMDC (midt) og Mbeki (th.) efter et møde 5. juli.


 I dag mødes den sydafrikanske præsident Thabo Mbeki med en delegation fra den Afrikanske Union (AU), og eneste punkt på dagsorden er krisen i Zimbabwe. 
Mødet er kommet i stand efter, at Mbeki har været udsat for hård kritik for sin rolle som mægler mellem oppositionslederen Morgan Tsvangirai og den selvudnævnte præsident Robert Mugabe. Oppositionen i Zimbabwe mener, at den sydafrikanske præsident Mbeki favoriserer Mugabe.
"Vi kommer ikke i gang med forhandlingerne, og der vil ikke være nogen fremskridt før holdet af mæglere udvides," siger George Shibotshiwe, der er talsmand for oppositionsleder Tvangarai. 
Og det er ikke kun Zimbabwes opposition, der er kritisk overfor den sydafrikanske præsidents mæglen. USA's ambassadør i FN, Zalmay Khalizad, har beskyldt Mbeki for at "holde hånden over Mugabe" og være "ude af trit med stemningen i befolkningen." 
Samme melding kommer fra en af de få demokratisk valgte ledere på det afrikanske kontinent, Liberias 'jernlady' Ellen Johnson Sirleaf. Hun anerkender dog Mbekis forsøg som mægler, men mener, at det er på tide at få en anden "højt profileret afrikansk leder" på banen. 
"I 1985 accepterede Afrika og resten af verden et fup-valg i Liberia. Det betød 30 år med borgerkrig og ødelæggelser, der kostede tusinde livet og sendte milioner på flugt. Det havde aldrig behøvet at gå sådan," siger Ellen Johnson Sirleaf i en kommentar til den afrikanske laissez-faire politik overfor Mugabe. 
Økonomisk ruin
Sideløbende med den politiske krise forværes Zimbabwes økonomi. 
Den officielle arbejdsløshed i landet er 80 procent, og landets inflation er eksploderet til 2,2 mio. procent. Dermed er al handel i den nationale valuta blevet meningsløs, og udveksling af vare-ydelser næsten umulig. Det har især ramt landets engang så produktive landbrug. 
Ifølge FN's program for fødevarer og landbrug, FAO, er Zimbabwes egen produktion af fødevarer ved at gå helt i stå. Ifølge organisationens tal er Zimbabwes landbrugsproduktion faldet med op mod 40 procent i løbet af 2008. 
Ifølge FN's verdensfødevareprogam, WFP, er skønnet, at to mio. indbyggere i Zimbabwe ikke længere er i stand til at skaffe brød på bordet. Et tal, der frygtes at vokse til 5,1 mio. frem mod udgangen af 2008. Derfor har Zimbabwes regering anført af Mugabe indledt et nationalt nødhjælpsprogram, hvor der der udleveres fødevarepakker til familier i nød.
Simba Makoni, der er tidligere finansminister under Robert Mugabe og som selv stillede op som uafhængig kandidat ved præsidentvalget i marts i år, kalder imidlertid Mugabes nødhjælpsplan for snyd og bedrag.
"Det vil intet hjælpe. Det er helt tydeligt kun en dråbe i havet i forhold til befolkningens behov, og det er derfor at jeg siger, at hjælpen er for de få, der i forvejen er en del af systemet. Langt størstedelen af befolkningen vil ikke komme i nærheden af den her såkaldte nødhjælp," siger Simba Makoni. 
Mugabe deler vandene
Internationalt er verdens ledende nationer delt i to lejre. Fredag nedlagde Rusland og Kina veto i FN's sikkerhedsråd mod yderligere sanktioner overfor Zimbabwe, som oprindeligt foreslået af USA. 
I en kortfattet kommentar begrundede en talsmand for det kinesiske udenrigsministerium et veto med, at politisk dialog er "den eneste rigtige vej frem". 
USA peger på, at sanktioner er nødvendige for at fratage Mugabe muligheden for at agere statsleder. 
Sanktioner skal derfor rettes mod kredsen af personer omkring Mugabe, der skal nægtes at rejse frit og have deres konti indefrosset. Desuden vil USA have indført et stop for handel med våben så længe Mugabe står i spidsen for Zimbabwe. De europæiske lande følger det amerikanske spor. I går torsdag blev det foreslået at udvide kredsen af politiske ledere omkring Mugabe, som får indrejseforbud til EU. Den endelige beslutning træffes, når EU's udenrigsministre mødes i Bruselles tirsdag i næste uge. 


