CIA-chef fældet af sidespring
USA’s berømte general David Petraeus faldt for sin biograf – en tidligere major, der i et interview med Information i 2009 pralede af sit forbløffende nære forhold til generalen


 Han er USA’s mest talentfulde militære strateg og en glorværdig krigshelt, som engang er blevet skudt i brystet og for nylig overlevede prostatakræft. En intellektuel og en national myte, der ligesom forgængeren, general Douglas McArthur, har været på tale som en mulig præsidentkandidat.
Fredag chokerede general David Petraeus hele Amerika, da han uden varsel trådte tilbage som chef for spionagenturet CIA – en stilling, han var blevet udnævnt til af præsident Barack Obama for kun 14 måneder siden.
Den overrumplende nyhed kom efter afsløringen af, at Petraeus som ægtemand indtil for nylig førte et dobbeltliv med en elskerinde. En elskerinde, som efter sigende er brudt ind på hans private gmail-konto på jagt efter oplysninger om en rivaliserende kvinde i CIA og i den forbindelse er kommet i besiddelse af klassificeret materiale. Det er et drama, som kunne være skrevet af John le Carré. Det begynder, da ph.d.-studerende Paula Broadwell møder Petraeus på Harvard-universitetets Kennedy-skole i 2007. Han er på det tidspunkt øverstkommanderende for USA’s militære styrker i Irak og tit og ofte i mediernes rampelys.
»Min tese handlede om radikaliseringen af sunni-grupperne i Irak, så jeg spurgte ham efter hans foredrag, om jeg måtte sende ham min research. Han stak mig straks sit visitkort, og det er usædvanligt. Normalt ordnes det af en assistent,« fortalte hun stolt i et interview med Information i 2009.
Ubeskrevet blad
Broadwell er tidligere major i den amerikanske hær og fortalte, at hun flere gange havde været i Irak. I 2009 spurgte hun general Petraeus, om han ville samarbejde om en biografi, hun håbede at skrive om ham. Generalen slog overraskende til , selv om andre erfarne og kendte skribenter ville have været en mere oplagt mulighed.
Broadwell var et ubeskrevet blad i den amerikanske forlagsverden. Hun rejste til Afghanistan og tilbragte en rum tid med at interviewe ham til bogen. De joggede hyppigt sammen. Broadwell var åbenlyst dybt betaget af Petraeus.
»Han er udstyret med magiske evner, han er så charmerende, vidende og ydmyg. Han ved, han ikke kan klare opgaverne alene. Han er så engageret i vores nationale sikkerhed, at han ville være rede til at ofre sit renommé blot for at gøre det rette,« sagde den dengang 37-årige kvinde med næsegrus beundring.
Den lethed, hvormed Broadwell fik en direkte og personlig forbindelse til USA’s mægtigste general, gjorde indtryk på hendes omgivelser. Hun var langtfra tilbageholdende med at skilte med sit svineheld.
»Vi taler med hinanden næsten dagligt,« fortalte hun Information.
»Jeg har mulighed for at interviewe ham en gang om ugen, jeg hopper bare på et fly. I sidste uge modtog jeg en opringing kl. 13, men jeg sad i et møde i Boston. General Petraeus inviterede mig til at jogge med ham senere på eftermiddagen i Washington, D.C.«
CIA tillader sidespring
Det vides ikke præcis, hvornår deres professionelle forhold blev til intim fysisk kontakt. I 2009 blev Petraeus sendt til Afghanistan for at efterfølge den øverstbefalende general Stanley McChrystal, der var blevet afskediget af Obama for ulydighed. I 2010 blev Petraeus forfremmet til øverstbefalende for USA’s centrale kommando i Mellemøsten og Sydasien.
Året efter anmodede han Obama om at blive forfremmet til chef for de fire værns fælles ledelse i Pentagon, men det blev afvist. I stedet fik han tilbudt den mindre prestigebetonede stilling som chef for CIA, der kræver en lavere offentlig profil, end den medievante og politisk ambitiøse Petraeus var vant til.
Den tidligere major og efterretningsofficer Paula Broadwell bor i North Carolina med sin mand og to børn. Hendes biografi om Petraeus – som i realiteten er en hagiografi – udkom i januar. I den anledning blev hun af en storblinkende Jon Stewart udspurgt på The Daily Show om, hvordan hun havde været i stand til at lave seriøse interviews med generalen, mens de joggede sammen.
Ifølge amerikanske medier er det ikke i strid med CIA’s etiske regler for den øverst ansvarlige chef at have romantiske forhold til andre end sin hustru; han skal blot orientere organisationen om det. Det har Petraeus undladt at gøre, hvilket gør ham sårbar over for afpresning.
Seksuelle sidespring er dog i strid med hærens etiske kodeks. Militære ægtepar lever ofte adskilt i årevis og Petraeus-parrets øjensynligt solide ægteskab har tjent som rollemodel for andre militære familier i USA.
Affæren mellem Petraeus og Broadwell kom først til offentlighedens kendskab, da en kvindelig ansat i CIA for to-tre uger siden henvendte sig til FBI om nogle trusselbreve, hun havde modtaget via email fra en person, der senere blev identificeret som Broadwell.
Forbundspolitiet opdagede herefter, at Broadwell var brudt ind på Petraeus’ private gmail-konto, øjensynligt for at læse hans korrespondence med den kvindelige ansatte i CIA. Det antages, CIA-direktøren stod i et romantisk forhold til denne person.
Afsløringen af, at en person har fået adgang til CIA-chefens private email, har straks givet anledning til bekymring i Washington over, at klassificeret materiale kan være blevet stjålet af udenlandske magter. Det afvises imidlertid af FBI.

