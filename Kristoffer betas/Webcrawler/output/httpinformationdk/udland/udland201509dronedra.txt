Drone har dræbt britisk islamist



 Premierminister David Cameron siger, at Storbritannien har anvendt en ubemandet drone til at dræbe to britiske islamister i Syrien. Cameron, der i går talte til parlamentet, siger, at droneangrebet ikke var en del af koalitionens indsats mod Islamisk Stat. Han kalder angrebet for ’selvforsvar’.
Dronen fra det britiske luftvåben RAF dræbte ved et målrettet angreb 21. august Reyaad Khan, som var født i Cardiff i Wales. To andre jihadister blev dræbt sammen med ham – den ene af dem var også brite.
»I selvforsvar blev Reyaad Khan dræbt ved et præcisionsangreb den 21. august med en fjernstyret drone fra vores luftvåben. Han kørte i en bil i Raqqah-området i Syrien, da han blev ramt,« siger Cameron.
Ritzau

