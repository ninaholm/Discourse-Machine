Dyb splittelse om valutakurser inden G20-møde
Op til G20-topmødet i Korea i dag synes ingen at have en indlysende løsning på de skæv-vredne valutakurser og uligevægten i den globale økonomi. Verdens-bankens chef vækker opsigt med forslag om tilbagevenden til guldfoden


 James Picerno, redaktør for et amerikansk investeringsmagasin, fik for-nylig en sjælden tilladelse til at bese de velbevogtede underjordiske guldreserver oplagret gennem årtier i den amerikanske centralbanks New York-sæde.
Her stod han pludselig over for en uendelig række af guldbarer, lamslået over den umådelige rigdom.
»Da jeg var kommet mig, måtte jeg spørge mig selv, hvorfor vi ophober så meget guld 40 år efter præsident Nixons ophævelse af US-dollarens guldkonvertibilitet,« skriver Picerno i den sidste udgave af månedsbladet The Atlantic.
USA's samlede beholdning af guldreserver i New York og Fort Knox, Texas har en aktuel værdi af 300 mia. dollar - penge, som blot ligger og bliver brugt til intet, mens landets økonomi vånder sig. Lidt af et paradoks.
I forbindelse med den heftige internationale debat om skævvredne valutakurser og manglende balance i den globale økonomi inden G20-gruppens topmøde i Seoul i dag og i morgen er det 20. århundredes nære slægtskab mellem dollar og guld igen blevet aktuelt.
Verdensbankens Zoellick
I et indlæg i Financial Times mandag foreslog Verdensbankens formand, Robert Zoellick, en tilbagevenden til guldfoden, der holdt valutakurserne i et nogenlunde stabilt leje 1945-1971. Guldfoden blev indført på baggrund af de konkurrencemotiverede devalueringer under Depressionen i 1930'erne.
»Selv om skolebøger refererer til guldstandarden som en 'glemt møntfod', bliver guld i dag anvendt på markederne som en alternativ valuta,« bemærker Zoellick.
Verdensbankens formand, en tidligere højtstående chef i USA's finansministerium, fortsætter: »Det vil tage tid at udvikle et nyt valutasystem til afløsning af det, som begyndte med ophævelsen af guldfoden i 1971. Men vi bliver nødt til at begynde et sted«.
Yderligere begrundelse gav Zoellick ikke for sin idé, der i øvrigt nyder solid opbakning fra libertære og Tea Party-politikere i USA. Guldstandardens genindførelse vil efter deres mening overflødiggøre den amerikanske centralbanks regulering af pengemængden. I deres øjne er banken en fjende af de frie markedskræfter.
At en så prominent skikkelse som Zoellick - der deltager i G20-topmødet - vil genoplive guldfoden, antyder hvor uafklaret en situation, den internationale økonomi geråder i. De tyve stats- og regeringschefer leder med lys og lygte efter en ny model til at genoprette ligevægten.
Uenighed om årsager
Faktisk er man i den eksklusive klub lodret uenige om, hvad der forårsager den glo-bale uligevægt, som kommer til udtryk ved nogle landes kæmpe betalingsbalance-underskud (primært USA) og andre staters betalingsbalanceoverskud (primært Kina og Tyskland). Nogle skyder skylden på over- eller undervurderede valutakurser, andre på en ekspansiv eller stram finanspolitik.
En kilde til foruroligelse er det manglende økonomiske opsving i USA, hvis forbru-gere indtil krisen i 2008 virkede som et verdensøkonomisk lokomotiv.
»Med mindre hjulene kommer i gang i USA, kan hverken Kina, Tyskland, Japan eller andre G20-lande fortsætte med deres eksportdrevne økonomiske vækst,« siger Josh Bivens, seniorforsker på Economic Policy Institute i Washington.
På det sidste G20-topmøde i Canada i sommers forpligtede flere nye markedsøkonomier sig til at stimulere det interne forbrug for at skabe mere efterspørgsel på varer fra underskudsramte lande. Men det vil tage tid; fra et amerikansk synspunkt kræver situationen prompte handling.
Det er på den baggrund, man skal se den bombe, centralbankformand Ben Bernanke verfede ind i den internationale ring i sidste uge. I tiden frem til juni 2011 vil banken pumpe 600 mia. dollar ind i USA's økonomi gennem opkøb af statsobligationer med det sigte at få sænket bank- og hypoteksrenten og derved stimulere til investeringer og øget forbrug.
Initiativet er yderst kontroversielt i udlandet. Flere dollar på pengemarkederne vil udhule møntværdien og dermed prisen på amerikanske eksportvarer i udlandet på bekostning af prisen på andre landes produkter. Resultatet vil blive en devaluering af dollaren tilvejebragt af  amerikanske myndigheder. Indtil videre har Kina været relativ tilbageholdende med at kritisere dette skridt. Riget i midten holder trods alt sin møntfod kunstigt lav over for dollaren for at kunne eksportere billigere varer. Men andre G20-medlemmer i Asien og Brasilien har lagt afstand til initiativet.
Tysk kritik
Den mest barske kritik er kommet fra den tyske finansminister Wolfgang Schäuble.
»Det er en modsigelse i sig selv at kritisere Kina for at manipulere sin valutakurs og så tilvejebringe en devaluering ved at sætte seddelpressen i sving,« siger han i Der Spiegel.
Obama-regeringen anerkender, at det monetære indgreb kan skabe en grad af inflation i udlandet. På den anden side - siger man i Washington - vil alle lande få gavn af en højere økonomisk vækstrate i USA.
»Det fundamentale problem i verdensøkonomien lige nu er underkapacitet. Der er ikke efterspørgsel nok. Eftersom en ekspansiv finanspolitik er udelukket i USA, er den eneste tilgængelige vej ud af recessionen et monetært indgreb,« mener økono-men Josh Bivens.
Men Bernanke's initiativ skaber næppe ligevægt mellem lande med overskud og underskud på handelsbalancen. Det vil kræve en mekanisme til koordinering af valutakurserne og her mener de fleste økonomer - både keynesianere og monetarister - at en reservevaluta bundet til guld ikke duer. Valutakurser, der følger guldprisen, vil hindre centralbanker i at bekæmpe recessioner ved regulering af pengemængden.
Den eneste anden model synes at være et skærpet tilsyn fra Den Internationale Valutafond med nationale mål for valutakurser opstillet på mødet i Seoul.

