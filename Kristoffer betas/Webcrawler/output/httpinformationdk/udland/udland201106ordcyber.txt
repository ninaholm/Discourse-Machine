Ord som cybervåben
'A Gay Girl in Damascus' bliver ikke den sidste blog, der optræder som kilde i Information


 Det tog ikke lang tid, før det stod klart, at Tom MacMasters blog A Gay Girl in Damascus ikke ville blive den sidste opfundne internet-identitet, som andre medier havde taget alvorligt og brugt som kilde i seriøse historier. Faktisk tog det under et døgn.
For altimens ikke bare bloggerne og aktivisterne, men også vi ansatte på de 'gamle' medier var midt i at fundere over, hvorfor MacMasters fiktive blog havde optrådt blandt sandhedsvidnerne i vores dækning af den syriske opstand, viste det sig, at også optrevlingen af MacMasters falskneri var foregået med hjælp fra en blogger med fiktiv identitet.
Paula Brooks, redaktør på det lesbiske site lezgetreal. com, havde i første omgang hjulpet til med efterforskningen af den forsvundne bloggers identitet med informationer om, at nogle af A Gay Girl in Damascus' blog-indlæg på letzgetreal.com pegede tilbage til en IP-adresse i Edinburgh. Ret afgørende afsløringer for den endelige afsløring af, at bloggens forfatter, Tom MacMaster, ikke befandt sig i Damaskus, men i Edinburgh. Men i går viste det sig så, at også 'Paula Brooks' i virkeligheden var en mand forklædt som lesbisk, nemlig en 58-årig pensioneret bygningsarbejder fra Ohio ved navn Bill Graber.
Enhver må tænke sit om, hvorfor det tilsyneladende er blevet populært at cyberposere som lesbisk. Men helt akut giver Gay Girl-balladen også mere konkrete problemer. Både i den næsten revolutionære bevægelse af brugere af de nye medier, der både favnede bloggen og (skal det siges) kollektivt afslørede dens bedrag. Og for os 'gamle' medier, der også var med til begge dele, men nok har det meste af skylden for at MacMasters fik så mange læsere.
Oprør stoppes i mørket
Det enkle svar på, hvad man som redaktør skal sige til, at man i avisen har trykt en artikel, der behandlede en fiktiv blogidentitet som om hun var ægte, er jo åbenlyst: Det må ikke ske. Vi skal aldrig trykke noget i avisen, som vi ikke føler os sikre på er rigtigt. Og vi skal finde ud af, hvorfor MacMasters fiktive blog om begivenhederne i Syrien nåede så langt omkring i mainstream-medierne, og hvad det siger om vores kildetjek, at vi også beroede på hinandens tillid til bloggens autenticitet. Den slags cirkelslutninger i mediernes egne kredsløb bliver der desværre næppe færre af, i takt med at vi får mere og mere øjeblikkelig adgang til hinandens journalistik.
Men det er altså simpelthen ikke muligt at forestille sig en fremtid, hvor vi afholder os fra at bruge nye medier som en del af vores kilder.
De, der er gamle nok (og vær ikke i tvivl om, at Syriens præsident Bashar al-Assad er en af dem), kan huske Bashars far, Hafaz al-Assads, massakre mod en tidligere syrisk opstand, nemlig den i byen Hama i 1982. Ved den lejlighed blev måske 10.000, måske 20.000 syrere slået ihjel af regimet; mange fra Det Muslimske Broderskab, men flest civile.
Dengang kunne gamle Assads tropper massakrere i fred. Det tog uger og måneder, før omverden forstod omfanget af slaget i Hama. Da det begyndte at dæmre, havde Assad forlængst fået styr på oprøret. Der er dem, der mener, at det var dengang, diktatoren bed sig fast i en læresætning, han har givet videre til sin søn: »Giv aldrig nogen indrømmelser, når du er under pres.«
Ligesom alle andre civile modstandskampagner er det arabiske forårs succeser blomstret frem af en dyb forståelse blandt begavede aktivister for mediernes rolle. Igen og igen har den bevægelse, der får det undertrykkende regime til at vise kløer, mens kameraerne er tændt, vundet et ekstremt stærkt våben. Og de begavede diktatorer har til gengæld opdaget, at den mest effektive måde at stoppe et fredeligt oprør på, er at gøre det i mørket, efter at demonstranterne er gået hjem, og kameraerne er slukket.
Effektiv halvcensur
Det er derfor, undertrykkende regimer som Assads bruger så meget krudt på en halvcensur, som til tider virker latterlig. Ikke bare internetcensur og -overvågning, men også det indrejseforbud for internationale journalister, som regimet indførte, da demonstrationerne begyndte at vokse. Og tag ikke fejl, Assads informationsregime gør det lige nu rigtig svært for os at få styr på, hvad der sker i Syrien. Det viser de mange modstridende historier om den påståede massakre på syriske politifolk i byen Jisr al-Shagour, som i de seneste dage har været scene for blodige kampe, og som ikke engang de mest anerkendte Syriens-eksperter hævder at kunne gennemskue sandheden om.
Det er også derfor, strømmen af uautoriserede video-klip, ubekræftede billeder og oplysninger fra begge sider af konflikten er så eksplosiv. Vi har brug for dem blandt vores input inde fra landet. Og de nye medier er med til at garantere, at en ny Hama-massakre umuligt ville kunne gennemføres i fred. Men de er også blevet en kampplads, hvor hvert billede og ord kan være både en sandhed og et våben. Vi har ret meget at lære om, hvilke redskaber vi kan bruge til at håndtere dem, men boykot er ikke et af dem.


