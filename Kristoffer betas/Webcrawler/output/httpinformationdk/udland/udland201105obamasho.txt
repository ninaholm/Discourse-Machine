Obamas hold var splittet over bin Laden
Tre forskellige muligheder blev diskuteret på det afgørende møde om operationen mod Osama bin Laden


 Under et afgørende møde i sidste uge om operationen mod Osama bin Laden var den amerikanske præsident Barack Obamas rådgivere splittede i flere spørgsmål.
 De drøftede således forskellige angrebsmuligheder i forbindelse med de tophemmelige oplysninger om al-Qaedas leder og hans skjulested i Pakistan.
- Ved et to timer langt møde i Det Hvide Hus blev der drøftet fordele og ulemper ved at angribe den særprægede bygning i Pakistan med en lille gruppe amerikanske elitesoldater, siger anonyme kilder i Obama-administrationen.
 Som alternativer blev det nævnt, at man kunne bombe bygningen eller vente på flere oplysninger, så det blev endeligt bekræftet, at det virkelig var Osama bin Laden, som opholdt sig i det fæstningsagtige hus.
 Rådgiverne var uenige under mødet torsdag aften, og Obama udsatte beslutningen til dagen efter.
Fredag morgen sagde Obama så til rådgiverne, at et kommandoraid skulle finde sted så hurtigt som muligt.
 - Der er grønt lys, sagde præsidenten og gav ordren til angrebet.
 Oplysningerne om huset i Abbottabad dukkede første gang op i august sidste år, men det var først i marts, at der var folk i Washington, der blev tilstrækkeligt overbeviste om, at det var sandsynligt, at bin Laden opholdt sig dér.
I to uger op til operationen blev der ført drøftelser i dyb hemmelighed. Møderne havde intet navn, og fotografer var forment adgang.
Der var hele tiden en risiko for, at oplysninger blev lækket, og at bin Laden skulle flygte. Derfor blev det besluttet at handle.
Søndag eftermiddag indkaldte Obama til et møde i Det Hvide Hus. Stemningen var spændt og nervøs, mens operationen her blev fulgt på en skærm af nøgleministrene.
- Vi fik ham, gutter, lød Obamas første reaktion på oplysningerne om bin Ladens død.

