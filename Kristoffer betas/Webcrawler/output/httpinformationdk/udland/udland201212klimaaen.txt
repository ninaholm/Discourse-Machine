Klimaændringernes onde cirkel på indlandsisen kan være endnu ondere
Amerikansk klimaforsker på vej til professorat i Danmark påviser selvforstærkende sammenhæng mellem opvarmning, skovbrande, issmeltning og endnu mere opvarmning. Nu vil han via ’crowdsourcing’ rejse midler til ny grønlandsekspedition, der kan skaffe dokumentation i sagen
Jason Box har netop præsenteret ny forskning, der dokumenterer, hvordan sodpartikler fra tundra- og skovbrande kan føres med vinden til Arktis og bl.a. lejre sig på Grønlands indlandsis. Det kan accelerere den i forvejen tiltagende sommerafsmeltning af isen.


 Jason Box taler om en ’feedback multiplikator’. Dvs. en proces, der forstærker en selvforstærkende proces. Box, fremtrædende amerikansk klimaforsker med ekspertise i den grønlandske indlandsis’ afsmeltning, tiltræder 1. januar en stilling som forskningsprofessor ved GEUS, De Nationale Geologiske Undersøgelser for Danmark og Grønland, og med sig har han helt nye opsigtsvækkende forskningsresultater.
Den ny forskning, som Jason Box netop har præsenteret på årsmødet i American Geophysical Union, dokumenterer, hvordan sodpartikler fra tundra- og skovbrande kan føres med vinden til Arktis og bl.a. lejre sig på Grønlands indlandsis. Det kan accelerere den i forvejen tiltagende sommerafsmeltning af isen.
»Da jeg var på vej til Grønland i juni, var overskrifterne fulde af historier om de store skovbrande i Colorado, min hjemstat. Jeg sad i lufthavnsterminalen i New York og så brandene på tv, og det var dér, det slog mig, at røgen derfra kunne nå Grønland og bidrage til det fald i indlandsisens albedo, som jeg tidligere har rapporteret om,« fortæller Box i en samtale med Information.
Albedoen er et mål for en overflades evne til at reflektere solens energi. En helt hvid overflade kaster det meste af solindstrålingen tilbage, en mørk opsuger det meste som varme.
Grønlands indlandsis blev i sommer ramt af den kraftigste afsmeltning i målingernes historie – i en kort periode i juli var 97 pct. af isens overflade under afsmeltning – og Jason Box og hans kolleger dokumenterede ved målinger, at også isens albedo faldt. Sammenhængen er den, at smeltning af is langs isranden erstatter hvid overflade med mørkt grundfjeld, som opsuger varme og dermed bidrager til også at opvarme atmosfæren. Albedoen falder altså i en selvforstærkende feedbackproces, der kan give stedse større opvarmning og afsmeltning.
Processen næres imidlertid ifølge forskerne også af andre mekanismer end udskiftningen af hvid overflade med mørk. Ved opvarmningen ændres således også selve iskrystallernes struktur: De mister deres skarpe kanter og dermed noget af evnen til at reflektere solenergien. En tredje mekanisme er, at de højere lufttemperaturer forandrer normalt snevejr til regnvejr og dæmper tilførslen af hvid reflekterende sne til indlandsisens overflade.
Endelig er der den fjerde tænkelige mekanisme: Luftforurening fra kulkraftværker, dieselkøretøjer, skibe og muligvis også brande kan med vinden blive ført mod nord og lejre sig på isen som mørke sodpartikler, der også dæmper albedoen. At gammel indlandsis kan fremtræde snavset og mørk er tydeligt fotodokumenteret af bl.a. Jason Box selv ved tidligere forskningsekspeditioner til Grønland. Målingerne i sommeren 2012 viste ifølge Box et fald i albedoen på indlandsisen uden fortilfælde i målingernes historie.
Multiplikatoren
Siddende i New Yorks lufthavn i juni tænkte klimaforskeren, at en ny ekspedition bør af sted i sommeren 2013 til indlandsisens højtliggende punkter og tage prøver af sneen fra 2012 for at se, om den vitterlig er forurenet med sodpartikler fra skovbrandene i Colorado eller andre steder på den nordlige halvkugle. Samt hvor stor en del af sommerens albedofald, der i givet fald skyldes dette.
Efter dette års feltsæson i Grønland og tilbage på sit kontor på Byrd Polar Research Center, Ohio, begyndte klimaforskeren at studere NASA’s omfattende digitale arkiv af laser-scanningbilleder af atomsfæren, det såkaldte CALIPSO-program.
»Jeg fandt hurtigt billeder af røg med sod-aerosoler nær ved eller ligefrem i direkte kontakt med indlandsisens overflade,« fortæller han.
Derefter gennemførte han og hans kolleger modelkørsler af atmosfærens bevægelser i sommeren 2012, såvel bagud- som fremadrettet. Herved kan man se, hvor en bestemt luftmasse over Grønland kommer fra, eller hvor en bestemt luftmasse fra områder med brand i Nordamerika bevæger sig hen.
»CALIPSO-billedets luftmasse med røgpartikler i kontakt med indlandsisen viste sig at stamme fra en brand i Labrador, Canada, som varede otte dage i juni. Altså en tydelig dokumentation af koblingen mellem brand i Nordamerika og sodpartikler på indlandsisen,« fortæller Jason Box.
»Jeg kalder det en feedback multiplikator: Faldet i albedo er allerede i gang på grund af de højere temperaturer i atmosfæren, og denne kobling mellem opvarmning, albedofald og yderligere opvarmning er såldes én feedback-mekanisme. Men sodpartikler er meget effektive til at opfange sollysets fotoner, så selv et lille bidrag af sodpartikler har en yderligere og stærk albedo-reducerende virkning. Og eftersom den globale opvarmning forlænger sæsonen med brande, skaber mere intense brande samt flere brande i f.eks. den arktiske tundra, så øges den atmosfæriske forurening med sod og dermed formentlig albedoreduktionen på indlandsisen.«
Så den menneskeskabte opvarmning giver flere skovbrande, som giver mere mørk is, som giver mere opvarmning, som giver flere skovbrande – én feedback-mekanisme overlejres og forstærkes af en anden. Facit er en acceleration af indlandsisens smelten.
’Crowdsourcing’
»Det rigtige bevis på sammenhængen kommer, når vi næste sommer lander på indlandsisen og tager en prøve af sneen fra sommeren 2012,« siger Jason Box.
Ved hjælp af bl.a. massespektrometri kan man således aflæse sodpartiklers ’fingeraftryk’ og se, om de stammer fra f.eks. kulkraftværker, fra de store skibe som i stigende grad besejler det stadig mere isfri Arktis, eller fra skovbrande som den i Labrador i juni. En sådan identifikation af kilderne til den mørke forurening er også forudsætningen for at kunne bestemme betydningen af de enkelte bidrag.
Jason Box begynder efter nytår i sit nye danske forskningspro-fessorjob som del af GEUS’ Afdeling for maringeologi og glaciologi. Men ekspeditionen til sommer har han allerede inden ankomsten til København truffet egne forberedelser til.
»Vi har søsat Dark Snow Project, hvor vi for første gang vil forsøge at finansiere en forskningsekspedition til indlandsisen via ’crowdsourcing’,« siger han.
Det vil sige en ekspedition – forventede udgifter godt 700.000 kr. – der muliggøres af mange personers frivillige enkeltbidrag via f.eks. internettet til projektet. Dark Snow Project bakkes bl.a. aktivt op af en af den amerikanske klimabevægelses ledende skikkelser, Bill McKibben.
»Mange mennesker føler sig magtesløse i forhold til klimaproblemet – dette kan måske være én måde at påvirke udviklingen ved at bidrage til forskningen på området,« siger Box.
Han fortæller, at der foreløbig er indsamlet omkring 200.000 kr. til ekspeditionen, og at dens deltagere har aftalt, at løn er det, der kommer sidst, når de indsamlede midler skal forvaltes.

