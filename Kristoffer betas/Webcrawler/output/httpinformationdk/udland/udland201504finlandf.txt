Finland vil fokusere på egne problemer
Den proeuropæiske finske premier­minister er blevet fyret af vælgerne. Ny regering kan føre til mere skeptisk EU-politik


 Efter tre års recession har de finske vælgere sendt deres politikere et klart signal om, at de ønsker deres egne økonomiske problemer løst, før de løser andres. Efter søndagens valg står det klart, at den regerende pro-europæiske regering, ledt af Alexander Stubb, er blevet besejret af forretningsmanden Juha Sipiläs fra Centerparti, der sikrede sig 49 af landets 200 pladser i parlamentet. Sipilä har lovet vælgerne at løse landets økonomiske problemer gennem nedskæringer og fastfrysning af lønniveauet.
Det næststørste parti med 38 mandater blev det nationalistiske Finnernes Parti (tidligere De Sande Finner), mens Stubbs centrum-højre Nationale Koalition blev henvist til tredjepladsen med 37 mandater. Socialdemokraterne fik 34. En række koalitionskonstellationer er mulige, men iagttagere har bidt mærke i, at Sipilä ikke har afvist at gå i regering med Finnernes Parti. Det kan resultere i en langt mere EU-skeptisk linje, som kan blive problematisk, hvis Grækenland får brug for en ny hjælpepakke. Finnernes Parti er modstander af hjælpepakker og ønsker Grækenland smidt ud af eurozonen. Både Centerpartiet og Finnernes Parti – og 57 procent af finnerne – ønsker at bevare landets neutralitet og er imod NATO-medlemskab, bl.a. i frygt for, at det vil provokere Rusland.
Sipiläs parti støttede den foregående regerings beslutning om sanktioner imod Rusland, men en del af Centerpartiet ønsker et varmere forhold til Moskva. Sipilä har sagt, at han gerne ser en bilateral aftale med Moskva, som kan være med til at løse Finlands økonomiske problemer.                           
mrod@information.dk

