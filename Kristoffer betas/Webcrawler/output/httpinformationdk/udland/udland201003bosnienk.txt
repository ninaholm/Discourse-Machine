Bosnien kræver undskyldning for britisk anholdelse
Den tidligere bosniske præsident Ejup Ganic blev varetægtsfængslet af de britiske myndigheder efter begæring fra Serbien, hvor Ganic er tiltalt for krigsforbrydelser


 En dommer fra den britiske High Court beordrede i går den tidligere bosniske præsident, Ejup Ganic sat på fri fod, efter voldsomme protester fra Bosnien.
Ejup blev anholdt 1. marts, da han steg om bord i et fly i Londons Heathrow-lufthavn efter en anmodning om udlevering fra Serbien, der beskylder ham for krigsforbrydelser.
Ganic har siddet tilbageholdt i de sidste 10 dage og blev i første omgang nægtet løsladelse mod kaution af frygt for, at han ville flygte fra landet.Alligevel blev han efterfølgende løsladt mod kaution på 'skærpede vilkår' - 300.000 britiske pund - indtil en høring om lovligheden af den serbiske udleveringsbegæring kan finde sted i slutningen af måneden. Den nuværende bosniske præsident, Haris Silajdzic, har protesteret voldsomt over behandlingen af Ganic og rejste torsdag personligt fra Sarajevo til London. Her mødtes han med Paddy Ashdown, den tidligere internationale guvernør i efterkrigstidens Bosnien, og den britiske udenrigsminister, David Miliband.
Den 64-årige Ganics forhold blev for flere år siden undersøgt ved FN's krigsforbryderdomstol for det tidligere Jugoslavien i Haag, som fandt, at der ikke var grundlag for at rejse sag imod ham.
Den britiske domstols første beslutning om Ganics anholdelse oplyste fejlagtigt, at han var eftersøgt for forbrydelser, der angiveligt har fundet sted i Serbien. De påståede forbrydelser fandt sted i Sarajevo. Sagen er stærkt politisk betændt. Serbien har rejst tiltale mod flere politikere i Bosnien og kræver Ganic retsforfulgt i Beograd, hvilket har ført til en byge af tilsvarende tiltaler og udleveringsbegæringer mod serbere fra Bosnien.
»Det fremgår af Haag-domstolens undersøgelse, at den pågældende hændelse ikke gav anledning til nogen forbrydelse overhovedet,« udtalte Stephen Blid, en af Ganics advokater. Men i Bosnien, hvor de etniske modsætningsforhold mellem muslimer og serbere stadig er lige så rodfæstede, som de er forbitrede, glæder ledende serbiske politikere sig over Ganics mulige udlevering til retsforfølgelse i Beograd.

© The Guardian og Information Oversat af Niels Ivar Larsen

