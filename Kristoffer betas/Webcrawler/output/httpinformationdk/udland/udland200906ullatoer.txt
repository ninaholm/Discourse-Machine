Ulla Tørnæs affejer kritik af u-landsbistand
Udviklingsministeren (V) afviste i et samråd i går stort set al kritik af dansk u-landsbistand til den private sektor. 'Undvigende' og 'perfid', lyder Jeppe Kofods (S) dom over ministerens håndtering af kritikken


 Udviklingsminister Ulla Tørnæs affejede på et samråd i går stort set al den kritik af Danmarks u-landsbistand til den private sektor, som en række eksperter, konsulenter og tidligere medarbejdere i Udenrigsministeriet har fremført i Dagbladet Information.
"Jeg må udtrykke skuffelse over, at ellers seriøse danske medier er hoppet på historien. Samtidig må jeg udtrykke uforståenhed over, at flere i Folketinget ganske ukritisk tager anklagerne for pålydende." 
Det var netop Folketingets Udenrigsudvalg, der havde kaldt Ulla Tørnæs (V) i samråd om bistanden til den private sektor. Spørgsmålene på samrådet blev stillet efter ønske fra Socialdemokraternes udviklingsordfører, Jeppe Kofod, der ville vide, hvorfor anbefalingerne fra en kritisk evaluering af Danidas bistand til den private sektor ikke blev fulgt, og hvorfor programmet i stedet blev udvidet til at omfatte samtlige Danmarks såkaldte programsamarbejdslande 
Men spørgsmålene beror på uvidenhed eller fornægtelse af, at der reelt blev fulgt op på 2001-evalueringen i 2005-06, lød ministerens svar.
"Danida har fulgt op - nuvel med nogle års forsinkelse," sagde Ulla Tørnæs.
Sure opstød
Jeppe Kofod var efter samrådet ikke tilfreds med udviklingsministerens svar på spørgsmålene.
"Hendes svar på den ellers berettigede kritik var undvigende. Hun blev nærmest perfid, og det er ærgerligt, for det er vigtigt at tage en kritik alvorligt." 
Tørnæs veg imidlertid uden om samtlige anklager på samrådet: "Lad os få debatten hævet til et mere sagligt niveau, hvor fokus er på fattige, frem for at fokusere på sure opstød fra få danske aktører i bistandsarbejdet."

Ulla Tørnæs svarer på kritikken af privatsektorprogrammet i et interview i Information i morgen

