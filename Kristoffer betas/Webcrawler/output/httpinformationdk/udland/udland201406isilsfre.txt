ISIL’s fremmarch er kurdernes mulighed for egen stat
Kurdiske styrker rykker ind, hvor det irakiske militær flygter – for at beskytte civilbefolkningen mod ISIL, men også for at tjene egne langsigtede strategiske interesser og et mål om at kunne rive sig fri af Irak. Information er taget på vagtskifte med de kurdiske militser; peshmergaen, der ikke er tilfreds med blot at forsvare sit territorium
Den kurdiske milits, Peshmerga, er lige nu den vigtigste styrke, der kæmper imod ISIL. Mens den irakiske hær har rømmet de fleste bastioner over for de fremrykkende ISIL-sunnistyrker, har peshmergaerne holdt stand under ind i mellem ret hårde kampe, der har cementeret en slags grænse mellem sunnistyrkerne og Kurdistan.


 Svirrefluerne er tidligt på færde denne morgen på sletten uden for Suleymaniyah. Mens pickup-trucks med maskingeværer og raketbatterier kører lidt rundt i støvet foran en stor villa, sætter fluerne sig i næsen, i munden og i øjnene, og heden er voldsom, selv om klokken kun er halv otte om morgenen.
Indenfor er Muhammed Haji Mahmoud, kaldet ’kampvognen fra Shahrizor’, ved at gøre sig klar til afgang sammen med sin stab af grånende officerer, et par af dem fra Tyskland.
»Aus Köln«, siger en af dem.
»Jeg var nødt til at komme tilbage på det her afgørende tidspunkt for Kurdistan,« som han forklarer over en morgenmad af dadler stegt med æg, fladbrød, yoghurt.
Målet for konvojen, der er ved at blive samlet, er Kirkuk, den yderste by mod syd og øst, før den ekstremistiske sunnimilits ISIL’s herredømme begynder.
De måske 300 kurdiske Peshmerga-soldater, de traditionelle kurdiske militser (Pesh betyder front og marg betyder død, red.) skal afløse en gruppe soldater, der har forsvaret landsbyer i området mod gruppen, siden urolighederne begyndte, og afrejsen er et symbolladet vagtskifte for en af de vigtigste Peshmerga-ledere, der siden begyndelsen af 70’erne har kæmpet for kurdisk selvstændighed og i 1991 ledte kurdiske peshmerga-soldater ind i netop Kirkuk efter den første Golfkrig.
»Dengang var vi bare 100 peshmergaer, der tog Kirkuk. Det kunne vi, fordi vi havde befolkningen med os. Sådan er det også i dag. ISIL er stærke, men for at holde et område, er man nødt til at have støtte, og vi er stærkere, end de er, også med deres nye våben,« siger krigsveteranen, en trind ældre herre med en lang riffel med kikkertsigte over skulderen og peshmergaens traditionelle uniform med brede pludderbukser og en uniformsjakke bundet med et tørklæde eller som en del af hans soldater med et patronbælte.
Kurderne vejrer mere magt
Peshmergaerne er lige nu den vigtigste styrke, der kæmper imod ISIL. Mens den irakiske hær har rømmet de fleste bastioner over for de fremrykkende sunnistyrker fra den ekstremistiske gruppe og andre sunnioprørsgrupper, har peshmergaerne holdt stand under ind i mellem ret så hårde kampe, der har cementeret en slags grænse mellem sunnistyrkerne og Kurdistan.
Imens har de irakiske regeringsstyrker trukket sig tilbage under de kurdiske styrkers beskyttelse, de fleste direkte til Bagdad, men via Iran, da ISIL’s styrker har erobret hovedvejen mellem Suleymaniyah og Bagdad og effektivt skåret Irak over i to halvdele. Alle flybilletter til Bagdad er udsolgt langt ud i fremtiden, og Kurdistan og resten af Irak synes allerede at være to adskilte kontinenter opdelt af et uforcerbart sunnitisk hav. For kurderne er øjeblikket afgørende.
»Peshmergaen er stærkere end den irakiske hær, fordi de kæmper for en sag, modsat de irakiske soldater. Men ingen ved, hvor stærke, de er. Det er svært at hamle op med soldater, som er parat til at sprænge sig selv i luften, det er ingen kurdiske soldater parat til,« som en civil kurder konstaterer.
Men prisen er også høj: Da kurderne rykkede ind i Kirkuk for at sikre byens borgere mod den ekstremistiske ISIL-gruppe, opfyldte den samtidig en gammel drøm om at kontrollere næsten hele det område, som den betragter som retmæssigt kurdisk og ikke mindst at kontrollere olieboringerne omkring den etnisk og sekterisk blandede by. Olien er central i forhold til et decideret selvstændigt Kurdistans skæbne, og hvis uafklarede status har været en kilde til konstant uro og lurende konflikt mellem regeringen i Bagdad og de kurdiske selvstyremyndigheder.
Få tror, at den militære tilstedeværelse kun er midlertidig, eller at tingene i fremtiden vil blive, som de var før ISIL’s fremmarch.
Fornemmelsen er, at Irak er ved at falde fra hinanden, og den kurdiske leder, Mahmoud Barzani, har også givet rimelig klart udtryk for, at kurderne næppe vil agere kontaktlim i et fremtidigt Irak.
»Efter de seneste begivenheder i Irak er det blevet bevist, at det kurdisk folk skal gribe muligheden nu – det kurdisk folk skal nu afgøre deres fremtid,« sagde han i interview med blandt andet tv-stationen CNN.
Synspunktet er fremherskende – også i konvojen af soldater i landcruisers, pickups, minibusser, personbiler og taxier er nået frem gennem bjergene og de bølgende afsvedne bakker i udkanten af Kurdistan og ned til den brændende kedel Kirkuk.
Hæren og kurderne samarbejder
Her tager de soldater, der har bemandet udposterne omkring Kirkuk mod ISIL, hjerteligt imod de kurdiske afløsere og deres prominente leder, der skal overtage forsvaret af byen og omegnen.
De seneste uger er blevet tilbragt i landsbyer rundt om byen, som regel i synsafstand af ISIL’s sorte flag og med uforudsigelige træfninger i bølger, men også med en frontlinje, der i stigende grad har lagt sig fast.
»De ligger 400-500 meter fra os,« forklarer en af de afløste soldater, Harem Muhammed, der har forsvaret en lille kurdisk landsby en times kørsel uden for Kirkuk.
»Det meste af tiden ligger det stille, når de skyder, svarer vi igen, men vi angriber ikke. Nogle gange forsøger de at lave baghold – på os og på andre. Forleden forsøgte de at kidnappe en chauffør på vejen til Bagdad, men så skød vi på dem, indtil det lykkedes ham at slippe væk,« forklarer han.
Som regel er der dog stille og begge parter synes i nogen grad at have accepteret en opdeling baseret på etniske tilhørsforhold.
Mens peshmergaerne kontrollerer den kurdiske landsby, kontrollerer ISIL en sunnilandsby. Og selv om peshmergaen kontrollerer sunnitilandsbyens vandværk, lader de vand flyde videre igennem til landsbyen.
»Det er en landsby, der for det meste har været kontrolleret af sunni-oprørsgrupper, men jeg forstår godt, at de holder med dem. Beboerne er blevet forfulgt og anholdt af al-Malikis styrker. Jeg forstår deres loyalitet,« konstaterer den menige soldat Harem Muhammed.
Irak er i opbrud
Indenfor på basen har peshmergaernes leder, ’kampvognen fra Shahrizor’, også en vis forståelse for de sunnitiske gruppers vrede, og mener, at svaret må være at vende tilbage til en klarere opdeling af landet efter etniske og sekteriske skillelinjer.
»Det, der skete i Mosul er et dækkende billede for Irak, for folk her er ikke med den irakiske hær, sådan vil det være alle steder, hvor shiitter ikke er i flertal. Det her oprør er anderledes end tidligere, fordi det ikke er enkelte grupper, der kontrollerer en by eller nogle gader. Det er et stort samlet sunnioprør,« konstaterer han.
»Det er en ny situation, og det er måske for det bedste, at vi finder en mere løs struktur for Irak,« konstaterer den grånende leder, der også er politiker i Kurdistans Socialistiske Demokratiske Parti, som denne peshmerga-milits er tilknyttet, men alligevel har fået ansvaret for at forsvare hele området omkring Kirkuk.
Han lægger ikke skjul på, at han og hans soldaters mission ikke kun er selvbeskyttelse af kurdere og kurdisk territorium.
»Vores mål er at erobre hele det omstridte område (det område mellem Irakisk Kurdistan og resten af Irak, hvis tilhørsforhold er uafklaret, red.). Vi rykker ind, når det irakiske militær rykker ud, og vi beskytter dem. Vi angriber ikke, men vi venter ikke på at få vores område foræret, vi tager ikke imod gaver, men vi holder stand ved det, der er vores. Vi har ikke tænkt os at opgive det,« siger han.
»Vi vil tage det omstridte område, ikke blot for at beskytte befolkningen, men også fordi det her er en god mulighed for os,« konstaterer han og trækker på skuldrene omkring, hvad fremtiden vil bringe.
»Det her er en ny situation, lige nu er vi en del af Irak, men jeg er temmelig sikker på, at Irak ikke vil finde tilbage til den form, det havde før opstanden, og jeg kan heller ikke se, hvorfor det skulle.«

