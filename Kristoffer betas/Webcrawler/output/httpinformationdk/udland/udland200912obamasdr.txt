Obamas drejebog for et resultat i København
Drop de 25-40 procent CO2-reduktion som succeskriterie, giv  penge til skove og sæt tommelskruerne på Kina


 Skove, trylleri med succes-kriteriet for CO2-reduktion samt en benhård linje over for Kina. Det ser ud til at være præsident Barack Obamas strategi for at sikre USA's interesser plus en klimaaftale i København.
Om det lykkes i lyset af onsdagens dramatiske konflikter mellem i- og u-lande i Bella Center er højst usikkert.
USA's problem i forhandlingerne er, at Obamas løfte om at reducere de amerikanske 2020-udledninger med 17 pct. i forhold til 2005-niveauet skrumper til blot fire pct., hvis reduktionerne måles i forhold til 1990, basisåret som bruges i FN-forhandlingerne. Og fire pct. er så langt fra u-landenes krav til i-landene om 40 procent CO2-reduktion i 2020 og fra forsker-appellen om 25-40 procent, at der næppe kan vedtages en klimaaftale på det grundlag.
USA's chefforhandler Todd Stern har imidlertid nu fremlagt helt nye fortolkninger af den amerikanske indsats - fortolkninger som EU kan være villige til at godtage.
Hvorfor er det egentlig 1990, man skal regne fra, og hvorfor er det egentlig en national procentsats i 2020, der er det saliggørende parameter, lyder Sterns udgangspunkt.
»Det er kun i den hermetisk lukkede verden af globale klimaforhandlinger, at 1990 som basisår for måling af reduktioner frem til 2020 bliver behandlet som noget helligt,« sagde Stern til pressen i Bella Center.
Han og USA ønsker, at der i klimaaftalen enten opereres med to basisår - 1990 og 2005 - eller at landene frit får lov at vælge basisår.
Med 2005 som basisår er USA's reduktionsmål de kendte 17 pct., mens EU's 20 pct. i forhold til 1990 skrumper til 13 pct., altså mindre end USA's, påpegede Stern.
»Måler man i stedet reduktionerne i forhold til en 'business as usual'-udvikling, så giver USA's mål 17 pct. reduktion, mens EU's giver 12.«
Altså også under den synsvinkel en kraftigere amerikansk indsats end EU's.
»Vælger man at se på udledningsreduktionen pr. indbygger med afsæt i 1990-niveauet, så giver USA's mål en CO2-reduktion på 29 pct. og EU's en reduktion på 25 pct.,« forklarede Todd Stern.
Ikke den eneste køreplan
Ser man endelig på CO2-udledningen pr. BNP-enhed, viser det sig også, at USA er på linje med EU.
»Så ved fem ud af seks måder at opgøre reduktionerne på er USA's mål på linje med EU's eller stærkere,« konkluderede Todd Stern.
Foreholdt, at det ikke desto mindre er 25-40 pct. reduktion i de rige landes udledninger i 2020, der i forhandlingerne optræder som centralt mål til sikring af en temperaturstigning på højst to grader, svarede den amerikanske forhandler, at de 25-40 pct. »beskriver en god køreplan for at holde CO2-koncentrationen på 450 ppm (parts per million, milliontedele, red.), som giver os en god chance for at blive under to grader. Men det er ikke den eneste køreplan. Slet ikke. Der er en hel masse andre veje, der kan bringe os dertil.«
Således opererer klimalovforslaget i USA's kongres med en opskruet reduktionsindsats i årene efter 2020,  så de amerikanske udledninger i 2050 vil være bragt ned med hele 80 pct. i forhold til 1990-niveauet.
»Forskellen i 2050 på USA's køreplan og den køreplan, der satser på 25-40 pct. reduktion i 2020 er én ppm CO2. Så jeg synes, at vi følger en meget god køreplan,« sagde Stern.
Som ngo'erne ser det, er det stærkt risikabelt at starte med svage amerikanske reduktionsmål og lægge den ambitiøse indsats årtier ude i fremtiden, hvor dagens politikere for længst er gået på pension.
»Vi mener, man skal gå efter mere aggressive reduktioner på kort sigt, men vi forstår også de vilkår, regeringen er stillet over for i Kongressen, hvor de stadig ikke har Senatets støtte til bare de 17 pct. i forhold til 2005-niveauet,« siger Alden Meyer, klimaekspert hos Union of Concerned Scientists.
Hjælp til - og fra - skovene
Når der til den langsigtede reduktionskøreplan lægges det skovudspil, som Obama ventes at have med til topmødet, er der fra Det Hvide Hus' side håb om, at enderne kan mødes.
Alden Meyer forklarer:
»Lovforslaget i Kongressen åbner mulighed for, at man tager fem pct. af de penge, der kan komme ind ved salg af udledningstilladelser til virksomheder, og bruger dem til at finansiere beskyttelse af skovene. Det kan reducere CO2-udledningerne i regnskovslande med, hvad der svarer til 10 pct. af dagens amerikanske udledninger. Så USA's bidrag til reduktion af de globale udledninger vil altså gå fra 17 til 27 pct., målt i forhold til 2005-niveauet.«
Præsident Obama havde tirsdag en 50 minutter lang telefonsamtale med de europæiske statsledere Merkel, Sarkozy og Brown, og ét formål med samtalen har antagelig været at sikre fodslag mellem EU og USA via en bredere tolkning af den amerikanske CO2-indsats.
Et andet emne for telefonsamtalen har givetvis været den fælles front mod Kina. USA og EU er enige om, at Kina skal forpligte sig til klimahandling inden for rammerne af en ny klimaaftale. Senator John Kerry sagde i går i Bella Centret, at »Kinas CO2-udledninger i 2020 vil være 40 pct. højere end USA's.«
Så hvad USA måtte gøre hjemme, kan blive spist op af væksten i de kinesiske udledninger, hvis ikke Kina bindes til reduktioner. Derfor er det et supplerende og ubetinget krav fra USA, at Kinas nationale klimatiltag bliver internationalt målbare, rapporterbare og kontrollerbare, sagde Kerry.
Dette er et krav, der går ud over teksten i den såkaldte Bali-handlingsplan fra 2007. Den opererer ikke med forpligtelser eller international kontrol med u-landes egne klimatiltag. Derfor sætter Kina foden ned på dette punkt - lige så kategorisk som USA.
»Hvis der i de afsluttende forhandlinger er krav, som går videre end FN's klimakonvention og Bali-handlingsplanen, så vil Kina ikke være med,« sagde Kinas klimaforhandler Yu Qingtai i går.
I dag kommer udenrigsminister Hillary Clinton til København for at styrke det amerikanske forhandlingshold, indtil præsident Obama selv ankommer fredag. Som landet ligger i Bella Center er det langt fra sikkert, den amerikanske masterplan rækker.

