Vesten uddanner Gaddafis arvtagere
Muammar Gaddafi har hældt store summer i vestlige universiteter og har bl.a. fået sine sønner uddannet i Storbritannien og Danmark, for at de kunne overtage centrale magtposter i det libyske regime
Hannibal Gaddafi har boet i Gentofte og studeret på Copenhagen Business School. Nu er sønnen af Libyens leder, Muammar Gaddafi, den øverste rådgiver for ledelsen af det libyske statsejede selskab General National Maritime Transport Company.


 Vi ved næsten intet om Libyen. Det har journalister, universitetsfolk og politikere igen og igen med beklagelse konstateret de seneste par uger. Men Libyens regime ved formentlig en del om Vesten. For det er herfra, Muammar Gaddafi er blevet forsynet ikke blot med våben, men også med uddannelser til regimets arvtagere.
Lederen af den anerkendte London School of Economics trak sig i sidste uge, da det kom frem, at Gaddafi Foundation har bidraget med betydelige summer til skolen til gengæld for at få kommende magtmænd uddannet her. Nu rammer en tilsvarende skandale Harvard University. Muammar Gaddafis egne sønner er blandt dem, der er blevet kørt i stilling til at overtage afgørende økonomiske og politiske poster  bl.a. gennem uddannelsesophold i Vesten, herunder i Danmark.
Diktatorens femteældste søn, Hannibal Gaddafi, blev forberedt på at indtage en ledende stilling i General National Maritime Transport Company, GNMTC, Libyens statslige rederi, der især fragter olie, ved at læse shippingøkonomi ved Copenhagen Business School, CBS, og modtage privatundervisning af den herboende nordmand Tor Wergeland. Det gjorde CBS og Tor Wergeland åbenbart fremragende. Sidste år blev GNMTC nomineret til Lloyds List Global Awards som årets virksomhed, bl.a. på grund af en succesfuld flådeekspansion, som blev udført under ledelse af Hannibal Gaddafi. Også det uddannelsesprogram, Hannibal Gaddafi tog i København  MBA i Shipping og logistik på CBS  har vundet anerkendelse på Lloyds liste, da det i 2006 blev nomineret til Lloyds List Training Award. I sin tid på CBS studerede Hannibal Gaddafi sammen med ledende folk fra virksomheder som Vestas og Man B&W Diesel.
Privatlæreren
Tor Wergeland var leder af det uddannelsesprogram på CBS, som Hannibal Gaddafi fulgte, og fungerede i en årrække som privatlærer for ham. MBAen i shippingøkonomi var lagt an på at tiltrække internationale studerende, og i 2003 troppede en libysk delegation op på CBS for at indskrive Hannibal Gaddafi. Ifølge Tor Wergeland mente delegationen, at CBS program var den bedste uddannelse i shipping globalt set  og det kom til at indgå i vurderingen af, om CBS skulle optage diktatorens søn.
»Det er klart, at det blev en diskussion, om vi skulle indskrive Hannibal Gaddafi  det kunne jo skabe sensationsprægede overskrifter. Men CBS ledelse vurderede, at det ville være god reklame, at vi var blevet udvalgt som de bedste af de bedste,« siger Tor Wergeland.
Hannibal Gaddafi startede i 2003 sammen med Ali Moftah Belhag Ahmed, leder af Academy Of Maritime Studies i Libyen.
»Ali var tydeligt udpeget til at støtte Hannibal i uddannelsen  han oversatte somme tider til arabisk, f.eks.,« fortæller Tor Wergeland, som i 2004 fik besøg af endnu en delegation fra den libyske ambassade. Hannibal var sprunget fra uddannelsesprogrammet pga. sprogproblemer og havde brug for ekstraundervisning i økonomi: »Han var installeret i en villa i Gentofte med sin husholderske, kok, tjenestefolk osv., og det var der, jeg startede med at give ham privatundervisning,« fortæller Wergeland. I 2005 begyndte han igen på MBA-programmet og rejste da tilbage til Tripoli.
»Når der var noget, han ikke forstod i pensum, eller en eksamen nærmede sig, blev jeg så kaldt til Tripoli,« siger Wergeland. »Og der blev jeg modtaget af en delegation i lufthavnen, kørt uden om alle kontrolposterne, indlogeret på femstjernet hotel. Hannibal underviste jeg i hans hjem et kvarters tid uden for Tripoli centrum, hvor der løb gazeller og antiloper rundt i haven. Jeg havde privatchauffør, som kørte over for rødt, men politiet hilste respektfuldt. Og der er jeg så meget menneske, at jeg fandt det job temmelig eksotisk, men dog også surrealistisk.«
Skandaleramt
I Storbritannien har forbindelserne mellem universitetsverdenen og det libyske regime vakt udbredt bestyrtelse. The Daily Mail har døbt London School of Economics (LSE) London School of Useful Idiots og mere end antydet, at Muammar Gaddafis søn, Saif Gaddafi, fik sin ph.d.-grad ved LSE mod at love en rundhåndet donation fra den fond, han kontrollerer  nærmere bestemt ca. 13 millioner kroner, som LSE modtog året efter, Saif al-Islam Gaddafi bestod. I sidste uge hang avisen en række personer ud for deres nære forhold til det libyske regime, heriblandt David Held, professor i politisk videnskab ved LSE og rådgiver for Labours leder Ed Miliband. Held har rekrutteret Saif Gaddafi til at undervise på LSE og besøgte selv Libyen for en måned siden. Lederen af LSE, Sir Howard Davies, blev fredag presset til at trække sig, og LSE har nu meddelt, at skolen vil betale donationerne fra Libyen tilbage.
God forretningsmand
Tor Wergeland havde ikke nogen betænkeligheder ved at undervise Hannibal Gaddafi.
»Vi havde jo accepteret ham som studerende, og dermed var han mit ansvar, da jeg var leder af MBA-programmet.«
Ifølge Wergeland var det Saif Gaddafi, der var den politiske arvtager til farens regime, mens Hannibal Gaddafi ikke gad diskutere politik.
»Hannibal forekom mig at være en meget høflig og dannet  nærmest genert  person, som bare gik op i at blive en god forretningsmand. Det er klart, at det var trist at se kontrasten mellem Gaddafifamiliens rigdom og befolkningens levevilkår. Men Hannibal skulle ikke være politiker, han skulle lede et rederi, og jeg tænkte, at det ikke kunne komme befolkningen til skade med bedre forretningsfolk,« siger Wergeland og tilføjer:
»Havde han skullet køres i stilling som den næste diktator i Libyen, ville jeg måske have haft det anderledes.«


