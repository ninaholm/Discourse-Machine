Er det nu nat med Roj-TV?
Justitsministeren har bedt Rigsadvokaten rejse tiltale mod den kurdiske satellit-tv-kanal i Danmark for 'opfordring til terror'. Tv-stationen blev frikendt af Radio- og Tv-nævnet så sent som i 2008
Roj-TV's lokaler i København blev ransaget i går. Fra venstre: Imdat Yilmaz (direktør), Baban Seqizi (medlem af Kurdistans Nationale Kongres), en tolk (med kasket) og bestyrelses-formanden, Henrik C. Winkel.


 BEIRUT - Det kurdiske ord roj betyder 'daggry', men efter fem års efterforskning, hvor danske detektiver har spist godt i Ankara, ser det nu ud til, at mørket sænker sig over den kurdiske satellitstation, der sender fra Belgien på en dansk sendetilladelse.
Roj-TV blev i går tiltalt for »medvirken til terror« ved at støtte de kurdiske separatister PKK (Kurdistans Arbejderparti). Partiet har ført en 26 år lang krig for udvidet selvbestemmelse for Tyrkiets kurdiske mindretal og er på EU's terrorliste.
Justitsminister Lars Barfoed (K) bad i går Rigsadvokaten om at rejse tiltale efter terrorloven fra 2002 mod de selskaber, der driver tv-kanalen - det er METV A/S og ROJ TV A/S med adresse på H.C. Andersens Boulevard i København. At tiltalen er alvorlig ment, fremgik af at politiet en time efter dens offentliggørelse ransagede lokalerne og bar computere og arkiver væk. Politiet har formelt efterforsket Roj-TV siden juni 2005 efter en anmeldelse fra Tyrkiets ambassade, men reelt har der ikke fundet seriøse undersøgelser sted - man har fået oversat nyhedsindslag, men forsøg på at gå finansieringen efter i sømmene har været få, om nogen. Roj-TV drives (og bogføres) med 'frivillige bidrag' fra 'sympatisører'. Den sender på tre dialekter plus arabisk og aramæisk til 25.000 danske husstande og kan i alt ses i det sydøstlige Tyrkiet, Irak og Iran af 15-20 mio. kurdere.
Roj-TV blev for alvor kendt i Danmark, da Tyrkiets premierminister, Recep Tayyip Erdogan, udvandrede fra et pressemøde med Anders Fogh Rasmussen, fordi der sad en Roj-journalist i lokalet. Sidenhen blev episoden delårsag til Tyrkiets modstand mod Foghs job som NATO-generalsekretær. Erdogan havde en pointe: Alle, der gider se efter, kan konstatere, at Roj-TV hylder PKK som en frihedsbevægelse - det er et problem i Tyrkiet, men har hidtil ikke været det i Danmark.
Blød landing i vente
Hverken Roj-TV's direktør, Imdat Yilmaz, eller selskabernes bestyrelsesformand, advokat Henrik Caprani Winkel, bliver slæbt for Københavns Byret, hvor sagen berammes. Det skyldes, siger statsadvokat Lise-Lotte Nilas til Ritzaus Bureau, at »vi går efter en hurtig afklaring og sidste ende få rettens ord for, om stationens sendetilladelse kan frakendes«. Straframmen for paragraffen om »opfordring til terror« er seks års fængsel, men såvel ordvalg som strategi tyder på, at Lise-Lotte Nilas søger en blød landing på sagen.
Det er nemlig i høj grad tvivlsomt, om stationen kan dømmes. Så sent som den 23. april 2008 fastslog Radio- og TV-Nævnet, at selv om Roj-TV kan »virke stødende på de tyrkiske myndigheder eller andre, medfører det efter nævnets opfattelse ikke en overtrædelse af radio- og fjernsynslovgivningen«.
Kendelsen var svar på en klage fra Tyrkiets ambassade i København over et Roj-indslag, der viste tyrkiske soldater i PKK-fangenskab i Kandil-bjergene på grænsen til Irak. Radio- og TV-Nævnets kendelser forholder sig til EU's Venedig-kriterier for ytringsfriheden, der sætter grænsen ved »at fremme virksomhed« for terrorister.
Såvel Dansk Folkepartis Peter Skaarup som Socialdemokraternes Karen Hækkerup har hilst tiltalen velkommen - og åbenbart ikke ud fra forskellige motiver. Således udtaler Karen Hækkerup, at tiltalen »tænder en rød lampe om terrorsager«, og hun agter at spørge Lars Barfoed om »hvad vi kan vente af den type sager fremover?«.
Karen Hækkerup kan have overset, at den type sager er sjældne i Danmark - der er kun ét fortilfælde, hvor en dansk araber i Brønshøj blev dømt for at ligge inde med al Qaeda-lignende videoer.
Endelig er det åbent om retten godtager, at PKK er en terrororganisation. I 2008 underkendte EU-Domstolen, at PKK-organisationen er på EU's terrorliste. En tysk appeldomstol har underkendt Tysklands beslutning om at lukke Roj-TV, men både Bruxelles og Berlin har ignoreret de to kendelser.
Et pudsigt sammentræf: Den tyrkiske regering - hvis ambassadør i København i går erklærede sin tilfredshed med indgrebet mod Roj - indrømmede i sidste uge, at den via stråmænd har indledt politiske forhandlinger med den livsvarigt fængslede PKK-chef Abdullah 'Apo' Öcalan, der blev dødsdømt i 1999 (hvorefter Tyrkiet afskaffede dødsstraffen). Öcalan dirigerer fortsat PKK såvel som organisationens politiske arm i det tyrkiske parlament, og motivet til kontakterne er, at Erdogan-regeringen ønsker at sikre kurdisk støtte til den folkeafstemning om forfatningsændringer, der finder sted om tre uger. Her kunne Roj-TV have gjort nytte.
Informations forsøg på at nå bestyrelsesformanden og direktøren var i aftes uden resultat. Imdat Yilmaz' kone meddelte, at manden ikke var hjemme og heller ikke kunne nås på mobiltelefonen, da den er beslaglagt af politiet.
»Du kan heller ikke sende e-mails, for de har også taget computerne,« tilføjede hun.


