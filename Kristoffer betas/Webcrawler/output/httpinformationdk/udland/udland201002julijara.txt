Julija er rasende på rivalen Jusjtjenko
Sindene er bragt i kog i Ukraine op til præsidentvalget i morgen. De to kandidater beskylder gensidigt hinanden for at planlægge svindel med valgloven og for voldsanvendelse


 Det lignede den ukrainske præsident Viktor Jusjtjenkos veltilrettelagte hævn over premierminister og præsidentkandidat Julija Timosjenko, da han torsdag i hast underskrev en lov, initieret af Timosjenkos modkandidat Viktor Janukovitj.
Loven, som bliver fordømt fra alle sider, ændrer reglerne for valget i morgen og gør det, hævder Timosjenko højlydt, muligt for Janukovitj at snyde i de valgkredse, hvor han står til stor opbakning.
Det var ellers netop den form for valgsnyd, som Timosjenko og Jusjtjenko kæmpede imod under den Orange Revolution for blot fem år siden. De to har siden viklet sig ind i en langvarig batalje, som er hovedårsag til, at ingen af dem har kunnet leve op til løfterne fra revolutionen og til, at Viktor Janukovitj har gode chancer for at vinde valget i morgen.
Risiko for vold
Janukovitj lyder mere og mere selvsikker og har travlt med at fremtræde som statsmanden, der søger at berolige både sine pro-russiske vælgere og de vestligt orienterede ukrainere, som ønsker et tæt forhold til EU og NATO. Han har dog også travlt med at advare imod Timosjenkos planer om snyd og undergravende angreb på demokratiet, hvis hun taber.
Timosjenko, derimod, lyder mere og mere skinger i sine udfald imod Janukovitj og med beskyldninger om valgsvindel på forhånd.
Hun har også truet med at gentage Den Orange Revolution med fornyet styrke, hvis Janukovitj får held til at snyde under valget. Samtidig hævder hendes talsmand, at Janukovitjs har planer om at provokere til voldelige sammenstød på Kievs gader, hvis han taber valget.
Der er da også en reel risiko for vold på gaderne. Tilhængere af begge kandidater er i færd med at opstille teltlejre i byen og den fungerende præsident Jusjtjenko har beordret indenrigsministeriets styrker til at bevogte Den Centrale Valgkommissions bygning, hvor den endelige optælling af stemmerne foregår. Filosofiprofessor Miroslav Popovitj, der er mentor for demokratibevægelsen i Ukraine og en erfaren analytiker, siger over telefonen fra Kiev, at Julija Timosjenko alligevel har en chance for at vinde valget.
Jusjtjenko skyldig
»Det hele afhænger af, om de vælgere, der stemte på andre kandidater under første valgrunde, kommer til valgurnerne i morgen. Hvis det lykkes Timosjenko at lokke dem til at stemme, så vil de fleste af dem stemme på hende. Men hun har det imod sig, at folk er dødtrætte af politikere og politisk kævl i det hele taget. Det kan blive en fordel for Janukovitj, der lover ro og orden og et godt forhold til både Øst og Vest,« siger Miroslav Popovitj.
Han peger samtidig på, at den tabende præsident Jusjtjenko, som fik under fem procent af stemmerne i første valgrunde, bærer en stor del af skylden, hvis Timosjenko taber til Janukovitj, der har en blakket fortid. Han er i lommerne på en gruppe ukrainske oligarker, var chefen bag den omfattende valgsvindel, der førte til Den Orange Revolution, og han har siddet i fængsel to gange for vold.
»Jeg skrev under valgkampen et åbent brev til Jusjtjenko, hvori jeg opfordrede ham til ikke at bekrige Timosjenko, fordi det stod klart for alle, at han ikke havde en chance. Men han valgte åbenbart at gøre alt for, at Timosjenko ikke vinder. Det ser ikke godt ud, at han forråder de fælles idealer på grund af personlige uoverensstemmelser med Timosjenko,« siger Popovitj.
Jusjtjenko har afvist, at han har indgået en aftale med Janukovitj, og han benægter også, at han vil være premierminister under en evt. præsident Janukovitj. Den post går formentlig til Sergej Tigipko, der kom på tredjepladsen i første valgrunde, ligegyldigt om vinderen er Timosjenko eller Janukovitj. Begge har offentligt tilbudt ham posten mod at få hans støtte.


