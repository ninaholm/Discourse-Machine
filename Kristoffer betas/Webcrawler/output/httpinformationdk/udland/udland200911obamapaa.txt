Obama på klimaoffensiv i Kina
Få uger inden klimatopmødet i København drøfter USA's præsident, Barack Obama, handling på klimaområdet med Kina og Indien
Kinesiske børnehavebørn i Shanghai stillet op foran en voksfigur af Barack Obama forud for hans besøg i Kina.


 Med mindre end en måned til det store klimatopmøde i København tager USA's præsident, Barack Obama, i denne uge hul på en ni dages rundrejse i Asien til Singapore, Japan og til den kinesiske hovedstad, Beijing. Her skal han blandt andet drøfte det svindende håb om en ny klimaaftale.
Obama er således på sin første officielle rejse til Kina, og ugen efter kommer Indiens premierminister, Manmohan Singh, til Washington. De tre lande, USA, Kina og Indien, der er verdens folkerigeste, har alle lovet handling på klimaområdet, men er uenige om, hvordan en ny klimaaftale skal se ud.
Derfor er der på nuværende tidspunkt udsigt til, at der i bedste fald kan blive enighed om en såkaldt rammeaftale.
Den amerikanske udenrigsminister, Hillary Clinton, siger, at der fortsat er håb om, at det er muligt at finde frem til et kompromis.
»Hvis vi yder størst mulig indsats og anvender den rette blanding af pragmatisme og princip, tror jeg, at vi kan sikre et stærkt resultat i København,« siger Clinton, der er på besøg i Singapore og slutter sig til Obama i Kina.
Kina og Indien mener, at de rige lande har et særligt ansvar for klimaforandringerne, og at udviklingslandene derfor ikke på samme måde skal være bundet af aftaler om at mindske CO2-udledningen.
På amerikansk side står Obama for et kursskifte i klimapolitikken i forhold til sin forgænger, George W. Bush, men har i lighed med Bush - og EU, Japan og de øvrige industrialiserede lande - krævet handling fra Kina og Indien.
Kina sviner mest
»Intet land står i højere grad med Jordens skæbne i sine hænder end Kina,« sagde den amerikanske klimaudsending, Todd Stern, for nylig på en høring i Kongressen.
Kina har, med sine 1,3 milliarder indbyggere, overhalet USA som verdens største udleder af CO2. Indien ligger på en fjerdeplads, men gennemsnitsinderen udleder fortsat kun en syttendedel så meget CO2 som gennemsnitsamerikaneren.
Trods uenigheder om, hvem der skal gå forrest i klimakampen, håber iagttagere, at spørgsmålet om klimaforandringer kan blive en katalysator, frem for en hindring, for et tættere forhold mellem Kina og USA. Og det har høj prioritet for Obama.
»På nuværende tidspunkt kan der komme et dramatisk skift i, hvordan de to lande forholder sig til hinanden, og jeg tror, at den vigtigste drivkraft i et sådant forhold er, hvorvidt vi kan samarbejde om klimaforandringer,« siger Orville Schell, direktør i Center for US-China Relations under tænketanken Asia Society.
Øget amerikansk samarbejde med udviklingslande kan ifølge iagttagere også være med til at bløde op på en anden stor hindring, nemlig den amerikanske kongres' modstand mod at indføre bindende regler for CO2-udledning. USA sender ligeledes sin energiminister, Steven Chu, til Kina og Indien i et forsøg på at gøre fælles fremskridt forud for topmødet i København den 7. til 18. december.ritzau/AFP

