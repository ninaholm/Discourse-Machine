Rusland forlænger præsidentperioden
Forfatningsændring skal bane vej for Vladimir Putins tilbagevenden til magten
Det var kun medlemmer af kommunistpartiet, der er i opposition, som stemte imod den lov, der forlænger embedsperioden for landets præsident. Kommunisterne har tidligere klaget over en centralisering af den politiske magt i Moskva.


 Det russiske parlament godkendte fredag endeligt en lov, som forlænger embedsperioden for landets præsident, efter at premierminister Vladimir Putin havde givet anledning til nye spekulationer om sin egen politiske fremtid.
Loven, der blev godkendt af parlamentets andetkammer, Dumaen, forlænger embedsperioden fra fire til seks år. Forfatningsændringen, der bliver den første i Rusland efter vedtagelsen af en ny forfatning i 1993, blev lanceret af præsident Dmitrij Medvedev for to uger siden. Den er siden blevet hastebehandlet på trods af en tiltagende økonomisk krise.
Fredagens afstemning var den tredje og sidste i Dumaen, hvor 392 af de deputerede stemte for, mens 57 stemte imod. Parlamentet er domineret af Kremls egne folk i partiet Det Forenede Rusland.
Kun medlemmer af kommunistpartiet, der er i opposition, stemte imod. Kommunisterne har tidligere klaget over en centralisering af den politiske magt i Moskva.
"Problemerne tårner sig op, når de, der sidder på magten, gør sig selv urokkelige," sagde Nikolaj Kolomejtsev fra kommunistpartiet efter afstemningen.
Lovudkastet skal godkendes i førstekammeret, hvilket anses for at være en formalitet. 
Endelig skal det behandles af to tredjedele af de regionale råd, hvilket ventes at vare en måned. 
Putins parti var forud for fredagens afstemning samlet til en kongres, hvor premierministeren talte om, hvordan Kreml vil håndtere virkningerne af den globale finansielle krise.
"Putin tog det politiske initiativ og ansvar med sin tale på kongressen, hvor det egentligt var Medvedev, som skulle have talt," sagde den politiske analytiker Dmitrij Badovskij til dagbladet Vedomosti.
Putins genkomst
En forlængelse af præsidentens embedsperiode opfattes af mange som en forberedelse af Putins tilbagevenden til landets øverste post. Han forlod den i maj, efter at have siddet i to perioder, hvilket er det maksimale.
"Den hast, hvormed Dumaen har gennemført denne reform, tyder på, at myndighederne har fremskyndet Putins tilbagevenden til Kreml," sagde Jevgenej Volk fra den konservative amerikanske tænketank Heritage Foundation.
Vedomosti citerede tidligere i denne måned to Kreml-kilder for, at Medvedev vil træde tilbage kort efter godkendelsen af forfatningsændringerne. De venter, at Putin vil stille op ved et præsidentvalg næste år. Forfatningsændringen, der blev vedtaget fredag, vil også medføre, at parlamentets medlemmer fremover vælges for fem år i stedet for fire.

