Dansk Ramallah-hus er åbnet - men måske på vej mod lukning
Det danske hus i Ramallah er åbnet med et mål om at skabe samarbejde og dialog. Men allerede nu er husets eksistens truet på grund af manglende penge


 BEIRUT - I sidste uge åbnede DHIP - Det Danske Hus i Palæstina - de gamle, forsirede metaldøre i Ramallah. Huset, der vil »formidle konkret, jordnært samarbejde«, altså en idé, der tager talemåden facts on the ground alvorligt. Glosen beskriver normalt afstanden mellem politiske aftaler og de faktiske realiteter, et tilbagevendende mellemøstligt problem.
Husets direktør, dansk-syriske Nathalie Khankhan, har denne landjord-til-landjord-vision om, at tværfaglig og -kulturel dialog mellem danskere og palæstinensere kan gøre mindst lige så meget for dansk-arabisk gensidig forståelse, som de akademiske konferencer, der f.eks. blomstrer på Det Danske Institut i Damaskus.
Et projekt går f.eks. ud på udveksling af auto-mekakinere, og i den forbindelse søger Ramallah-huset efter kvindelige danske mekanikere, der vil svinge skruenøglerne i Vestbreddens spraglede værkstedsmiljøer.
Huset har rent faktisk været i brug siden april i år, men spørgsmålet er allerede: Hvor længe endnu? Bestyrelsesformanden, Sune Segal, sagde i sin åbningstale på café Tranquebar i København, at huset allerede er nødlidende økonomisk, da den million, som udenrigsministeriet tildelte i foråret 2009, er ved at være opbrugt til etablering, lønninger og drift.
Nægtet indrejse
Nye sponsorer skal findes før huset er økonomisk selvkørende med indtægter fra de forskellige projekter og Palæstina-interesseredes studieophold, og i de kommende dage vil DHIP-arrangementer i Odense og Århus bære budskabet videre.
Pengene fra udenrigsministeriet var en engangs-bevilling, baseret på at huset kunne klare sig efter et år. Det kan det ikke, bl.a. fordi Nathalie Khankan i tre måneder blev nægtet indrejse til Vestbredden efter et ophold i Danmark.
Huset, der altså er en kloning af studie- og projektformål i forlængelse af interessen for dialog med den arabiske verden, som Per Stig Møller etablerede i 2003 med det Arabiske Initiativ, er nok nødsaget til at søge endnu en udenrigsministeriel bevilling for at klare skærene.
I udenrigsministeriet siger en medarbejder i MENA-kontoret (MENA: Middle East North Africa, red.), at det er udenrigsministeren, der i den sidste ende skal tage stilling til en ny bevilling.
»DHIP må sende en ny ansøgning, hvor der argumenteres for behovet og dets årsager,« siger vedkommende.
MENA-kontoret indstiller så til Lene Espersen, om en ansøgning kan imødekommes, »og det vil bero på, hvad vi i givet fald får fra DHIP's bestyrelse,« siger MENA-medarbejderen.
Sune Segal siger, at en begrundet ansøgning om en tillægsbevilling til driften er på vej til ministeriet.
Generøse tilskud
Udenrigsministeriets kulturelle aktiviteter bl.a. via Det Arabiske Intiativ er generøst med tilskud til allehånde dialog-projekter i den arabiske verden. Således er en disc jockey-workshop for palæstinensiske flygtninge netop afviklet i Libanon, Jordan og Syrien. Huset i Ramallah vil altså også inddrage skruenøgler, høstredskaber, tekstiler og rigtige musikinstrumenter.


