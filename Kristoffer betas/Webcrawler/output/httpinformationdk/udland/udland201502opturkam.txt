Optur i kampen for klimaet
Der meldes om fornyet optimisme i forhandlingerne om en global klimaaftale. Samtidig bobler kampagnen for aktionærboykot af fossile selskaber. Men forude venter kendte konflikter
 Briter demonstrerede i slutningen af januar for at få forbudt fracking, og nu har alle klimaaktivister måske noget at glæde sig over. I hvert fald er den klimaforhandlingsrunde, der netop har fundet sted i Geneve, sluttet i højt humør


 Hvis mængden af ord afspejler fremskridt, så er der gjort markante fremskridt under den klimaforhandlingsrunde, der i går sluttede i Geneve, Schweiz.
Ugen igennem har forhandlere fra alverdens lande arbejdet med den tekst, der skal danne udgangspunkt for en global klimaaftale på COP21-mødet i Paris til december. Og hvor forhandlerne i søndags startede med 38 sider, var man i går nået op på 86 sider. Tilmed var stemningen ved Geneve-mødets afslutning bedre end under mange af de forudgående traumatiske runder i den efterhånden mangeårige proces frem mod en global aftale.
Også andre steder var stemningen god. Mens der blev studeret paragraffer i FN’s Palais des Nations i Geneve, gennemførte græsrødder verden over aktioner for det fossilfri samfund under sloganet ’Frasælg aktiver i kul-, olie- og gasindustrien’.
»Det er tydeligt, at signaler fra omverdenen som disse spiller ind i klimaforhandlingerne om det langsigtede mål, dvs. hvordan vi kan stoppe det usunde misbrug af fossile brændsler og sætte kurs mod et fossilfrit samfund med 100 pct. vedvarende energi,« siger klimapolitisk rådgiver i Greenpeace Jens Mattias Clausen, der har fulgt Geneve-mødet ugen igennem. Således rummer den 86 sider lange tekst fra Geneve op mod 15 alternative formuleringer om et langsigtet mål for den globale indsats, lige fra »fuld afvikling af den fossile energi i 2050« til »en afvigelse fra ’business as usual’«.
Det gode humør
Den gode stemning ved Geneve-mødets afslutning skyldes netop, at mødets formandskab valgte at lade alle lande få alle tænkelige forslag på alle områder indlemmet i det, der nu er et meget omfangsrigt udkast til en Paris-aftale.
»Den mest værdifulde ressource i disse forhandlinger er tillid. På dette møde er der blevet investeret meget stærkt i denne ressource,« sagde Christiana Figueres, chef for FN’s klimasekretariat, ved mødets afslutning.
Hun sagde også, at der er en voksende forståelse blandt parterne af, at en klimaaftale skal være styret af, hvad videnskaben – dvs. FN’s klimapanel, IPCC, – siger om de nødvendige tiltag, nemlig at de globale temperaturstigninger skal holdes under to grader. Det indebærer – i Figueres’ udlægning af IPCC – at udledningerne af drivhusgasser må toppe »inden for et årti«, og at verden derefter skal nå »klimaneutralitet i anden halvdel af dette århundrede«.
Om det er realistisk, afhænger af to ting: om landene inden 1. april indleverer frivilligt fastsatte, nationale CO2-reduktionsmål, som tilsammen er skrappe nok til at sikre tograders-målet. Og om selve Paris-aftalen rummer mekanismer, der kan sikre målenes realisering.
Med frivilligheden som mange landes – herunder USA og Kinas – betingelse for at ville indgå en Paris-aftale, anses det for givet, at summen af nationale CO2-mål ikke vil være tilstrækkelig. Derfor har bl.a. EU forlangt en fælles opstramningsproces for målene inden COP21 i december. Det kalder bl.a. Indien en uacceptabel indblanding i landes indre anliggender, og Christiana Figueres signalerede i går, at der snarere bliver tale om, at Paris-aftalen beslutter en efterfølgende »langsigtet proces« med gradvist at stramme målene op.
Den 86 sider lange tekst skal næste gang diskuteres ved en forhandlingsrunde i Bonn til juni. Her vil det vise sig, om det gode humør fra Geneve kan holde, når man skal gå fra blot at lukke alle tænkelige forslag og synspunkter ind i teksten til armlægningen om, hvad der skal smides ud, og hvad man faktisk skal forpligte sig på i Paris.
»Efter årevis af fejlslagne forsøg og brudte løfter er det ikke nogen lille bedrift at have genskabt fælles ejerskab og tillid til processen,« sagde talsmanden for de udsatte ø-stater i AOSIS-alliancen, Maldivernes FN-ambassadør Ahmed Sareer, ved Geneve-mødets afslutning.
Ifølge Greenpeaces Jens Mattias Clausen, der også er opmuntret af stemningen i Geneve, lurer de kendte konflikter under overfladen.
»Man har ikke løst nogen af kernespørgsmålene på dette møde, og u-landene har f.eks. mindet om, at hvis en aftale også skal indebære højere ambitioner og CO2-reduktioner for u-landes vedkommende, så er i-landene nødt til at lægge penge på bordet,« siger han.
Strandede værdier
Parallelt med Geneve-mødets afslutning blev der i op mod 50 lande verden over gennemført aktioner som led i kampagnen for at droppe investeringer i de fossile energiselskaber. Kampagnen arbejder for at få institutionelle investorer til at afhænde aktier i selskaber, der udvinder kul, olie og gas.
Argumentet er, at op til 80 pct. af de kendte fossile reserver ifølge IPCC skal forblive urørt i undergrunden, hvis der skal være en rimelig chance for at holde temperaturstigningen under to grader. Hvis en Paris-aftale eller andre klimainitiativer fører til, at en stigende del af de fossile reserver ikke hentes op, kan aktier i de fossile selskaber ende som ’strandede værdier’, dvs. investeringer, der aldrig tjener sig hjem.
Ifølge Fossil Free-kampagnen, der stod for de mange aktioner i går, havde 180 institutionelle investorer ved årsskiftet besluttet at afhænde fossile værdipapirer.
»Der er nu mere end 500 aktive kampagner for frasalg i gang på universiteter, i byer, kirker, banker, pensionskasser og andre institutioner,« siger May Boeve, direktør i kampagnen.
Gårsdagens aktioner omfattede også et møde i København, hvor initiativet Ansvarlig Fremtid holdt workshop om, hvordan hjemlige pensionskunder på dette forårs generalforsamlinger kan bane vejen for et nej til fossile investeringer.
»Mon ikke magistrene på deres næste generalforsamling og mange andre med dem må erkende, at afkastet i olieøkonomien ikke er, hvad det har været. At det er tid at tænke nyt og handle derefter,« skrev EU’s tidligere klimakommissær Connie Hedegaard i går i en kommentar i Politiken.

