Obama kom tomhændet fra G20-møde
Kineserne gav sig ikke for amerikansk pres, og ubalancen i verdensøkonomien fortsætter efter topmødet, som heller ikke bragte fremskridt for klima og grøn økonomi
Mens man ikke kunne finde fælles fodslag til egentlige aftaler under G20-topmødet, var det sydkoreanske politi anderledes beslutsomme over for demonstranter - bl.a. fagforeningsmedlemmer fra den franske virksomhed Valeo Mando Electrical Systems Korea Limited.


 Som ventet lykkedes det ikke USA's præsident, Barack Obama, på G20-mødet i Seoul at presse Kina til justeringer af den kinesiske valuta som middel til at dæmpe den truende ubalance i den internationale økonomi.
Sluterklæringen fra de 20 største økonomiers møde fastslår, at »verdensøkonomien fortsat er truet«, og at »en ukoordineret politik vil lede til et dårligere resultat for alle«. Men den erkendelse var ikke nok til konkrete aftaler eller tilsagn om indgreb. Stats- og regeringschefernes fælles tekst når ikke meget længere end til at love et sæt »indikative retningslinjer« til registrering af de løbende ubalancer i verdensøkonomien. Hvori retningslinjerne skal bestå, skal dog først diskuteres til næste år.
Præsident Obama har lagt pres på sin kinesiske kollega, Hu Jintao, for at få en opskrivning af den kinesiske møntfod, renminbi, for at bremse pengestrømmen fra vest mod øst og dermed modvirke den helt uholdbare situation, hvor Kina ophober valuta via massiv eksport, mens USA øger sin enorme gæld ved stærk import.
På en pressekonference efter G20-mødet søgte Obama at opretholde presset.
»Den er undervurderet,« sagde han om den kinesiske valuta, »og Kina bruger enorme summer på at intervenere i markedet for at fastholde den undervurderet.«
På sin side fastholt den kinesiske leder, at USA's centralbank bidrager til at holde dollarkursen kunstigt nede ved beslutningen om at pumpe 600 mia. dollar ud i økonomien via opkøb af amerikanske statsobligationer.
Nederlaget til præsident Obama skal lægges oven i nederlaget indkasseret ved G20-mødets start, da det mislykkedes præsidenten at opnå en handelsaftale med værtslandet Sydkorea om at åbne sit marked for amerikanske biler og kødprodukter, en aftale som skulle have sikret amerikansk eksport for 10 mia. dollar og 70.000 job. Den amerikanske præsident udlagde på sit pressemøde resultatet som en konsekvens af USA's aktivisme.
»En del af grunden til, at det nogle gange tager sig ud, som om USA tiltrækker modstand, er, at vi bringer nye ideer frem. Det letteste for os ville være at indtage en passiv rolle og bare lade tingne flyde - det ville ikke give konflikter (...) Modstanden er naturlig. Den udspringer af, at USA udviser lederskab og at vi lægger et pres i forsøget på at skabe forandring,« sagde Obama.
Tynd grøn profil
G20-mødet i Seoul var også stedet, hvor stats- og regeringscheferne skulle gøre status over den internationale klimaindsats og deres fælles beslutning fra september 2009 om at udfase de massive subsidier til brugen af fossil energi: kul, olie og gas. Ifølge Det Internationale Energiagentur udgjorde disse subsidier i 2009 312 mia. dollar, mens den internationale støtte til vedvarende energi kun var på 57 mia. dollar.
De politiske ledere siger i topmødeerkæringen, at »vi gentager vor vilje til at tage stærke og handlingsorienterede skridt« for at beskytte klimaet og at bakke op om den forhandlingsproces i FN-regi, der om to uger genoptages på COP16 i Cancun, Mexico. Der er imidlertid ingen nye løfter eller gennembrud i forhold til de uenigheder mellem bl.a. USA og Kina, som hidtil har været barriere for en aftale.
Om de fortsatte subsidier til fossil energi hedder det i erklæringen, at G20-landene fortsat vil arbejde for »udfasning på mellemlang sigt af ineffektive subsidier til fossil energi«. Men heller ikke her var der nogen status over indsatsen eller mere præcise frister for udfasningen.
Internationale ngo'er er skuffede over statslederne på disse punkter.
»G20 har endnu engang vist sig ude af stand til at forfølge den grønne udvikling, som verdensøkonomien og miljøet har så hårdt brug for,« siger Daniel Mittler, politisk direktør i Greenpeace International.
»Der blev på mødet kæmpet om valutaer og handel, mens man ignorerede beslutninger om den nødvendige grønne energirevolution, der kan skabe arbejdspladser, nedsære udledningerne og dermed dæmme op for en anden global krise - de menneskeskabte klimaforandringer.«


