Syrien balancerer mellem reformer og dødeligt opgør
Bashar al-Assads regime har forsøgt med stok og nu gulerod at dæmpe oprøret i de syriske provinser, men spørgsmålet er, om det er for lidt og for sent — i Yemen rykker en afgørelse nærmere
I går, 'værdighedens fredag', blev seks dræbte begravet i Dara'a i det sydlige Syrien, der i en uge har udgjort den syriske revoltes centrum.


 Beirut — Magtens mønstre gentages i de forskellige styrers reaktioner på den arabiske revolte: Første fase er relativt mild undertrykkelse, anden fase er brutal nedslagtning af protesterende, i tredje fase fjernes statens magtapparat fra gaderne, indrømmelser og opfordring til dialog annonceres. Denne fase danner optakt til det afgørende opgør, som fremtræder forskelligt afhængigt af lokale forhold. I Egypten og Tunesien, hvor den nationale identitet er stærk og de sekteriske forskelle små eller helt fraværende, var det militæret, der 'prikkede' diktatorerne. I Libyen, delt både sekterisk og etnisk i et kludetæppe af stammer og grupper, gik diktatoren til militært modangreb, da han indså, at løfter og 'dialog' ikke virkede. I Bahrain med 70 pct. shiitter underlagt sunnimonarki og Yemen, splittet mellem syd og nord og mellem sunnier og shiitter, er de aktuelle magtforhold indtil videre uafklarede — magthaverne hænger stadig ved, men uden bred støtte, der kan sikre deres overlevelse. De andre regimer under mildere pres er Jordans, Saudi-Arabiens, Omans og Kuwaits.
Syrien er nu på dagsordenen som næste dominobrik, men om regimet falder, eller om det når at gennemføre reformer, der kan dæmpe uroen, står åbent.
Landet har den arabiske verdens største andel af kristne bortset fra Libanon, og med en moderne, selvbevidst byelite er Syrien ikke ulig Egypten og Tunesien. Alligevel har demonstrationerne mod Bashar al-Assads styre paralleller til Yemen, Bahrain og Libyen. De er mest voldsomme i områder, hvor staten er svag, og hvor klan- og stammeloyaliteter vejer lige så meget som det nationale tilhørsforhold. Dog er der indtil videre ikke hørt slogans, der kræver regimet afsat — på nær måske kritikken af Maher al-Assad, præsidentens bror og chef for hans livgarde, der kaldes 'kujon' med besked på at lade sine tropper 'befri Golan'. Men ellers er kravene koncentreret om politisk frihed og fast arbejde.
Bashars styre reagerede sent torsdag på urolighederne med reformløfter, herunder ophævelse af den permanente undtagelsestilstand, der har været i kraft siden 1963. Alternative partier til det regerende Baath-parti skal tillades, ligesom talskvinden for præsidenten, Bouthina Shaaban, lovede efterforskning af drabene på demonstranter i Dara'a, hvor antallet af dræbte officielt er 36, uofficielt mere end 100.
Konkret er fængslede dissidenter, anholdt den seneste uge, løsladt og de offentligt ansatte har ved præsidentdekret fået lønforhøjelse og skattelettelser. Dissidenter, der ikke vil nævnes ved navn, siger til Al Jazeera, at »det er for lidt og for sent«. »Fugle på taget,« som en syrisk iagttager sagde til Information.
20 dræbt i syd
I går på 'værdighedens fredag', blev seks dræbte begravet i Dara'a i syd, nær grænsen til Jordan, der i en uge har udgjort den syriske revoltes centrum. De sikkerhedsstyrker, der i en uge har skudt på demonstranter, var trukket ud af byen. Men ikke længere væk end at de forhindrede demonstranter fra nabobyen Sanamein i at marchere mod Dara'a for at deltage i begravelsen af seks dræbte. Ifølge Al Jazeera blev mindst 20 dræbt. I Damaskus stødte tilhængere og modstandere af regimet sammen, da omkring 200 aktivister samledes ved Ummayade-moskeen i solidaritet med Dara'a. I Hama, en sunnimuslimsk by nord for hovedstaden, gik folk på gaden efter fredagsbønnen med slagord mod regimet. Hama var i 1982 centrum for et oprør anført af militære medlemmer af Det Muslimske Broderskab, der blev slået ned med kampvogne og artilleri. Hele familier forsvandt ved den lejlighed, og på de damptromlede rester af den bydel, der blev skudt i smadder, er i dag hoteller, et sportscenter og et museum indrettet med dansk ekspertbistand.
I Aleppo, Syriens næststørste by og traditionelt sunni- og armensk-domineret, gik folk i demonstration til støtte for præsident Bashar al-Assad, der tilhører den lille shiasekt alawitterne, der kontrollerer Syriens militær og sikkerhedsapparat. Men i kystbyen Latakia, hjemsted for mange alawitter, gik omkring 1.000 i demonstration mod styret med krav om reformer.
'Jeg går af, hvis ...'
Situationen i Syrien er uafklaret, hvorimod en afgørelse synes at nærme i Yemen, hvor præsident Ali Abdullah Saleh i går rykkede et skridt nærmere sin uundgåelige tilbagetræden ved at love at gå af, så snart han kan aflevere regeringsmagten i »sikre hænder«. Disse hænder har dog ikke materialiseret sig.
I hovedstaden demonstrerede både tilhængere og modstandere af præsidenten i går, sidstnævnte beskyttet af deserterede militærenheder. I havnebyen Aden aktionerede demonstranter med krav om Salehs tilbagetræden. Flere af Yemens ledende officerer, diplomater og toppolitikere har sluttet sig til oprørerne, men præsidenten lovede igen i går sine tilhængere at »blive og kæmpe«, da han talte foran præsidentpaladset.
Den militære topchef, general Ali Mohsen al-Ahmar, der, efter snigskytter for en uge siden dræbte 46 demonstranter i Sana'a, gik over til oprørerne, har forhandlet med Saleh om en acceptabel form for hans tilbagetræden.
»Vi i ledelsen ønsker ikke magt« sagde Saleh til sine tilhængere, »vi er klar til at gå, men vi vil overlade magten i troværdige og sikre hænder, ikke til korrupte, hadefulde kollaboratører«. Saleh kaldte sin opposition for »en lille minoritet af narkohandlere, oprørere og illegale valutahandlere«.


