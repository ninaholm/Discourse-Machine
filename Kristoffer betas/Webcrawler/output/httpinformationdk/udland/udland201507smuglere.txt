Smuglere guider flygtninge ved at sammenligne EU-lande
Frontex’ talsperson, Ewa Moncure, ved ikke, om det konkrete skema stadig cirkulerer, eller om det bliver brugt af asylsøgerne til at vælge, hvilket land de vil drage til


 Hvor lang tid tager det at få familiesammenføring? Hvor mange penge kan man regne med? Hvor lang tid tager det at få sin sag behandlet? De spørgsmål fra flygtninge bliver besvaret i et skema udarbejdet af menneskesmuglere, så flygtninge og migranter kan blive forsynet med detaljerede informationer om vilkårene i de enkelte EU-lande, skrev Jyllands-Posten i går. Dermed kan asylsøgere tage bestik af forholdene, før de vælger deres destination, fremgår det ifølge avisen af et ikke tidligere offentliggjort dokument fra EU’s grænseagentur, Frontex.
Skemaet er angiveligt fra sidste år og kunne findes på en hjemmeside. Danmark var sammen med blandt andet Tyskland, Holland og Sverige på listen. Frontex’ talsperson, Ewa Moncure, ved ikke, om det konkrete skema stadig cirkulerer, eller om det bliver brugt af asylsøgerne til at vælge, hvilket land de vil drage til.
Ritzau

