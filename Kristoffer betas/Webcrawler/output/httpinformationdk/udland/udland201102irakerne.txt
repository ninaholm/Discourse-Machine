Irakerne vil have resultater, ikke revolution
Med titusinder i protest i mange byer og mindst 29 dræbte i kampe med sikkerhedsstyrker er oprøret nået til Irak. Men kravet er ikke regimets fald - man vil have el, vand, job og stop for korruption
Irakere på gaden i fredags, hvor der blev protesteret mod den udbredte korruption i landet og fremsat krav om helt generelle behov som el og rent vand. På fredag er der varslet nye protestaktioner.


 Irak har - i modsætning til hovedparten af de øvrige arabiske lande - demokrati med folkevalgt parlament og præsident. Men Irak har også - i lighed med hovedparten af de øvrige arabiske lande - voldsomme folkelige protester mod tingenes tilstand. I fredags kulminerede flere ugers utilfredshed i demonstrationer med titusinder af deltagere i Bagdad, Falluja, Basra, Ramadi, Tikrit, Kirkuk, Mosul og en række andre byer. Mindst 29 meldtes dræbt og hundreder såret under sammenstød med sikkerhedsstyrker, som både skød og brugte vandkanoner mod de protesterende folkemasser. I Bagdad foregik demonstrationerne - som i Kairo - på Tahrir-pladsen, hvor også journalister blev arresteret, lagt i håndjern, slået og truet på livet af sikkerhedsstyrkerne.
»Det var, som om de havde med en flok al-Qaeda-militante at gøre, ikke en gruppe journalister. Dagen i går var som en test, som et billede på det ny demokrati i Irak,« sagde en af de fængslede journalister, Hussam al-Sairi, efter sin løsladelse lørdag.
I nogle byer blev lokale myndigheders kontorer angrebet eller brændt, mens man i Basra tvang guvernøren til at træde tilbage og i Mosul jog ham på flugt.
Det folkelige oprør i Irak er tydeligt inspireret af begivenhederne i Tunesien, Egypten og andre arabiske lande. Men de irakiske protester handler ikke om regimeskift. Ikke om revolution, men om reform. Om at få det nye demokrati til at fungere.
»Skaf os elektricitet! Nej til korruption!« lød slagordene fredag i Bagdads gader. Ifølge Iraks elektricitetsminister, Hussain al-Shahristani, har landet et elbehov på 12.000 megawatt, men er stadig kun i stand til at producere 7.000. Det giver store vanskeligheder i hverdagen for landets indbyggere.
Samtidig plager arbejdsløsheden, ikke mindst de unge irakere. »De har ikke andet at lave end at protestere. Nogle af dem har akademiske grader, men de kan ikke finde gode jobs. De kan knapt få enderne til at mødes. Vi var i krig under det gamle regime, nu ruineres vi af korruption. Hvor er alle vore penge? Hvor er vore ressourcer?« spørger Ihsan, demonstrerende Bagdad-indbygger, ifølge nyhedsbureauet IWPR.
Nu skal der leveres
Meningsmålinger foretaget sidste efterår fortæller, at 61 procent af irakerne bifaldt den nydannede regering, samtidig med at 56 procent fandt, at den økonomiske situation var dårlig, og hele 59 procent syntes, at landet bevægede sig i den forkerte retning.
»I lande som Egypten og Libyen har regimet mistet sin legimitet, og derfor kræver folket et andet styre. I Irak er kravet ikke at få et nyt politisk system - det har man lige fået. Protesterne handler om, at den siddende regering skal tage sig sammen og bruge sin nye politiske magt til også at begynde at levere. Det er ikke et systemoverskridende krav,« siger Søren Schmidt, ekstern lektor ved Institut for Samfund og Globalisering på RUC.
Irak-ekspert og mellemøst-chef ved International Crisis Group, Joost Hiltermann, er enig.
»Den irakiske regerings legitimitet eller måden, den blev valgt på, anfægtes ikke. Det er en autentisk, folkevalgt regering, og det er meget svært at påstå, at den består af folk installeret af invasionsmagten USA. Irakernes vrede handler om, at politikerne ikke kan give dem en hverdag og økonomi, der fungerer,« siger han til Information.
Hiltermann indskyder, at mange irakere har det  forfærdeligt med, at det var nødvendigt med en amerikansk invasion for at få diktatoren Saddam Hussein fjernet. »De prøvede selv i 1991 og fejlede, og så gjorde USA det for dem i 2003 - det føler mange irakere sig ydmyget over. Og følelsen er måske endnu værre i dag, hvor de i lande som Egypten og Tunesien ser, at diktatorer faktisk kan fjernes på en anden måde.«
Søren Schmidt påpeger, at de nye politiske ledere i Irak »ikke er korrupte typer, der som Mubarak har levet hele deres liv i paladser.«
»De har faktisk været meget tættere på folket, og jeg tror, de har et oprigtigt ønske om at bruge den politiske magt på at forbedre vilkårene for befolkningen. Men det garanterer jo ikke, at det kan lade sig gøre. Demokrati skaber ikke pr. automatik rindende vand og el i kontakterne. Demokrati kan være en nødvendig betingelse, men det er ikke en tilstrækkelig betingelse,« siger Søren Schmidt. De irakiske demonstranters anklager om korruption har især været rettet mod de lokale og regionale myndigheder, hvor flere guvernører nu har følt sig presset til at træde tilbage.
Berørt af protesterne og af udviklingen i andre arabiske lande har Iraks premierminister, Nouri al-Maliki, de seneste dage gjort sig umage for at signalere vilje til at lytte til folket.
Regeringen har meddelt, at borgerne fremover vil få en vis basal elforsyning gratis, og søndag erklærede al-Maliki, at der skal skrides ind over for korruptionen, og at hans regering nu får 100 dage til at vise resultater - udebliver de, »vil der blive foretaget forandringer« i regeringen. Joost Hiltermann betvivler, at det frustrerende problem med elforsyning kan løses inden den varme sommer med stort behov for bl.a. aircondition.
»Man kan godt forestille sig, at irakerne til sommer går på gaderne i meget større omfang end hidtil, hvis problemet ikke er løst,« siger han. Foreløbig er der anmeldt nye store demonstrationer på fredag under temaet 'Fortrydelsens dag' med henvisning til ét-året for det seneste valg i Irak.
»Politikerne lytter til de aktuelle protester, for de er godt klar over, at det hurtigt kan blive et problem for dem selv næste gang, de skal stille op til valg. Hvis ikke de i et eller andet omfang formår at levere, kan Iraks nye system hurtigt blive destabiliseret igen,« siger Søren Schmidt.


