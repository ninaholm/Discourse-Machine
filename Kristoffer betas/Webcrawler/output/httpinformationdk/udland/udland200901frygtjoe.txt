Frygt for jødehad i Europa
Krigen i Gaza bringer sindene i kog i Europa. Repræsentanter for de jødiske samfund advarer nu mod en ny bølge af antisemitisme i de europæiske lande som følge af konflikten


 Europæiske jøder frygter en ny bølge af antisemitisme på grund af konflikten i Gaza. Ifølge Finn Schwarz fra Det Mosaiske Troessamfund er der udbredt bekymring for situationen blandt danske jøder:
"Vi indsamler oplysninger om antisemitisk chikane, og i næste uge skriver vi til vores medlemmer, fordi man i jødiske organisationer på europæisk plan er bekymret for situationen og derfor har bedt om oplysninger. Mit indtryk er, at mange har været udsat for ubehagelige bemærkninger, og at rigtig mange er bekymret for situationen," siger Finn Schwarz til Information.
Chikane mod jøder
Siden begyndelsen på den israelske offensiv i Gaza for to uger siden har der været rapporter om vold mod jøder og attentater mod jødiske institutioner i en lang række vesteuropæiske lande. I Stor-britannien, Belgien og Tyskland har der været brand-attentater mod jødiske synagoger. Efter attentatet mod synagogen i Toulouse i forrige uge udtalte den franske præsident, Nicolas Sarkozy, at Frankrig "ikke vil acceptere, at internationale konflikter muterer til vold mellem forskellige befolkningsgrupper i det franske samfund".
I Danmark blev to jødiske mænd beskudt i et indkøbscenter i Odense mellem jul og nytår, og sidste lørdag blev en demonstration på Rådhuspladsen i København for Israels ret til selvforsvar, som var arrangeret af Dansk Zionistforbund, chikaneret af Hamas-sympatisører:
"Vi kan ikke leve i den forestilling, at Danmark er et eventyrland. Vi er en del af det internationale samfund på godt og ondt," udtaler overrabbiner Bent Lexner.
Overrabbineren beklager, at danske jøder ikke fortæller mere åbent om deres problemer:
"Jødiske familier vil gerne leve anonymt. De tør ikke stille op i medierne og fortælle om deres oplevelser med chikane. Vi har et fodboldhold, der må spille under politibeskyttelse. Vores børn bliver chikaneret, når de går fra skole. Det er den situation, som vi lever i og med. Og spørgsmålet er så, hvordan vi kan ændre det," siger Bent Lexner.
Xenofobi i Europa
En undersøgelse, som det amerikanske opinionsinstitut Pew Research Center foretog i foråret 2008, viser, at negative holdninger til såvel jøder som muslimer i stigende grad vinder indpas i de europæiske lande.
Ifølge undersøgelsen er Spanien det mest antisemitiske land i Europa: 46 pct. af spanierne giver udtryk for, at de har et negativt syn på jøder. I lande som Rusland og Polen har over en tredjedel af befolkningen et negativt syn på jøder, mens henholdsvis 25 pct. og 20 pct. af indbyggerne i Tyskland og Frankrig er negativt stemt over for jøder. Undersøgelsen viser en markant stigning i antisemitiske holdninger i de fleste lande siden 2006.
Det samme gør sig imidlertid gældende, hvad angår holdningen til muslimer. Hele 52 pct. af Spaniens befolkning er således negativt indstillet over for muslimer, mens det i Tyskland og Frankrig er tilfældet for henholdsvis 50 pct. og 38 pct. af indbyggerne.
Undersøgelsen fra Pew Research Center viser endvidere et drastisk fald i opbakningen til selvmordsaktioner i muslimske lande siden 2002. Dengang mente f.eks. hele 74 pct. af muslimerne i Libanon, at selvmordsaktioner ofte eller nogle gange kunne retfærdiggøres. Det mener kun 22 pct. af de libanesiske muslimer i dag.
Når krigen er slut
Finn Schwarz fra Det Mosaiske Troessamfund siger til Information, at det jødiske samfund vil tage initiativ til møder med repræsentanter for de muslimske samfund i Danmark for at drøfte situationen:
"Når situationen i Mellemøsten spidser til, oplever vi også en radikalisering af muslimske miljøer i Danmark," siger Finn Schwarz, som dog ikke mener, at klimaet for nuværende er det rette til øget dialog mellem jøder og muslimer i Danmark:
"Jeg tror, at vi skal vente, indtil konflikten i Gaza er slut. Vi må først finde ud af, hvem vi skal snakke med, og hvem der vil snakke med os."

