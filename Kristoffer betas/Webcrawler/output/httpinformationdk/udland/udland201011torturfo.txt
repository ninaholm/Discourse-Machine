Tortur fører til frindelse i terrorretssager
Amerikanere og briter raser efter en millionerstatning til tidligere Guantánamofanger og frifindelse af alle på nær én. Men det er myndighedernes brug af tortur, der er årsagen, påpeger kritikere
Peter Quijano, der er forsvarer for den tidligere Guantánamo-fange Ahmad Ghailani, forklarer over for pressen, at hans klient har fået en fair retssag, efter han blev kendt skyldig i blot én ud af 285 anklager om mord og mordforsøg. Eksperter og pårørende til terrorofre raser over frifindelserne af flere tidligere Guantánamofanger.


 LONDON/WASHINGTON - Tortur mod terrormistænkte begået i hemmelige fængsler rundt om i verden er i denne uge vendt tilbage for at hjemsøge de britiske og amerikanske regeringer.
I Storbritannien har 16 tidligere Guantánamofanger fået tildelt sammenlagt 14 mio. pund (123 mio. kr., red.) efter at have indgået et forlig, hvor de har accepteret at droppe et sagsanlæg mod efterretningstjenesterne for deres medskyld i tortur begået af amerikanerne. I USA blev et potentielt hovedvidne afvist i den første civile retssag mod en Guantánamo-fange med henvisning til, at man havde fundet frem til vidnet ved hjælp af tortur. Ahmad Ghailani, der var anklaget for 285 tilfælde af mord og mordforsøg i forbindelse med ambassadebombningerne i Tanzania i 1998, endte med kun at blive kendt skyldig i en enkelt af anklagerne.
»Medvirken til bombning af en ambassade er en alvorlig dom,« siger Tom Malinowski, Human Rights Watchs Washington-direktør, til Washington Post.
»Men den oprindelige forseelse er tortur. Det ville også have hjemsøgt en militær domstol, og resultatet ville sandsynligvis have været det samme,« siger han.
Amnesty Internationals USA-ekspert, Rob Freer, er enig: »Tortur er uforenelig med retfærdighed. Information, der er fås under tortur, har ingen plads i en retfærdig retssag,« siger han til Information.
Hvis retfærdighed?
Mens menneskerettighedsorganisationerne understreger det positive i, at det civile retssystem i USA har dømt en terrormistænkt, og i at forliget med de 16 britiske eks-fanger viser, at det ikke er omkostningsfrit for regeringer at bryde loven, så er mange borgere i begge lande omvendt forfærdede over udfaldet.
En meningsmåling foretaget af YouGov viser, at 51 procent af briterne er imod forliget med eks-fangerne, mens kun 23 procent bakker op om det.
»Verden må være blevet vanvittig, når folk, som kommer med grundløse anklager om tortur, får mere, end ofrene for terrorisme modtager i kompensation,« siger Labour-parlamentsmedlemmet Ian Austin.
Overraskende dom
John Taylor, hvis datter Carrie døde ved terrorangrebet i London 7. juli 2005, siger ifølge avisen The Daily Mail, at han følte sig »fysisk syg og meget skuffet«, da han hørte om forliget: »Disse fyre tager ikke til Afghanistan og Pakistan for at få lidt farve. Jeg beklager dybt ideen om disse udbetalinger. De sender et forkert signal og tilsmudser mindet om ofrene for 7. juli,« siger han.
I USA er vredesudbruddet over, at Ghailani blev frikendt i alle på nær en anklage, ikke mindre højlydt, på trods af, at den 36-årige risikerer livstid.
»Jeg væmmes over dette justitsmord,« siger republikaneren Peter T. King, der er medlem af komiteen for Homeland Security: »Denne tragiske afgørelse demonstrerer det fuldstændigt vanvittige i Obama-regeringens beslutning om at retsforfølge al-Qaeda-terrorister via det civile retssystem.«
Den overraskende dom  - som anses for at være et  nederlag for Obama-regeringen - vil efter alt at dømme gøre det betydeligt sværere for den amerikanske præsident at opfylde sit løfte om at lukke Guantánamo Bay og retsforfølge de indsatte i USA frem for ved militære instanser på Cuba. Det erkender en topembedsmand i det amerikanske justitsministerium over for Information.
»Det skuffende resultat af retssagen betyder, at alle planer om at bringe andre terrorsigtede fra Guantánamo Bay for retten i USA ved civile domstole nu lægges i skuffen. Længere er den ikke,«  siger han og uddyber: »De planer kan ikke gennemføres; både fordi udfaldet af den aktuelle retssag er blevet, som det er, og fordi det flertal, der eksisterer i Kongressen mod at lade nogle af de terrorsigtede rejse ind i USA, vil blive forstærket efter januar, når den nye republikanske kongres starter sit arbejde.«
Embedsmanden ønsker at være anonym, da han ikke har tilladelse til at kommentere sagen over for medierne, men han har deltaget i for  regeringens forberedende arbejde, der netop havde til hensigt at statuere et  eksempel på, at Obama-regeringens fremgangsmåde, når det gælder terrorsigtede, skulle være anderledes end Bush-regeringens.
Uenighed
Amnesty Internationals Rob Freer erkender, at de to sager støder mange - især ofre for terrorisme - og kan få uheldige konsekvenser. Men han mener imidlertid, at det må være op til de amerikanske og britiske myndigheder at forklare ofre for terrorisme, hvorfor de to sager har udviklet, som de har.
»Tortur, hemmelig tilbageholdelse, 'forsvindinger' og manglende fremstilling af tilfangetagne for en domstol underminerer alt sammen retfærdigheden. Det var politiske beslutninger truffet af de amerikanske myndigheder. De bør besvare spørgsmålet om, hvordan deres politiske valg har forhindret ofrene for terrorisme i at  opnå retfærdighed,« siger Freer.
Human Rights Watchs Tom Malinowski mener, at den civile retssag mod Ahmad Ghailani viser, at det kan lade sig gøre - på trods af at hovedvidnet blev afvist.
»Jeg håber, at folk drager den konklusion af det her, at dette er måden at opnå hurtig og sikker retfærdighed på,« siger han.
»Den eneste forskel er, at  i denne retssal blev Ghailani dømt legitimt og uigenkaldeligt.«
Formanden for den britiske regerings terrorvagthund kaldte i et interview med BBC's Radio 4 retssagen et eksempel på, hvordan et »sofistikeret retssystem« fungerer.
»Da Obama besluttede, at Guantánamo-fangerne skulle retsforfølges i normale, civile retssale, forsøgte han at sikre, at kvaliteten af bevismaterialet, der blev anvendt i disse sager, var høj. Det er det, der er sket. Kritikken er ganske enkelt politisk,« siger lord Carlile.
Ikke desto mindre er diskussionen om, hvorvidt de civile retssystem egner sig til disse sager ikke udelukkende amerikansk. I den britiske sag var det første gang, at efterretningstjenesterne blev sagsøgt i det civile system. Årsagen til forliget var ifølge justitsminister Kenneth Clarke, at op mod 100 jurister var involveret i arbejdet med at gennemgå omkring 500.000 dokumenter i sagen - et arbejde som ville have taget tre til fem år og kostet skatteyderne 50 mio. pund (438 mio. kr., red.). Kilder involveret i arbejdet siger til britiske medier, at det civile retssystem var dårligt udrustet til at magte opgaven.


