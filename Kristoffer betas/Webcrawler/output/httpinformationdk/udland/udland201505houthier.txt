Houthier med ryggen mod muren
De startede som en protestbevægelse, men succes efter succes for Yemens houthi-bevægelse har trukket landets nuværende shiitiske lederskab ind i en stadig mere isoleret position, samtidig med at Saudi-Arabiens militærkampagne truer deres langsigtede eksistens. Kan houthierne overleve magten?
Tilhængere af houthi-bevægelsen var i januar på gaden i Sanaa for at vise deres støtte til bevægelsen.


 Det var en nyhed, der i sig selv var skræmmende nok. Men for Yemens houthi-bevægelse har den seneste uges rygter om en landinvasion anført af saudiarabiske soldater måske ikke været lige så foruroligende som en anden mere abstrakt og snigende bekymring. Nemlig spørgsmålet om, hvad bevægelsen helt præcis er – og hvad dens langsigtede mål er efter et år, hvor bevægelsen har oplevet en kometagtig og overraskende opstigning til magten i Yemen. Efter halvanden måneds luftbombardementer og en udvikling, der har viklet den shiitiske gruppe dybere og dybere ind i regionens kolde krig mellem Iran og Saudi-Arabien, burde den slags eksistentielle overvejelser egentlig være mindre presserende end gruppens umiddelbare overlevelse i Mellemøstens nyeste krig, men for en bevægelse, der indtil nu har fundet sin berettigelse som kritikere af undertrykkelse er situationen ikke så enkel.
For fra at være en protestbevægelse, der repræsenterede Yemens shiitiske zaidiminoritet over for Yemens sunnielite og den mangeårige diktator Ali Abdullah Saleh, og fra at være en bevægelse som talte imod korruption, magtmisbrug og økonomiske indskrænkninger og for rettigheder, er houthierne på kort tid blevet til magten selv. Bevægelsen er nu allieret med den afsatte diktator og anklaget for at ødelægge landet med en egoistisk og sekterisk prioritering.
»Der er meget, der er gået galt,« konstaterer Adam Baron, der indtil for nylig boede i Yemen og beskæftiger sig med landet ved tænketanken European Council on Foreign Relations. »Succesen er ganske enkelt kommet for hurtigt, og det, der egentlig var en regulær politisk bevægelse med en bredt appellerende sag – og en tilknyttet milits – er blevet en milits med en tilknyttet sag.«
Houthibevægelsen, der formelt hedder Ansar Allah, men som regel omtales som houthier på grund af dens grundlægger Hussein Badreddin al-Houthi og dens nuværende leder, hans bror Abdul-Malik Badreddin al-Houthi, startede som en art teologisk ungdomsbevægelse, der søgte en spirituel vækkelse med baggrund i zaidiernes religiøse forhistorie. En forhistorie, hvor en sayyid – en direkte efterkommer af profeten Muhammed – styrede Yemen i et slags moderat imamisk teokrati i en shiitisk tradition, der på de fleste punkter ligger relativt tæt op af sunnitraditionen.
Trussel mod diktator
Bevægelsen blev af Ali Abdullah Saleh set som en trussel mod hans styre, og han beordrede derfor grundlæggeren Hussein al-Houthi arresteret. En ordre der resulterede i et seks år langt oprør fra 2004 og frem til en fredsslutning i 2010. Freden varede ikke længe, før et nyt oprør sprang op – Det Arabiske Forår. Fredsslutningen og houthiernes erfaring som velorganiseret og kampberedt oppositionsorgan – også til dels inspireret af libanesiske Hizbollah og med et centralt religiøst paradigme om at være forpligtet til at gøre modstand mod en uretfærdig leder – betød, at de var en central aktør, da protesterne rullede hen over regionen i 2011.
I 2012 blev Saleh væltet af pinden i et mere eller mindre fredeligt regimeskifte, hvor den mangeårige diktator overgav magten på gunstige betingelser under en forhandlingsaftale formidlet af de arabiske golflande samlet i samarbejdsorganet GCC og en række andre internationale aktører. Det var ikke en aftale, der udstak nogen vigtig rolle til houthierne, som til gengæld kunne se til, mens den teknokratregering under ledelse af Salehs vicepræsident, Abd Rabbuh Mansur Hadi, som aftalen overgav magten til, sandede til i bureaukrati, manglende penge, korruption og den almene inerti af Yemens komplekse system af politiske aktører. Et system som den afsatte præsident Saleh engang beskrev som »at danse oven på hovederne af rasende giftslanger.«
Mens hovedstaden Sanaas traditionelle elite kæmpede med hinanden, protesterede houthibevægelsen mod en række problemer. Protesterne gav dem opbakning langt udover deres traditionelle magtbase i nord, blandt Yemens shiitter, og langt ind i sunnitiske kredse – og også blandt fremmede iagttagere.
Det var f.eks. problemer som den øgede fattigdom, som blev skabt af regeringens fjernelse af prisbegrænsninger på en række basale varer som benzin og basisfødevarer, den udbredte korruption, der hindrer Yemen i at bevæge sig fremad og fremmede magters indblanding i yemenitisk politik (det sidste først og fremmest i form af bandbuller mod de erklærede modstandere USA og Israel).
Samtidig tog bevægelsen sikkerhedsmæssigt også i højere og højere grad over i ly af andre elitegruppers interne kampe. I august og september sidste år førte en række demonstrationer mod stigende benzinpriser til, at houthierne i realiteten overtog kontrollen med hovedstaden Sanaa, mens Hadis regering formelt set blev ved med at regere landet. Lige indtil slutningen af januar i år, da han sammen med sin regering indgav sin afsked, nok under et vist pres fra de houthi-styrker, der få timer forinden havde erobret præsidentpaladset. Siden da er Yemen blevet regeret af en revolutionskomité under ledelse af endnu en houthibror, Mohammad Ali al-Houthi.
Fra minoritet til magt
Spørgsmålet er imidlertid, hvornår houthibevægelsen skiftede karakter fra at være repræsentanter fra en marginaliseret minoritet til at ville magten. Mens de fleste ædruelige analytikere afviser de vildeste beskyldninger om, at houthierne reelt skulle være en iransk skyggehær, synes houthiledernes mål at have ændret sig undervejs.
»Før var de marginale. De forsøgte at lave alliancer med folk. De forsøgte at være mere imødekommende over for andre politiske grupper,« konstaterede den saudiarabiske dokumentarfilmmager Safa al-Ahmad, der har lavet et stort portræt af organisationen i Yemen, for nylig til The Atlantic og forklarede, at hun under optagelserne har set en »massiv« forandring af organisationen.
»Så snart de kom til magten i Sanaa, begyndte de at kontrollere alting. De blev mindre imødekommende. Der blev stadig talt om anti-korruption og om at rydde op i regeringen, men deres adfærd på jorden var helt anderledes,« forklarer hun.
»Da houthierne fik kontrol i Sanaa, begyndte de at lave præcis de samme ting, som Ali Salehs regering gjorde mod dem. De begyndte at ’forsvinde’ mennesker, kidnappe folk, torturere dem, sætte dem i fængsel uden grund. Desværre er houthierne en milits. En milits er ikke i stand til at opbygge en demokratisk, retfærdig stat. Og det blev hurtigt blev meget tydeligt.«
Det er en forandring, der også er sket synkront med, at en række af bevægelsens civile ledere er blevet dræbt, og Adam Baron ser også en transformation af gruppen i den sammenhæng.
»Der er for mig ingen tvivl om, at houthierne grundlæggende er en politisk bevægelse, og at det var derfor, de gjorde så hurtige fremskridt. Men inden for de seneste otte-ni måneder har man set bevægelsen transformere sig, og i højere og højere grad er det den bevæbnede del, der har overtaget kontrollen,« siger han. »I sidste ende har de nok også haft for meget succes for hurtigt. De har ikke lavet planer for det, og derfor har de begået fejl.«
Spørgsmålet er, hvor houthierne ender. Mens særligt Oman, der er neutral i konflikten, forsøger at sætte liv i en række forhandlinger i Riyadh, er der foreløbig ingen tegn på, at houthierne vil deltage. Adam Baron vurderer på baggrund af en række mere eller mindre nølende tilsagn fra ekspræsident Salehs allierede, at den houthiallierede eksdiktator muligvis vil kunne lokkes til forhandlingsbordet. Men for houthierne vil det være temmelig meget mere vanskeligt.
»Houthierne ser det som en udryddelseskamp, og derfor kan de godt virke irrationelle: At saudierne ganske enkelt vil udrydde dem, og at de derfor kæmper for deres eksistens. Og baseret på megen af den retorik, der bliver hvirvlet rundt i sunnikredse, er det er ikke uforståeligt. Ordet udryddelse bliver brugt.«
Omvendt er der næppe nogen udsigt til en fremstrakt hånd fra den nye saudiske ledelse til houthierne.
»Jeg ved ikke, hvad det saudiske endgame er, jeg er ikke sikker på, at der findes en plan. Men det er ret tydeligt, at Kong Salman har malet sig op i et hjørne, hvor han ikke kan tåle at vise svaghed i sin nye krig.«
Spørgsmålet er, om houthierne har gabt over for meget, for hurtigt.

