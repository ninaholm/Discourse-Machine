Det gik så godt - indtil krisen i 2008
Inden et topmøde i New York i næste uge om en halvering af fattigdommen i Den Tredje Verden lægger en ny FN-rapport en stor del af skylden for de seneste to års manglende fremskridt mod de ambitiøse 2015-mål på finanskrisen i 2008


 BOSTON - Indtil finans- og økonomikrisen i 2008 så det lyst ud for De Forenede Nationers plan om at halvere fattigdom og sult i Den Tredje Verden inden 2015. Men i det seneste par år er mørke skyer dukket op over det ambitiøse FN-projekt.
Ikke desto mindre bevarede generalsekretær Ban Ki-moon optimismen, da han i går på en pressekonference i FN måtte konstatere, at det kan blive sværere end forventet at komme i mål i 2015.
Det kniber først og fremmest med virkemidlerne.
»Vi havde håbet at nå op på en 20 mia. dollar højere årlig udviklingsbistand i år. Desværre tæller Afrika - som mest af alt har behov for hjælp - for 16 mia. dollar af de manglende penge,« sagde FN-chefen.
Det ser heller ikke godt ud for de fattige landes mulighed for at eksportere flere af deres varer til rige forbrugermarkeder. Doha-runden står nemlig stille. Lægemidler koster stadig to-tre gange mere end de burde i udviklingslande, teknologitilførslen er for lav, og selv om et voksende antal lande nu er blevet mere eller mindre kvalificerede kandidater til at modtage gældslettelse, sidder mange af dem stadig i gældsfælden.
»Udfordringerne er store, men lad os ikke skræmme,« sagde Ban Ki-moon. »Trods tilbageslag, mangler og hindringer råder vi over virkemidler og ressourcer til at opfylde målene i 2015. Vi har allerede gjort fantastiske fremskridt.«
Positiv tone
Generalsekretæren har gode grunde til at slå en positiv tone an. Mandag skal han på et topmøde i New York være vært for stats- og regeringschefer fra 154 lande; de er blevet indbudt til at vurdere, hvor langt verdenssamfundet er kommet med de otte 2015-mål, som man satte på et topmøde i FN i 2000, og hvad man kan gøre for at nå i mål.
I opløbet til næste uges topmøde har den danske FN-ambassadør Carsten Staur og hans kollega fra Senegal, Paul Badji, haft til opgave at skrive en kladde til en topmødetekst, som lå færdig for nogle dage siden med grønt lys fra alle medlemslandenes FN-delegationer. Men i sidste instans er det politikerne, der skal skrive under, så ændringer i dokumentet i sidste øjeblik kan ikke udelukkes.
På baggrund af den opfølgningsrapport, som generalsekretæren præsenterede i går, er det f.eks. muligt, at nogle afrikanske og latin- amerikanske lande vil kræve større forpligtelser fra de rige lande, end vestlige regeringschefer føler, at de kan tilbyde.
Det gælder især den finansielle bistand.
Overvågning af målene
I forbindelse med opfyldelsen af de otte mål over en 15 år lang periode fra 2000 til 2015 har FN-organisationen nedsat to overvågningsgrupper. Den ene har til opgave at måle, om udviklingslandene bevæger sig i den rigtige retning. Indtil 2008 så det ud til, at man var på rette vej. 400 mio. færre mennesker var tvunget til at leve for mindre end 1,25 dollar pr. dag. Andelen af fattige i verden var faldet fra 46 til 27 pct.
Kina og Sydasien tegnede sig for de absolut største spring fremad i bekæmpelse af fattigdom og sult; afrikanske lande syd for Sahara havde lige vendt pilen i den rigtige retning.
Så kom den store økonomiske recession i 2008-09. I den seneste rapport fra overvågningsgruppen i juni fortæller de nøgne tal en sørgelig historie. I Afrika var andelen af beskæftigede borgere med en løn under 1,25 dollar pr. dag faldet fra 67 pct. til 58 pct. mellem 1998 og 2008. I 2009-10 steg denne andel på ny - til 64 pct. Præcis det samme er sket med sult-indekset. Samme tendens gør sig gældende i Asien, om end i et mindre drastisk omfang.
Den hårde økonomiske krise i de vestlige industrilande fra 2008 og fremefter lagde op til en lavere stigningstakt end planlagt i udviklingsbistanden. Det har vist sig at være en korrekt formodning. Det er baggrunden for, at 20 af FN's underorganisationer tog initiativ til at nedsætte en anden overvågningsgruppe i 2008, som har til opgave at overvåge, om de valgte virkemidler er tilstrækkelige til at realisere de otte mål.
Bistandskløften
Denne overvågningsgruppe fokuserer primært på udviklingsbistand, frihandel og tilbagebetaling af gæld samt tilførsel af teknologi og billigere medicin.
Gruppen stiller sig et overordnet spørgsmål: »Er der opstået en kløft mellem, hvad de rige lande har lovet og hvad de rent faktisk leverer?«
Rapporten fra i går bekræfter formodningen. Det står især galt til med bistanden. Globalt set havde de rige lande under G8-mødet i Gleneagles i 2005 lovet at hæve bistanden med 50 mia. dollar pr. år. i 2010. Halvdelen af denne stigning - 25 mia. - skulle tilgå Afrika syd for Sahara.
Anno 2010 er kløften mellem den lovede og den leverede bistand blevet lidt mindre end i 2009 - nemlig 20 mia. frem for 26 mia. dollar. Det foruroligende er imidlertid, at de fattige lande, som har mest brug for mere hjælp, også er dem, der har fået den mindste andel af den ekstra skive kage lovet i Gleneagles. Ingen kan være i tvivl om årsagen.
»Den høje ledighed og statsgæld i vestlige industrilande gør det svært at få hjulene til at køre rundt igen. Det betyder, at opfyldelse af 2015-målene er blevet en større udfordring end tidligere,« hedder det i rapporten.
Især peges der på, at planerne i EU-området, og i mindre omfang i USA, om at gennemføre store besparelser for at bringe budgetunderskud ned højst sandsynligt vil betyde en fastfrysning af bistanden frem for en lovet stigning frem til 2015.
Den måske bedste illustration af, hvor sløvt det står til i de fleste rige lande, er den manglende opfyldelse af FN's mindstemål for bistand på 0,7 pct. af BNP. I 2009 lå andelen på 0,31 pct., hvor den vil blive liggende i de næste år, medmindre stats- og regeringschefer helt uventet skulle skifte mening på topmødet i næste uge.


