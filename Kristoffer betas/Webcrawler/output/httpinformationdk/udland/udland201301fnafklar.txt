FN vil afklare, om droneangreb er krigsforbrydelser
FN’s Kommission for Menneskerettigheder vil undersøge, om droneangreb i visse tilfælde er krigsforbrydelser. Undersøgelsen hilses velkommen af både politikere og menneskeretsaktivister – og måske endda af USA selv
Brandmænd slukker ilden i et hus i Gaza i 2006. En Israelsk drone sårede ti mennesker og dræbte to, den ene en lille pige.


 Er droneangreb en systematisk nedbrydelse af verdens spinkle regler for krigsførelse, eller er de blot en videreførelse af krigen med andre våben? Det spørgsmål er blevet mere og mere fremherskende i løbet af de seneste år, hvor dronerne har overtaget stadig flere af særligt amerikanske soldaters funktioner og samtidig udvidet slagmarken fra dens normalt afgrænsede krigsområder til at kunne foregå hvor som helst.Men samtidig er det også et spørgsmål, de færreste har haft et entydigt svar på.Derfor vil FN’s Højkommissariat for Menneskerettigheder starte en undersøgelse af, hvordan brugen af droneangreb flugter med den humanitære folkeret baseret på en formodning om, at der f.eks. i Pakistan kan være tale om krigsforbrydelser, når amerikanske droneangreb dræber civile i deres forsøg på at likvidere al-Qaeda og Taleban.»Hvis de relevante stater ikke er villige til at etablere effektive uafhængige monitoreringsmekanismer, kan det i sidste ende blive nødvendigt for FN at agere,« sagde organisationens særlige undersøger Ben Emmerson.Han vil sammen med FN-kollegaen Christoph Heynes stå for undersøgelsen, der konkret vil undersøge en række angreb i Pakistan, Yemen, Somalia, Afghanistan og Gaza.»Den globale måde at føre krig på har gjort umådelig skade på den konsensus, man tidligere havde om det juridiske grundlag, der understøtter international menneskeret og international humanitær lov. Den har også fejlagtigt retfærdiggjort en række alvorlige krænkelser af menneskerettigheder og af humanitær lov,« konstaterede Ben Emmerson ved pressemødet i går.Og diskussionen om droner er der i den grad brug for, mener både politikere og folkeretseksperter.»Det er meget grumset. Én ting er at bruge droner inden for et område, hvor der er væbnet konflikt, noget helt andet er, når man bruger det i områder, hvor der ikke er krig. USA hævder, at krigens love også gælder i de områder, men det er der megen uenighed om. Og i sidste ende risikerer konsekvensen at blive, at krigens regler bliver opløst. Især når andre lande end USA for alvor begynder at bruge droner på samme måde,« siger Peter Vedel Kessing, jurist og seniorforsker ved Institut for Menneskerettigheder.»Det er en god idé at få det undersøgt. Hvad er det for nogle procesregler, der gælder, hvordan sikrer man folks retssikkerhed, og kan man lave en procedure for at lave undersøgelser efter droneangreb?« spørger han.
Tvivlsomme konsekvenser
Spørgsmålet er, hvilke reelle konsekvenser FN-undersøgelsen kan få. Ben Emmerson var i sin præsentation ganske kritisk over for USA’s opførsel og han laver bl.a. undersøgelsen på opfordring af en række lande, der ikke netop kan præsenteres som USA’s perlevenner, samt organisationer, der ofte kritiserer stormagtens krigsførsel. Men det kan måske blive en fordel, mener Peter Viggo Jakobsen, som er militærforsker ved Forsvarsakademiet: »Jeg tror, det vil få en effekt hen ad vejen. Det er en del af en proces, og det vil kunne bruges af andre aktører, også internt i USA, at FN melder sig på banen på den her måde. Jeg tror, alle er klar over, at dronerne befinder sig i en gråzone, når det kommer til folkeretten, og at der er behov for en ny fortolkning af folkeretten på grund af den teknologiske udvikling. Amerikanerne har også meldt ud, at de arbejder på et regelsæt.«USA’s droneangreb er vokset voldsomt i antal under præsident Barack Obama og baseres i dag på retsprocesser i CIA-regi, der er skjult for offentligheden. Mere åbenhed om de processer ville være et første skridt mod en mindre grumset brug af droner. Om end det er et åbent spørgsmål, om USA og andre lande vil tage FN’s anbefalinger til sig.»Det er jo langtfra sikkert, at USA vil rette sig efter dem, men der er også en erkendelse i USA af, at der er brug for regulering. Efter sigende var Barack Obama selv ganske nervøs for, hvordan droneangrebene ville blive anvendt, hvis han ikke blev genvalgt,« siger Peter Vedel Kessing.
Danske droner i vente
I Danmark, hvor forsvarsminister Nick Hækkerup (S) har erklæret, at angrebsdroner er et sandsynligt element af det fremtidige danske forsvar, er der også en erkendelse af, at der er behov for mere præcise regler på området.»Det er en god idé med en undersøgelse. Droner som våben er hverken gode eller onde, men det er klart, at der er meget, der er usikkert omkring brugen af dem. Der er situationer, hvor de er blevet brugt, hvor der ikke er nogen tvivl om deres berettigelse, men der har også været situationer, som har været mere omdiskuterede,« siger han.– Betyder det, at Danmark vil følge de anbefalinger, FN når frem til?»Nu må vi se, hvad de anbefaler. Men min grundlæggende holdning er, at folkeretten skal overholdes, og at det er i alles interesse, at den bliver det. Og at det bliver klart, hvornår man gør det, når det kommer til droner.«

