Valg undervejs i Israel
Regeringsforhandlinger brudt sammen, og nyvalg er på trapperne. Det stopper samtidig fredsprocessen i Mellemøsten
Regeringsforhandlinger i Israel er brudt sammen, og udenrigsminister Tzipi Livni opfordrer nu til et hurtigt valg.


 Håbet om en fredsaftale mellem Israel og palæstinenserne inden præsident George W. Bush forlader Det Hvide Hus synes slukket, da Israel er på vej mod et nyvalg. 
Lederen af partiet Kadima, udenrigsminister Tzipi Livni, som uden held har forsøgt at danne en koalitionsregering, opfordrer nu selv til et hurtigt valg.
"Under de nuværende omstændigheder bør vi udskrive valg," sagde hun efter et møde med præsident Shimon Peres søndag.
Livni sagde, at hendes mulige politiske partnere i andre partier havde stillet "umulige krav" under de seneste ugers forhandlinger. Flere politiske kommentatorer vurderer, at et valg vil blive holdt i februar.
Vil ikke sælge ud
"Jeg er ikke parat til at sælge ud af Israels fremtid bare for at blive premierminister," sagde Livni, som nu står over for en hård valgkamp mod Benjamin Netanyahus højreorienterede parti Likud. 
Valget bliver det femte i Israel på mindre end 10 år. De palæstinensiske ledere er bekymrede for, at det foreløbig betyder afslutningen på forhandlinger med israelerne om en tostatsløsning.
"Vi håber, at israelerne vil vælge at fastholde fredsprocessen, "siger den palæstinensiske forhandler Saeb Erekat.
Præsident George W. Bush gjorde 2008 til det år, hvor han ville søge et gennembrud i fredsprocessen, så der kan være en aftale på plads, inden han går af som USA's præsident.
Men med kaos på den politiske scene i Israel er der kun gjort meget små fremskridt. 
De store og alvorlige spørgsmål om fortsatte jødiske bosættelser på Vestbredden og Jerusalems fremtidig status er langt fra en løsning.
Det er fortsat Ehud Olmert, som er premierminister. Han trådte i september tilbage efter at være sværtet i en korruptionssag. Men ifølge loven skal han blive på sin post, indtil der er dannet en ny regering. 
Livni havde under forhandlingerne især problemer med det ultrareligiøse Shas-parti, der traditionelt kræver, at staten afsætter betydelige beløb til dets religiøse støtter som modydelse for at støtte en regering.
ritzau/reuters

