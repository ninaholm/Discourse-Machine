Taleban har fat i den lange ende
De afghanske sikkerhedsstyrker kæmper en desperat kamp for at bevare kontrollen med landet, men prisen er meget høj. Med 80.000 vejspærringer er den afghanske hær spredt alt for tyndt ud, og det har givet Taleban let spil, mener EU’s særlige repræsentant i Kabul
En selvmordsbombemand fra Taleban-bevægelsen og flere bevæbnede mænd angreb i går parlamentet i Afghanistans hovedstad, Kabul.


 »Afghanistans Nationale Hær (ANA) har i løbet af de seneste 24 timer gennemført oprydningsoperationer i forskellige dele af provinserne Ghazni, Kapida, Uruzgan Daikundi, Kandahar og Helmand. 57 bevæbnede oprørere blev dræbt, dusinvis blev såret. To modige soldater fra ANA blev dræbt af en fjendtlig vejsidebombe. Må Allah, den almægtige og barmhjertige, hilse dem velkommen i himlen.«
Sådan lød dagsmeldingen fra det afghanske Forsvarsministerium i går. Ikke et ord om Talebans angreb på det afghanske parlament, hvor syv gerningsmænd og en kvinde og et barn blev dræbt samt mindst 37 såret. Og ikke et ord om Talebans erobring af endnu et distrikt – denne gang Dasht-i-Archi-distriktet i den nordlige del af Kunduz-provinsen.
Siden Taleban lancerede sin forårsoffensiv i midten af april, har de afghanske sikkerhedsstyrker kæmpet en desperat kamp for at bevare kontrollen med landets 34 provinser, 398 distrikter og tusindvis af landbyer. En kamp, som både handler om territorium og om opfattelser.
Og her er mandagens bombeangreb mod parlamentet i Kabul endnu en fjer i Talebans propagandahat.
Udadtil forsøger den afghanske regering at give indtryk af, at sikkerhedsstyrkerne har situationen under kontrol, men de daglige rapporter om en eller to modige soldater, som har mistet livet, er, ifølge både afghanske og vestlige kilder i Kabul, det rene opspind.
Det reelle tabstal ligger snarere i omegnen af 50 dræbte – hver dag. Og sådan har det været i månedsvis, hvilket betyder, at krigen mod Taleban har kostet de afghanske sikkerhedsstyrker flere tusinde menneskeliv, bare i år.
Uden at gå i detaljer indrømmede indenrigsminister Nur ul-Haq Ulumi for nylig på et pressemøde med internationale medier, at prisen for at holde Taleban stangen er meget høj.
»Vi lider meget store tab,« sagde han. »Sådan er virkeligheden.«
Sideløbende med de daglige kampe har flere indledende fredsmøder mellem den afghanske regering og oprørerne fundet sted i Kina, Qatar og Norge. Det har vakt håb om, at en fredsproces for første gang kan være inden for rækkevidde.
Information har spurgt EU’s særlige repræsentant i Afghanistan, den danske diplomat Franz-Michael Mellbin, hvordan fremtiden ser ud for afghanerne oven på tilbagetrækningen af størstedelen af de internationale styrker og valget af Ashraf Ghani som ny præsident.
Et splittet Taleban
– Er der overhovedet et håb om fred?
»Der er kommet gang i de indledende samtaler, men det er en meget ujævn og usikker proces. Der har flere gange været høje forventninger om, at det ville lykkes at få egentlige fredsforhandlinger i gang, men det er ikke blevet til noget endnu,« siger den danske diplomat, der følger den politiske og militære udvikling tæt.
Ifølge Mellbin skyldes det, at Taleban-bevægelsens ledere ikke er enige om, at fredsforhandlinger er en god idé.
»Der er en politisk fløj, som er interesseret i en fredsløsning, men der er også en fløj af kommandanter ude i felten, som ikke er interesseret i at miste deres magt og positioner, og de er blevet styrket efter forårsoffensiven gik i gang,« siger Mellbin.
– Har Talebans ledelse så meget kontrol over bevægelsen, at de kan levere fred?
»Det er svært at svare på, for Taleban er en meget broget skare af aktører. Der er nogle, der deler Talebans ideologiske opfattelse, men der er også en meget stor gruppe, som er med i Taleban af etniske eller stammemæssige årsager, og der er almindelige kriminelle eller andre, som ser en fordel i at kalde sig talebanere, så de kan fortsætte deres illegale aktiviteter,« siger han.
»Men først og fremmest er der en hel generation af kommandanter, hvis eksistensberettigelse er den væbnede kamp. Hvis Taleban slutter fred eller skruer ned for volden, forsvinder deres finansieringsgrundlag, og det er de naturligvis ikke interesserede i.«
Dyr strategi
Indtil videre har Taleban haft for let spil, understreger Franz-Michael Mellbin. Derfor er det gang på gang lykkedes dem at erobre kontrollen over yderdistrikter, selv i det relativt fredelige Nordafghanistan. Indtil videre har de dog ikke været i stand til at holde områderne.
»Det typiske billede er, at Taleban tager et distrikt og erklærer sejr, så barrikaderer de sig og venter på regeringsstyrkerne, der så kommer og rydder op igen. Indtil videre har Taleban ikke kunnet holde nogen distrikter, men det er en meget dyr måde at bevare kontrollen med landet på for de afghanske sikkerhedsstyrker,« siger han.
Også Mellbin mener, at de afghanske sikkerhedsstyrker har lidt meget store tab. Noget tabstal har han dog ikke.
»Der er mange forskellige tal i omløb, men der er ingen tvivl om, at tabene er meget højere, end de afghanske myndigheder offentliggør.«
– Hvor længe kan de afghanske sikkerhedsstyrker holde til presset?
»Det afhænger af, hvornår de lægger deres strategi om. I øjeblikket er hær og politi spredt papirtyndt ud over hele landet, og det holder ikke. Det er alt for nemt for Taleban at løbe en vejspærring med fem mand over ende. De behøver bare dukke op og true med at skyde. Folk bliver jo ikke og kæmper, hvis de er fem mand mod 30,« siger han.
Ifølge Mellbin ved ledelsen i den afghanske hær udmærket, at deres strategi ikke holder, men Afghanistan har været politisk lammet siden præsidentvalget sidste efterår. Først for to uger siden fik præsident Ashraf Ghani udnævnt en forsvarsminister. Det blev den 57-årige tidligere sikkerhedsrådgiver Masoom Stanekzai, som har en stor reformopgave foran sig.
Uret tikker
I øjeblikket er det primært det dårligt uddannede og udrustede afghanske politi, der tager 75 procent af konfrontationerne med Taleban, og det er ifølge Mellbin med til at give oprørerne fremgang.
»Hæren er nødt til at samle sine styrker og tage initiativet til at nedkæmpe oprørerne, når de ved, hvor de befinder sig. Hele operationen skal vendes fuldstændig på hovedet. I dag er det Taleban, der har initiativet, og det skal være omvendt, hvis sikkerhedsstyrkerne skal holde til presset i længden,« siger han.
I det hele taget mener Franz-Michael Mellbin, at Afghanistan har spildt alt for meget tid efter præsidentvalget.
»Der er en åbning i øjeblikket, hvor det er muligt at få en fredsproces i gang, men den er begyndt at lukke sig,« siger han.
Taleban vejrer morgenluft, og nedtællingen til den endelige tilbagetrækning af de sidste 12-13.000 internationale styrker er i fuld gang. Ifølge planen skal de forlade Afghanistan ved udgangen af 2017, og en aftale om fortsat støtte er endnu ikke på plads.
»Målet er at få så stor en del af Taleban til at indgå i en fredsproces, så mængden af oprørere bliver så lille som muligt,« siger han. »Men man skal ikke tro, de vil forsvinde. Der vil stadig være en væsentlig mængde oprørere tilbage. Islamisk Stat er desuden dukket op i Afghanistan, og der er allerede nu flere modstanderne af fred, som ser IS som en platform, de kan bruge til at fortsætte den væbnede kamp.«
Taleban er desuden ikke alene på banen, det frygtede Haqqani-netværk, der primært opererer i de østlige provinser Paktia og Paktika, er formentlig heller ikke indstillet på nogen form for forhandling.
Målet er mindre vold
Når der alligevel er et vist håb om fred, skyldes det ifølge Mellbin, at Afghanistans magtfulde nabo Pakistan har skiftet kurs og nu er begyndt at presse Talebans ledelse til at forhandle.
Taleban har helt givet fået et signal fra Pakistans regering, om at de bør gå til forhandlingsbordet, men som altid taler Pakistan med flere tunger.
»Det er velkendt, at der er mange aktører i Pakistan, der konkurrerer om, hvem der bestemmer. Der er både en regering, et militær og sikkerhedstjenesten ISI,« siger Mellbin med henvisning til den magtfulde militære efterretningstjeneste, der har støttet Taleban gennem mange år.
Franz-Michael Mellbin understreger, at tiden under alle omstændigheder er knap, hvis det skal lykkes at få Afghanistan på ret kurs.
»Det afgørende er i virkeligheden ikke kun at få åbnet for fredsforhandlinger,« siger han. »Det afgørende er, om det fører til mindre vold. Præsident Ghani håbede, at han kunne få gang i forhandlingerne og reducere volden i år, men jeg tror ikke, det er muligt at nå. 2015 bliver under alle omstændigheder et afgørende år. Hvis den afghanske hær formår at holde skansen, er der måske stadig en chance næste år.«
Præcisering: Vi skrev tirsdag på forsiden af den trykte udgave af Information, at Taleban stadig har initiativet i Afghanistan efter 14 års kirg, 100 mia. dollar og træning af 350.000 sikkerhedsstyrker. Imidlertid dækker de 100 mia. dollar alene udviklingsbistanden. De samlede udgifter til krigen i Afghanistan ligger omkring 1.000 milliarder dollar.

