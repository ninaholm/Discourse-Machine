Muligt cyberangreb mod Merkels kontor
Et cyberangreb mod flere computere i det tyske parlament viser sig at være mere omfattende end først ventet, skriver den tyske avis Bild


 Hackerangrebet fandt sted i maj og beskrives som en »trojansk hest«, hvilket betyder, at det er forklædt som et harmløst program. Den trojanske hest blev opdaget på en computer i den tyske forbundskansler Angela Merkels kontor fredag. Ifølge avisen blev softwaren herefter spottet på i alt fem computere i Forbundsdagen. En talsmand for Merkels konservative parti CDU siger til avisen, at han »hverken kan be- eller afkræfte« hændelsen.
Det er ikke umiddelbart klart, hvem der har stået bag angrebet. I januar gik Angela Merkels officielle hjemmeside ligesom den tyske regerings og Forbundsdagens hjemmeside ned efter et hackerangreb. En prorussisk gruppe tog dengang ansvaret for angrebet.
I 2013 afslørede whistlebloweren Edward Snowden, at den amerikanske efterretningstjeneste NSA aflyttede Merkels mobiltelefon, hvilket udløste en diplomatisk krise mellem de ellers så nære allierede USA og Tyskland.
Året efter blev den amerikanske CIA-chef i Berlin udvist, efter det kom frem, at USA har brugt en medarbejder i den tyske efterretningstjeneste til at spionere mod det tyske parlament.  
Ritzau

