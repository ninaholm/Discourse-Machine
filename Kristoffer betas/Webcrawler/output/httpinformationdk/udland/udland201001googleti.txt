Er Google vor tids Stasi?
Internetgiganten Google har erobret verden med sin blanding af idealisme og teknologisk innovation. Nu møder internetgiganten imidlertid hård kritik for sin massive indsamling af personlige oplysninger om brugerne. I Tyskland overvejer justitsministeren et indgreb
Google får politisk opmærksomhed i Tyskland, hvor justitsminister Sabine Leutheusser-Schnarrenberger har ytret sin betænkelighed over for de virtuelle kort Google Earth Og Google Street View.


 Hvis du sender hemmelige e-mails til elskerinden, er du selv ude om, hvis din hustru finder ud af det. Sådan må man tolke internetgiganten Googles officielle holdning til udenomsægteskabelige aktiviteter efter en udtalelse fra topchefen Eric Schmidt. »Hvis du har gang i noget, du gerne vil holde hemmeligt, så skulle du måske slet ikke gøre det i første omgang«, sagde Schmidt i et nyligt interview til tv-stationen CNBC.
Sociolog Nils Zurawski, Hamburg universitet, er stifter af forskningsnetværket Surveillance Studies og udtaler til Information: »Schmidts udtalelse er fræk og uforskammet. På den måde bestemmer Google indirekte, hvad vi må og ikke må, og på den måde også, hvad de ønsker, at vi gør. Det kan ikke tillades under demokratiske betingelser«.
Schmidts kontroversielle syn på gængse forestillinger om privatlivets fred faldt som et svar på stigende kritik af Googles omfattende indsamling af informationer om deres brugeres adfærd på nettet. Enhver der benytter Google-relaterede produkter såsom den berømte søgemaskine, blogs, Youtube og Gmail efterlader nemlig spor og informationer, som virksomheden i stort omfang anvender til kommercielle formål.
Googles appetit på informationer om sine bruger genererer nu politisk opmærksomhed i Tyskland. For nylig udtrykte den liberale justitsminister Sabine Leutheusser-Schnarrenberger (FDP) sin bekymring for Googles »Gigantomani«. Blandt andet har Leutheusser-Schnarrenberger, der er kendt for sit standhaftige forsvar for individuelle rettigheder, langet ud efter koncernens igangværende projekt med at scanne millioner af bøger uden at skele til ophavsretslige spørgsmål. Samtidig har justitsministeren ytret sin betænkelighed ved funktioner som ved de virtuelle kort Google Earth og Google Street View.
Sidstnævnte kortlægger større byers gadesystemer, som derefter kan opleves på internettet i et førstepersonsperspektiv. Billederne har Google selv optaget ved hjælp af en bil med seks kameraer monteret på taget, men ifølge Leutheusser-Schnarrenberger er det ikke umuligt, at Google dermed kan anklages for krænkelse af privatlivet.
Senest har Google udviklet teknikken 'Goggles', som blev lanceret i december sidste år. Her tillader avanceret software, at fotografiske optagelser fra eksempelvis et kamera på en mobiltelefon lynhurtigt sammenlignes med en enorm billeddatabase, som konstant forøges for at forbedre teknologien. Jo flere indsamlede billeder, jo bedre kan teknologien 'genkende' en række virkelige objekter såsom stjernekonstellationer og historiske bygninger og derefter stille informationer om de genkendte objekter til rådighed for den heldige indehaver af Googles software.
Ny offentlighed
Udbredelsen af oplysninger om himmellegemer er næppe noget, der får borgerrettighedsgrupper til at råbe vagt i gevær, men inden længe vil teknologien bag Goggles være i stand til at genkende ansigter på vildtfremmede mennesker, som affotograferes på gader og stræder. Tænker man tanken til ende, vil en persons blotte ansigtstræk kunne røbe mere eller mindre fortrolige oplysninger om vedkommende - fra Facebook-konto, til e-mailadresser og politiske skriblerier i blogformat - alt afhængig af hvad der findes på nettet. Hvis teknologien bliver allemandseje, vil der være tale om en hel ny form for offentlighed.
Google har forsikret kritikere om, at teknologien ikke vil blive misbrugt og at man vil respektere gældende lovgivning på området. Det drejer sig ikke om overvågning og misbrug, men om at forbedre produktet for alle involverede. På trods af forsikringerne drog den amerikanske sociolog Richard Sennett i et interview i ugemagasinet Der Spiegel en hård sammenligning mellem Google og den østtyske efterretningstjeneste Stasi:
»Stasi var en organisation som Google. De indsamlede uhyre mængder af information om DDR-borgerne. De vidste ikke, om de skulle bruge alle informationerne, men selve det at indsamle dem blev et formål, sådan at staten havde alle date. Sådan er ånden. Ikke blot hos Google, men også i andre teknologier. Man samler informationer, fordi en eller anden måske vil anvende dem på en eller anden måde. Derfor findes dette dataoverskud. Og den bagvedliggende idé er altid at opnå magt gennem detaljeret viden om andre mennesker«.
For Google er kritikken ubelejlig af flere grunde. På den ene side har firmaet ry for at være et græsrodsbaseret og idealistisk foretagende, der i modsætning til det mere monopolistisk anlagte foretagende Microsoft kæmper den lille mands sag. 'Don't be Evil' hedder koncernens naivt simple slogan således.På den anden side kan Google svært respondere på selve kernen af kritikken, idet indsamlingen af oplysninger om brugernes vaner er en essentiel komponent i den unikke teknologi, der ligger til grund for firmaets succes.
Marketingsstrategier
Baseret på informationer om den enkelte brugers tidligere søgeresultater, opholdssted, alder og køn og lignende personlige data, kan Google nemlig skabe unikke søgeresultater, som i forbløffende grad matcher den enkelte brugers individuelle præferencer. Både brugeren og virksomheder profiterer således af Googles omfattende informationsdatabase, vil koncernen hævde.
Ifølge sociolog Nils Zurawski er den begrundelse imidlertid utroværdig:
»Det handler om kundernes interesser, men ikke deres egentlige ønsker. Kundernes interesser bruges udelukkende som orienteringspunkt for egne eller reklamepartneres marketingsstrategier.«
Der er ingen tvivl om, at Googles lovpriste teknologi har et uset kommercielt potentiale i en tid, hvor annoncering og reklamer i stadigt stigende grad retter sig mod snævert definerede målgrupper. I 2008 bestod 97 procent af Googles samlede omsætning på 21,8 mill. USD af reklameindtægter.
'Don't be Evil' lyder Googles berømte motto. Med topchefen Eric Schmidts udtalelse in mente er man fristet til at spørge, om mottoet udtrykker firmaets værdigrundlag, eller om det i virkeligheden er en ildevarslende formaning til det stadigt voksende antal af brugere, der samtykkende afgiver deres personlige data til Google.
Ifølge Nils Zurawski er der ingen tvivl. Firmaet bør selv underlægges overvågning for at undgå misbrug:
»Google kan i sidste ende ikke kontrollere sig selv. At påstå andet er bluff og marketingsstrategi«.

