En pave fra verdens ende
Valget af en argentinsk præst som pave er et nederlag for Vatikanets centraladministration, vurderer eksperter. Der er forhåbninger om reformer i kirken, mens pavens fortid under militærdiktaturet i Argentina vil blive gransket


 Den nye pave er andengenerationsindvandrer. Frans – romertallet efter pavenavnet er overflødigt, indtil en fremtidig pave vælger det samme, præciserede Vatikanets talsmand under torsdagens pressemøde – er som mange millioner argentinere søn af italienske forældre. Buenos Aires’ ærkebiskop, nu Roms biskop, er den første pave, der ikke er født i Europa.
»De tog næsten til verdens ende for at hente den nye pave,« sagde Jorge Mario Begoglio i sin første og usædvanligt lange og spontane tale på Peterspladsen onsdag aften.
Italienerne havde ellers varmet op til en hjemlig pave efter to udlændinge i træk. De italienske biskoppers råd var så langt fremme i skoene, at de kom til at udsende en pressemeddelelse, hvor Milanos ærkebiskop, Angelo Scola, blev lykønsket.
»Hvis Italiens krise også – om ikke især – er en krise for troen på fremtiden og således også på os selv, vil det at se en landsmand på Peterspladsen være en grund til stolthed og genoprejsning for landet,« skrev Corriere della Sera inden konklavet. I stedet måtte italiensk tv skynde sig til den landsby i Piemonte i det nordvestlige hjørne af landet, hvorfra pavens far udvandrede, for at finde en fætter, Delmo Bergoglio, som virkede irriteret over opmærksomheden.
Begejstrede katolikker
Teologen Hans Küng er begejstret over valget af Bergoglio. Schweizeren, som har været en vedholdende kritiker af pave Benedikts konservative linje, udtaler til La Repubblica, at argentineren er »det bedste valg«. Især det nye pavenavn begejstrer Küng.
»Frans af Assisi var alternativet til den kirke, der blev oplevet og levet som magt. Han var modsætningen til den største, vigtigste og mest magtfulde pave i middelalderen, Innocens III, der inkarnerede kirken som magtfaktor.«
Enzo Bianchi, en fremtrædende katolsk præst og intellektuel, er også tilfreds med Frans’ dyder.
»Jeg har haft det held at møde en beskeden mand med kristne værdier. Det kan man også se i hans måde at klæde sig på,« siger Bianchi, måske med henvisning til forgængerens iøjnefaldende garderobe.
Konklavet har været modigt ved at vælge den forrige paves nærmeste konkurrent og for første gang nogensinde at pege på en jesuiterpræst.
»Ingen anden orden er så velrepræsenteret i hele verden og bedre til at se universelt på tingene,« mener Bianchi.
Vatikankenderen Marco Politi betegner resultatet som et nederlag for kurien, Vatikanets centraladministration. Med valget af Bergoglio står en ledelsesfilosofi og en teologisk skole for fald.
Hvis latinamerikaneren kan gøre op med kuriens magtfulde statssekretær, Tarcisio Bertone, er der mulighed for reformer af kirkens institutioner, navnlig øget kontrol og gennemsigtighed i Vatikanets bank, IOR.
»Den enorme lyst til ny luft har vundet (…) Med valget af Bergoglio vinder de langsigtede kardinaler,« skriver Politi i Il Fatto Quotidiano.
Hjemlige modstandere
»Det er en synd at tænke ondt om andre, men man rammer ofte plet,« har en af Romerkirkens mest trofaste repræsentanter i italiensk politik, tidligere ministerpræsident Giulio Andreotti, sagt. Valget af den nye pave fremkalder selvfølgelig ikke kun ros.
»En argentiner, der ikke fordømmer militærdiktaturet? Den havde vi set komme!« tweeter satirikeren Sabina Guzzanti: »Alle snakker om pædofili, og hvad trækker de så frem efter nazisten? Godt gået!«
Den argentinske journalist Horacio Verbitsky har i flere bøger og i avisen Página12 beskrevet kirkens rolle under militærdiktaturet (1976-83) – i netop den periode, hvor Bergoglios karriere som gejstlig tog fart.
»Formålet (med pavens nyligt udgivede selvbiografi, red.) var især at tilbagevise påstande om, at han var kollaboratør under diktaturet,« siger Verbitsky, der anklager Bergoglio for at være skyld i anholdelsen af to præster. Argentinas præsident, Cristina Kirchner, er næppe heller henrykt for pavevalget. Bergoglio har blandt andet været en indædt modstander af indførelsen af ægteskaber for homoseksuelle og har udtalt, at »kvinder er naturligt uegnede til at varetage politiske hverv.«
 

