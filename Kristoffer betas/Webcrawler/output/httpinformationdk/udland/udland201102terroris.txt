Terroristbiler med danske nummerplader
Eftersøgte terrorister for attentatet i Moskvas lufthavn kører ifølge russiske politikere rundt i biler med danske diplomatnumre, men Danmarks ambassade savner ingen biler. Til gengæld har en kendt terrorist taget ansvaret for den seneste selvmordsbombe, som dræbte 36 den 24. januar


 Højtstående russiske politikere sagde i går til russiske medier, at myndighederne i Moskva jager en 0lille gruppe terrorister, som kører rundt i to biler med danske diplomatnumre, en Volvo med O10D11177 og en Folkevogn O10D13077.
Gruppen på op mod syv personer eftersøges for at have været med til at organisere terroranslaget med en selvmordsbomber i Moskvas største lufthavn, Domodedovo, den 24 januar, som kostede 36 livet og over 120 sårede på hospitalet.
Oplysningen kom bl.a. fra parlamentsmedlem Gennadij Gudkov, medlem af Dumaens Sikkerhedsudvalg, som netop havde holdt et lukket møde om efterforskningen af terroren med lederne af de russiske sikkerhedstjenester og efterforskningsudvalg.
To mistænkte arresteret
Førstesekretær ved den Danske Ambassade i Rusland, Ulrik Birk Petersen, siger imidlertid til Information, at ambassaden ikke har fået nogen henvendelse fra de russiske myndigheder, men, da nyheden dukkede op, henvendte ambassaden sig straks til politiet, der oplyste, at de nævnte biler ikke var på deres efterlysningsliste. Ulrik Birk Petersen siger desuden, at bilerne med nummerpladerne er i ambassadens varetægt og altså ikke stjålne.
En spekulation kunne være, at nummerpladerne er blevet kopieret, eller at Dumaens udvalg er fejlinformeret, men det ønsker Ulrik Birk Petersen ikke at kommentere. Lederen af efterforskningsudvalget, Aleksandr Bastyrkin, oplyste i går endvidere ifølge netavisen gazeta.ru og nyhedsbureauet Itar Tass, at myndighederne allerede har arresteret to terrorister fra Tjetjeniens naborepublik Ingusjetien for meddelagtighed i attentatet.
2011 bliver blod og tårer
Samtidig tog den berygtede tjetjenske terrorleder Doku Umarov i et videoklip på oprørernes hjemmeside kavkazcenter.com ansvaret for det blodige attentat og truede med, at der vil komme flere med regelmæssige mellemrum.
»Vi har hundreder af brødre blandt os, som er villige til at ofre sig selv. Vi kan gennemføre operationer når som helst og hvor som helst, som vi ønsker det,« siger Umarov, som kalder sig for emiren af Kaukasus i videoen. For få dage siden lovede samme Umarov, at for Rusland vil 2011 blive et år med »blod og tårer«.
Videoen er øjensynligt optaget samme dag som selvmordsangrebet blev gennemført, for han siger:
»Specialoperationen i Moskva i dag ... blev gennemført på min ordre.
Den 46-årige Umarov er kendt for at have deltaget i en lang række forbrydelser og for at være fanatisk islamistisk indstillet. Ifølge videoen siger han, at han bekæmper Putin-regimet og den russiske besættelse af Kaukasus for at få oprettet en islamisk stat i den nordlige del af Kaukasus, som i dag er russisk territorium.
Den russiske præsident, Dmitrij Medvedev, som hurtigt efter attentatet var ude med fyringer af sikkerhedspersonalet i lufthavnen, fortsatte i går med at fyre flere højtstående ledere af den russiske sikkerhedstjeneste, FSB.


