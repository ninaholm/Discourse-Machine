Israel udbyggede kolonisering af Vestbredden i 2008
I strid med internationale aftaler med USA og ’Kvartetten medvirkede israelske ministerier til anlæg af huse, veje, synagoger og politistationer på jord tilhørende palæstinensere  


 Beirut - Den mest relevante kommentar til det israelske parlamentsvalg i morgen kom ikke fra Tel Aviv eller Jerusalem, ikke fra Washington eller Moskva eller Bruxelles, men fra Ramallah. Her erklærede Salam Fayyad, leder af det palæstinensiske PA-styres 'regering', at han ikke kunne få øje på "en eneste israelsk politiker fra noget parti, som jeg vil tilbyde en rimelig løsning' på Mellemøst-konflikten."
"De ønsker alle sammen en delløsning, eller de går efter at forbedre besættelsens ansigt og vilkår medens bosættelserne fortsætter."
Godkendte bosættelser
Bosættelserne spiller ingen rolle in den israelske valgkamp - deres fremtid i forbindelse med en fredsaftale er ikke til debat mellem de fem store partier, Benyamin Netanyahus Likud, Tzipi Livnis Kadima, Ehud Baraks Arbejderpartiet eller den racistiske Avigdor Liebermans Yisrael Beiteinu og det ultraortodokse Shas-parti. Og af gode grunde: Ikke alene har Israel konsekvent brudt løfter om at fryse opførelse af nye 'enheder' i de eksisterende bosættelser, det viser sig nu, at forsvarsminister Ehud Barak har godkendt etablering af endnu en bosættelse på Vestbredden i strid med de aftaler, der blev indgået med 'Kvartetten' (USA, FN, EU og Rusland), da den såkaldte 'køreplan for fred' blev genstartet i Annapolis, Maryland, i november 2007. Ifølge en lækket database fra Baraks ministerium har tre fjerdedele af bosættelserne fået tilføjet nye 'enheder' - huse eller skurvogne til beboelse - i strid med 'køreplanen', som Israel har underskrevet. 30 af de i alt 120 'autoriserede' bosættelser har anlagt nye veje, skoler, synagoger og politistationer på privatejede palæstinensiske byggegrunde, somer konfiskeret af 'sikkerhedshensyn'. 
Andre 100 'ikke-autoriserede' bosættelser er anlagt af jødiske kolonister, og kaldes for 'illegale udposter' - en særpræget betegnelse i betragtning af, at alle bosættelser ifølge international lov er illegale. 
Den lækkede database blev igangsat for fire år siden, da daværende forsvarsminister Shaul Mofaz ønskede 'troværdige og hurtigt tilgængelige' oplysninger, der kunne bruges til at imødegå retslige søgsmål fra såvel palæstinensiske grundejere som menneskeretsorganisationer og venstreorienterede grupper. Hidtil har forsvarsministeriet afvist at offentliggøre indholdet af databasen med henvisning til, at den kunne skade national sikkerhed og forholdet til fremmede stater. 
Det blev avisen Ha'aretz, der afslørede databasens indhold, og selv om mange af oplysningerne var kendt i forvejen, er det første gang det bekræftes fra en af regeringens egne databaser, at bygge- og anlægsministeriet er direkte ansvarlig for mange nybygninger, opført i strid med internationalt bindende aftaler som Israel har underskrevet.
Flere bosættelser i 2008
Afsløringen kommer samtidig med en rapport fra 'Peace Now'(Fred Nu), den førende fredsbevægelse (hvilket ikke siger nær så meget, som tidligere), hvoraf det fremgår ved en simpel optælling, at udbygning af bosættelserne steg med 60 pct. fra 2007 til 2008, det år, Israel blev forpligtet af Annapolis-aftalerne. I alt opførtes 1.518 'nye strukturer' inklusiv 261 'udposter' fordelt med 61 pct. vest for den såkaldte 'adskillelses-barriere' og 39 pct. øst for den. I 2007 var tallet ca. 800 nybygninger. Dertil kommer stigning i byggemodning af grunde på Vestbredden, der er plettet af i alt 250 bosættelser, mange af dem bygget på ruinerne af arabiske landsbyer, der blev jævnet med jorden i forbindelse med Israels etniske udrensning af 750.000 palæstinensere i 1948-49. 
Barrieren - eller 'apartheidmuren', som den kaldes af palæstinenserne, er et otte meter højt hegn af beton og pigtråd hovedsagelig bygget på konfiskeret palæstinensisk land, der strækker sig øst om de store bybosættelser, Ma'ale Adumim, Ariel og Giv'at Ze'ev tæt på den 'grønne linje', Israels 1967-grænse. Forsvarsminister Ehud Barak har som militært ansvarlig givet tilladelse til mindst to nye bosættelser i løbet af 2008, hedder det i 'Peace Now'-rapporten, der blev offentliggjort den dag præsident Barack Obamas Mellemøst-udsending, George Mitchell, landede i Ben Gurion-lufthavnen på sin første mission til Mellemøsten. Mitchell var i 2000 udsendt for præsident Bill Clinton, og udarbejde dengang en rapport, der anbefalede frysning af al udbygning i bosættelserne, da de var den mest åbenlyse hindring for en fredsaftale.
Netanyahu, der fører i meningsmålingerne, agter som ny premierminister at afbryde de indtil nu resultatløse forhandlinger om en tostats-løsning til fordel for 'forbedring af de økonomiske vilkår' i de besatte områder.

