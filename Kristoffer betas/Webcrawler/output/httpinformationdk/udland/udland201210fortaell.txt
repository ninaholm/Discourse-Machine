Fortælling om selvtægt fascinerer vrede grækere
Forbilledet for de græske demonstranter, der protesterer mod udenlandske kreditorers krav, findes i en roman af Petros Markaris. ’Den nationale skatteopkræver’ er en seriemorder, der forsøger at genskabe social retfærdighed
Ifølge avisen To Vima fik det nynazistiske parti Chrysi Avgi, der vil minere landets grænser, 50 pct. af politiets stemmer ved valget i juni. Her et partimedlem, der deler gratis mad ud til fattige grækere.


 Den græske stat formår kun at inddrive en brøkdel af borgernes restancer til skattevæsnet. Blot 19 millioner ud af et samlet udestående på 13 milliarder euro fik myndighederne i det kriseramte land opkrævet mellem maj og september, mens skatterestancer for 29,5 mio. euro blev eftergivet, meddeler finansministeriet.
Aviserne er fyldt med historier om privilegerede grækere med hemmelige formuer i udlandet og om politisk beskyttelse af skattesnyderne. For tre uger siden blev en liste over 36 politikere, som angiveligt er under efterforskning af politiets afdeling for økonomisk kriminalitet, offentliggjort, hvorefter en af personerne på listen, tidligere viceindenrigsminister Leonidas Tzanis, blev fundet hængt i sit hjem.
Samtidig er en selvtægtsforbryder, der slår rige skattesnydere ihjel og efterlader ligene ved Athens antikke ruiner, blevet den mest populære figur i græsk samtidslitteratur. Den anonyme seriemorder, der udråber sig selv til »national skatteopkræver«, er blevet et symbolsk forbillede.
»Den nationale skatteopkræver er Gud!« råber demonstranterne på Syntagma-pladsen foran parlamentet. Romanen hedder I Pairaiosi, hvilket på oldgræsk betyder »livets afslutning« eller »den endelige saldo«, forklarer den 75-årige forfatter Petros Markaris i et interview med Le Monde. »Men på moderne græsk henviser udtrykket til en afregningsmetode. Mod et gebyr til skattevæsnet giver staten amnesti til personer, der ikke har betalt, hvad de skylder i skat.«
Mens premierminister Antonis Samaras’ regering forhandler med landets kreditorer om betingelserne for udbetalingen af den næste portion af hjælpepakken og en forlængelse på to år af fristen for implementering af nedskæringerne, risikerer regeringssamarbejdet mellem det liberale Nea Demokratia og det socialdemokratiske PASOK at blive undermineret af en usb-nøgle.
En uhyrlig stat
Ministre og politidirektører skændes offentligt om, hvem der besluttede at ignorere en liste over 1.991 grækeres konti i en schweizisk filial af den britiske bank HSBC, som Frankrigs daværende finansminister Christine Lagarde, der nu er direktør for Den Internationale Valutafond, for to år siden afleverede til den daværende græske finansminister, Giorgos Konstantinou fra PASOK.
»Den græske stat er et dysfunktionelt uhyre,« hævder Petros Markaris og tilføjer: »Den eneste måde at ændre den på er at ødelægge den.«
Romanen om den morderiske opkræver er udstyret med en advarsel på omslaget: »Handlingen i denne roman bør ikke imiteres.«
Bogens hovedperson, kommissær Kostas Charitos, har tidligere afsløret snyd med EU-midler, byggespekulation i forbindelse med OL i 2004, masseindvandringens konsekvenser og mediernes rolle i forbindelse med gældskrisen, men Markaris’ seneste bog møder han det sociale had, som grækernes desperate situation har udløst.
»Gennem mange år i drabsafdelingen har jeg set, at folk bliver slået ihjel af de mest utrolige årsager. Men skattesnyd som drabsmotiv har jeg aldrig før været ude for,« konstaterer kommissæren, der nærer en vis beundring for den ukendte hævner.
Drab på venteliste
I en nylig rapport om det græske sundhedsvæsen skriver organisationen Doctors of the World:
»Det offentlige sundhedsbudget er blevet beskåret med næsten 25 pct. Det er ikke længere kun immigranter, der er desperate for at blive behandlet – der er mange nye fattige, arbejdsløse og ældre mennesker, som ikke længere kan få de sundhedsydelser eller den medicin, som de havde adgang til før. Selv prioritetspatienter som gravide kvinder og børn kan ikke få den påkrævede pleje.«
Nikitas Kanakis, som er leder for Doctors of the Worlds græske afdeling, betegner situationen som »ufattelig« og påpeger, at organisationen ikke kan overtage statens opgaver.
Ifølge officielle statistikker er selvmordsraten steget med hele 22 pct., hvilket sandsynligvis ikke afspejler problemets fulde omfang, da troende grækere er tilbøjelige til at skjule selvmord i familien. I det første kapitel af I Paraiosi finder kommissær Charitos et afskedsbrev fra fire pensionister, som har taget deres eget liv: »Vi har forstået, at vi er en byrde for staten, lægerne, apotekerne og hele samfundet.«
Den yderste højrefløjs fremmarch er også blandt de opløsningstendenser, som Markaris skildrer.
Medlemmer af det nynazistiske parti Chrysi Avgi (Gyldent Daggry), der har 18 mandater i parlamentet, går ustraffet til angreb på illegale immigranter.
Ifølge avisen To Vima fik partiet, der vil minere landets grænser, 50 pct. af politiets stemmer ved valget i juni.
I sidste uge afbrød aktivister en teaterforestilling i Athen. Stykket var den amerikanske dramatiker Terrence McNallys Corpus Christi, hvor Jesus og hans disciple lever i vor tid som homoseksuelle mænd i Texas.
»Denne indtrængen på Hytirioteatret ville have lignet en kulørt anakronisme, hvis ikke almindelige mennesker var blevet slået og overfaldet verbalt, mens tre parlamentsmedlemmer fra Chrysi Avgi begik lovovertrædelser. Det udspillede sig for øjnene af politiet, som så på uden at gribe ind,« skriver avisen Kathimerini.
»Politiet lever ikke op til sin opgave, enten fordi det adlyder politiske ordrer om selektiv tolerance, eller fordi det simpelthen ikke adlyder ordrer. Begge fortolkninger er en trussel mod samfundet.«
I Markaris’ skildring af Grækenland lige nu har retsstaten spillet fallit.
»Drab er sat på venteliste, der er andre prioriteter,« siger kommissær Charitos.

