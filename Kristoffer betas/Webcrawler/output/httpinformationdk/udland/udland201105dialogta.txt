Dialog med Taleban fjerner ikke al-Qaeda
Selv om Osama bin Ladens død har gjort det nemmere for Taleban at tage afstand fra al-Qaeda, står terrornetværket stadig stærkt  i Afghanistan. Andre oprørsgrupper vil næppe bryde med al-Qaeda, advarer eksperter


 Drabet på Osama bin Laden har styrket muligheden for, at Taleban i Afghanistan vil tage afstand fra al-Qaeda. Sådan lyder vurderingen fra adskillige fremtrædende Af- ghanistan-forskere.
»Der er klart visse dele af Taleban, der er klar til tage afstand fra al-Qaeda. Samtidig har vi i de seneste år set, at al-Qaeda har flyttet sig fra Af- ghanistan og mere ind i Pakistan,« siger Gareth Price, der er seniorforsker i Afghanistan og Pakistan ved Chatham House.
Efter terrorangrebene den 11. september 2001 nægtede Taleban-lederen Mullah Omar at udlevere Osama bin Laden fra Afghanistan. Men som flere iagttagere påpeger, blev løftet ikke nødvendigvis givet til hele terrornetværket. Derfor har Taleban-lederen nu chancen for at lægge afstand til al-Qaeda uden at tabe ansigt, lyder kalkulen.
Støtten til al-Qaeda-lederen kostede Taleban magten i Afghanistan, og i dag er Taleban-bevægelsen blevet mere økonomisk uafhængig af terrornetværket på grund af narko-industrien. De to bevægelser kæmper for grundlæggende forskellige mål; al-Qaeda for international jihad og Taleban mod »besættelsesstyrkerne« i Afghanistan. Derfor er vurderingen, at der de seneste 10 år har været stadig mindre kontakt mellem de to bevægelser.
Flere Taleban-talsmænd har allerede afvist, at bin Ladens død vil påvirke deres kamp mod de udenlandske styrker. Men før der har været kontakt til de øverste Taleban-ledere, er det svært at afgøre med sikkerhed, mener Gareth Price. Samtidig er det uklart, hvilke betingelser Taleban vil tage med til forhandlingerne.
»Meget af det her handler om, hvad vi gerne så, der skete. Så man kan sige, at der er et ideelt grundlag for forhandlinger, men vi har ingen idé om, hvad de tænker i den anden lejr,« siger han.
»Logisk set er fredsforhandlinger mere sandsynlige nu end for fem dage siden, men i bund og grund er der en høj grad af spekulation i det her spørgsmål,« siger Gareth Price.
Trofaste støtter
Selv hvis Taleban er klar til at bryde med al-Qaeda, vil terrororganisationen fortsat stå stærkt i grænseregionen mellem Afghanistan og Pakistan, advarer Jeffrey Dressler, der forsker i af- ghanske oprørsbevægelser ved den amerikanske tænketank Institute for the Study of War. Oprørsbevægelsen Haqqani-netværket har tætte bånd til både al-Qaeda og den pakistanske efterretningstjeneste ISI og vil næppe være til at forhandle med, vurderer han.
»Det er ekstremt usandsynligt, at Haqqani-netværket vil distancere sig selv fra al-Qaeda, det ville være imod deres ideologi. Vi skal ikke kun se snævert på Taleban, når vi taler om en acceptabel tilbagetrækningsstrategi, de er ikke den eneste spiller,« advarer Jeffrey Dressler.
Samtidig spiller Pakistan en hovedrolle i både eventuelle fredsforhandlinger med Taleban og i bekæmpelsen af al-Qaeda og Haqqani-netværket, der har base i de pakistanske grænseregioner. I hvor høj grad USA nu kan presse Pakistan til at hjælpe mere til, vil ifølge Gareth Price afhænge af, hvor direkte man kan bevise forbindelsen mellem bin Laden og pakistanske topfolk.
Men bin Ladens død vil næppe påvirke Pakistans forhold til de yderligtgående grupper, mener Qandeel Siddique, der er analytiker ved Dansk Institut for Internationale Studier med speciale i militant islamisme i Pakistan.
»Slutspillet om Afghanistan har forstærket Pakistans behov for at sikre sig, at deres indflydelse vil dominere i Kabul, i modsætning til den nuværende regering, som de ser som pro-Indien. I den sammenhæng vil dele af systemet i Pakistan nok fortsat se en strategisk interesse i at støtte militante grupper som Haqqani-netværket. Det tror jeg ikke, Osama bin Ladens død vil have nogen direkte effekt på,« siger Qandeel Siddique.


