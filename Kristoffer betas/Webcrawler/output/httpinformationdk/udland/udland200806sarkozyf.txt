Sarkozy som fredsmægler i Libanon



 Frankrigs præsident, Nicolas Sarkozy, udtrykte under et besøg i Beirut i går støtte til Libanons nyvalgte præsident, Michel Suleiman, og lovede fransk hjælp i bestræbelserne på at skabe national enhed i det borgerkrigstruede land. Sarkozy sagde, at Suleiman, der er tidligere hærchef, har et stort ansvar for at fremtvinge en forsoning: »Det er afgørende, at alle Libanons politiske kræfter viser deres vilje til dialog,« sagde Sarkozy ved et møde med Suleiman, premierministeren og parlamentsformanden. Den franske delegation omfatter også premierminister Francois Fillon, udenrigsminister Bernard Kouchner, forsvarsminister Hervé Morin og lederne for alle Frankrigs største politiske partier. De skulle have møder med lederne af 14 libanesiske partier herunder den magtfulde shiamuslimske oppositionsbevægelse Hizbollah. Sekterisk vold mellem forskellige grupperinger i det skrøbelige og brogede politiske landskab i Libanon kostede for nylig 65 mennesker livet alene i Beirut, og trods vellykkede forhandlinger er der fortsat store spændinger mellem den provestlige blok af partier, som er imod Syriens indflydelse i landet, og den Hizbollah-ledede opposition, som støttes af Damaskus.

