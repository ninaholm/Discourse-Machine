'Temperaturen kan stige med fire grader inden 2100'
Fiasko ved klimatopmødet til december vil være katastrofalt - ikke kun for klimaet, men også i forhold til det multilaterale system, advarer Storbritanniens udenrigsminister, der i går præsenterede et dystert klimakort


 LONDON - Temperaturen på verdensplan kan stige med fire grader inden for 90 år. Sådan en stigning vil have katastrofale konsekvenser for millioner af mennesker verden over, hvis ikke en ny klimaaftale underskrives i København til december. Så skarpt formulerede den britiske regering sig, da den i går lancerede et interaktivt kort, der illustrerer de globale konsekvenser, hvis verdenstemperaturen får lov til at stige med mere end to grader.
»Dette kort er udviklet af verdens ledende videnskabsmænd. Dette er ikke spekulativ videnskab. Hvis ikke vi formår at indgå en aftale, der bremser temperaturstigningen på verdensplan ved to grader, vil udviklingen accelerere. Et sted mellem år 2060 og 2100 vil verdenstemperaturen være steget med fire grader,« sagde professor John Beddington, den britiske regerings chefvidenskabsmand, i går.
Han præsenterede sammen med udenrigsminister David Miliband og energi- og klimaforandringsminister Ed Miliband det interaktive kort - udviklet af klimaforskningscentret Met Office Hadley Centre - på Londons Videnskabsmuseum, der samme dag åbnede udtillingen Bevis det, der giver svar på alle tænkelige spørgsmål omkring menneskeskabt klimaforandring.
»En stigning på to grader er problematisk, men en stigning på fire grader vil være katastrofal,« fortsatte han og pointerede, at en gennemsnitlig stigning på fire grader ikke vil være spredt ligeligt ud over kloden.
»Land vil blive opvarmet hurtigere end havet, og de højre breddegrader på kortet vil opleve større temperaturstigninger. Vi kan for eksempel forvente en temperaturstigning i den nordlige polarkreds på mellem otte og 16 grader.«
Udenrigsminister David Miliband sagde, at kortet - der bl.a. forudser flere skovbrande og udbredt tørke i Europa, katastrofale oversvømmelser af lande såsom Bangladesh og Maldiverne og fald i majs- og hvedeproduktionen med op til 40 procent i Sydøstasien og Afrika - er »alarmerende.«
Tiøren skal falde nu
Kortet er designet til at råbe de dele af befolkningen op, der tror, at effekten af klimaforandring ikke vil ramme Storbritannien, og at det under alle omstændigheder er noget, der vil ske efter deres tid.
»Årsagen til, at vi offentliggør dette kort, er, at tiøren endnu ikke er faldet for mange mennesker. Mange har ikke forstået, at udfordringerne skabt af klimaforandring er reelle, og at de sker lige nu,« sagde David Miliband og kaldte det for »ikke kun et miljømæssigt emne,« men en »menneskelig nødsituation,« som vil påvirke alle landes økonomi, kultur, teknologi og udenrigspolitik.
»Hvis temperaturen får lov til at stige med fire grader, vil vi på verdensplan opleve otte gange større vandmangel end i dag. Yderligere 150-200 millioner mennesker vil migrere. Faren for konflikt på grund af vandmangel og migration vil stige. I øjeblikket er klimaforandring ikke et emne, der diskuteres i FN's Sikkerhedsråd. En 4 graders-verden er en verden, hvor klimaforandring vil være Sikkerhedsrådets hovedemne,« advarede han og fortsatte:
»December vil ikke kun være en test på klimaområdet. Mødet vil være afgørende for vores generation. Hvis ikke det multilaterale system kan løse denne opgave, vil systemet som sådan være i fare.«
Offentlig aktivisme
Den utvetydige dommedagsprofeti kommer samme dag, som FN offentliggjorde tal for 2007, der viste, at drivhusgasser produceret i den industrialiserede del af verden steg med en procent fra 2006.
Det er syvende år i træk, at udslippet er stigende.
EU har imidlertid formået at vende den opadgående tendens med en årlig reduktion på 1,6 procent. Og de britiske ministre - der både hjemme i Storbritannien og globalt har arbejdet hårdt på at højne vidensniveauet og bygge bro mellem rige og fattige lande - er da også begyndt at lufte en vis optimisme i forhold til december-topmødet.
»Det vil være en kompleks proces, det vil være op ad bakke, men det kan gøres,« sagde Ed Miliband og pointerede, at lige så uhyggelig fremtiden ser ud, hvis ikke der opnås en aftale, lige så lys ser den ud, hvis verden forpligter sig til at reducere sit CO2-udslip.
»Hvis vi opnår en aftale, vil det skabe milliarder af dollar i økonomiske muligheder ved at stimulere udviklingen i grøn teknologi såsom vindenergi. En aftale i København vil ikke kun være godt for vores miljø, det vil også være godt for vores økonomi og energisikkerhed,« sagde han.
»Det er vigtigt at understrege de positive sider. Martin Luther King sagde ikke: 'Jeg har et mareridt'. Han sagde: 'Jeg har en drøm'.«

Se og afprøv det interaktive kort på: www.acton-copenhagen.decc.gov.uk

