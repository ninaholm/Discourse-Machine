Nordkorea vil sætte skub i økonomien med Kinas hjælp
Mens Nordkorea bliver stadig mere økonomisk afhængig af Kina, presser Beijing på for at få gang i forhandlinger om nabolandets atomvåbenprogram


 Begge parter er interesserede i en ny begyndelse. Beijing vil igen puste liv i de kuldsejlede forhandlinger om Nordkoreas atomvåbenprogram. Og Pyongyang ønsker at få sat gang i den plagede nordkoreanske økonomi.
Begge målsætninger har lange udsigter, men de var centrale for den nordkoreanske premierminister Choe Yong-rims besøg i Beijing i forrige uge. Det fandt sted, blot få uger efter at Nordkoreas leder, Kim Jong-il, foretog sin tredje rejse til Kina siden maj 2010 for at appellere om økonomisk hjælp.
De hyppige besøg vidner om Nordkoreas stadig større økonomiske afhængighed af Kina, der er det isolerede regimes eneste allierede af betydning.
Og Kina lader da også til at være mere end villig til at udbygge forholdet til Nordkorea. Beijing anser Nordkorea for at være strategisk vigtig i forhold til USA og Sydkorea, og samtidig ønsker det kinesiske styre at forhindre et nordkoreansk kollaps, som kan true stabiliteten i området.
I Beijing sagde Choe Yong-rim, at forholdet mellem de to lande »er det bedste nogensinde«.
Og både Kinas præsident, Hu Jintao, og premierminister, Wen Jiabao, udtrykte ønske om at forstærke forholdet.
Wen Jiabao sendte »gode ønsker til General Kim Jong-il«, og sagde, at Kina er villig til at arbejde sammen med Nordkorea for at udvikle landets infrastruktur og økonomi og samtidig vil tilbyde nødhjælp.
Afbrudte forhandlinger
Beijing har øget sin støtte til Pyongyang de seneste år på trods af international fordømmelse af Nordkoreas atomprøvesprængninger i 2006 og 2009.
Men i forrige uge opfordrede Wen Jiabao igen til en genstart af de såkaldte sekspartsforhandlinger om Nordkoreas atomprogram. Nordkorea siger, at landet ikke har nogle forhåndsbetingelser for at deltage i forhandlingerne, som udover de to lande også inkluderer USA, Sydkorea, Rusland og Japan.
Forhandlingerne brød sammen i april 2009, da Nordkorea erklærede, at landet ville genoptage sit atomvåbenprogram.
I sidste uge holdt forhandlere fra Syd- og Nordkorea møder i Beijing — i sig selv et tegn på en optøning efter en højspændt periode med militære sammenstød sidste år. Parterne var dog ikke i stand til at opnå enighed om vilkårene for at genstarte nedrustningsforhandlingerne.
Både Seoul og Washington fastholder, at Pyongyang skal stoppe sit program for berigelse af uran og tillade FN-inspektører adgang til landet, før forhandlingerne kan gå i gang igen.
Tidligere i år indgik Beijing og Pyongyang aftaler om oprettelsen af udviklingszoner på grænsen mellem de to lande. Beijing håber, at det kan være med til at stabilisere den nordkoreanske økonomi og motivere Pyongyang til at agere mere fredsommeligt over for omverdenen.
Økonomisk udvikling
Wang Weimin fra Shanghais Fudan Universitets institut for internationale studier vurderer, at Nordkorea ønsker at studere, hvordan økonomien er blevet udviklet i dele af Kina. »Lederne i Nordkorea frygter, at der kan opstå uro blandt landets lavere klasser på grund af fattigdom,« siger han til South China Morning Post. Han mener, at Nordkorea har styrket sine diplomatiske relationer til Kina som reaktion på, at Sydkorea har styrket sit forhold med USA.
»Den interne situation i Nordkorea er relativt stabil for tiden, men lederne føler, at truslen fra Sydkorea og USA er blevet forstærket.«
Udsigten til økonomiske fremgang i Nordkorea lader dog til at være ringe på grund af Kim Jong-ils styres fortsatte hårde greb om økonomien og manglende økonomiske reformer. Fem amerikanske nødhjælpsorganisationer, som har haft adgang til Nordkorea, advarer om, at sulten i landet er blevet forværret, og der er fare for en stor fødevarekrise næste år, specielt efter at landet er blevet ramt af voldsomt uvejr, som har ødelagt afgrøder, bygninger og veje.
»Sundhedstilstanden og fødevaresikkerheden, som altid er skrøbelig i Nordkorea, forværres, og folk er sårbare,« siger nødhjælpsorganisationerne i en fælles erklæring. »Situationen for børn, der allerede er sultne, er blevet forværret af fortsat mangel på mad og diarré forårsaget af beskidt vand og dårlig hygiejne. Uden en hurtig og direkte indsats er der stor risiko for, at en langt større krise kommer i inden for seks til ni måneder.«

