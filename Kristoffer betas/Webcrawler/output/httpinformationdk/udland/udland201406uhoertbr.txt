’En uhørt brutal organisation’
Den Islamiske Stat i Irak og Levanten, ISIL, er en effektiv, velfinansieret og velbevæbnet organisation, som med stor brutalitet har oprettet et islamistisk diktatur, der ifølge eksperter på blot en uge er blevet en trussel mod Iraks fortsatte eksistens, Mellemøstens stabilitet og international sikkerhed
 På få dage har den islamistiske milits, der vurderes at tælle omkring 10.000 mand, udviklet sig til en trussel, ikke bare mod Iraks fortsatte eksistens, men mod stabiliteten i hele Mellemøsten og på længere sigt også sikkerheden i USA og Europa. Videostill fra ISIL propagandavideo.


 »Vi ses i New York.« Sådan lød den ildevarslende afskedssalut fra ISIL’s leder, Abu Bakr Al-Baghdadi, da han i 2009 blev løsladt fra et amerikansk militærfængsel i Irak. I dag har hans islamistiske milits taget kontrollen over store dele af det nordlige Irak, indført streng sharia, tilsyneladende henrettet flere hundreder irakiske soldater og civile, der har vovet at sætte sig op mod den fremadstormende milits, plyndret banker og militærbaser og erobret store mængder tunge våben.
På få dage har den islamistiske milits, der vurderes at tælle omkring 10.000 mand, udviklet sig til en trussel, ikke bare mod Iraks fortsatte eksistens, men mod stabiliteten i hele Mellemøsten og på længere sigt også sikkerheden i USA og Europa.
Information har spurgt en række eksperter, der følger ISIL tæt, om hvor farlig organisationen egentlig er.
Og de er ikke i tvivl. Der er al mulig grund til at være bekymret over den fremstormende islamistiske milits, der på få dage har virkeliggjort deres mål om at etablere et islamistisk kalifat i Syrien og Irak.
»ISIL er den mest brutale islamistiske organisation, vi endnu har set,« siger specialist i militant islamisme, Jonathan Spyer fra det israelske forskningscenter GLORIA. Han understreger, at der er tale om en meget velorganiseret, velfinansieret og nu også velbevæbnet grupper, der nyder stor opbakning blandt Nordiraks sunnimuslimske befolkning.
»Mange af Iraks sunnier ser ISIL som det mindste af to onder, også selv om ISIL er kendt for uhørt brutalitet,« bekræfter Aymenn J. al-Tamimi, Mellemøst-analytiker og ISIL-specialist fra Oxford University.
 På få dage har den islamistiske milits, der vurderes at tælle omkring 10.000 mand, udviklet sig til en trussel, ikke bare mod Iraks fortsatte eksistens, men mod stabiliteten i hele Mellemøsten og på længere sigt også sikkerheden i USA og Europa. Videostill fra ISIL propagandavideo.
Scanpix
De seneste måneder har ISIL ifølge al-Tamimi gennemført over 400 militære operationer om måneden i området omkring Mosul, herunder vejsidebomber, skudepisoder og målrettede likvideringer at lokale regeringsrepræsentanter. Og gruppen er derfor både frygtet og respekteret af mange sunnier. Al-Tamimi er da heller ikke i tvivl om, at de foto af massehenrettelser, som ISIL i weekenden har lagt ud på twitter, er ægte (se billedet her på siden og på forsiden, red.).
»Selvfølgelig er de det,« siger han. »Den slags har ISIL også gjort i Syrien, om end i mindre skala.« Jonathan Spyer er dog lidt mere skeptisk og understreger, at billederne endnu ikke er bekræftet af uafhængige kilder.
En talsmand for FN har dog bekræftet, at et ukendt antal irakiske soldater og civile er blevet henrettet, og at antallet af henrettelser »kan løbe op i flere hundrede«. ISIL selv hævder at have dræbt 1.700.
Finansieret fra Golfen
Penge har ISIL også nok af. Ifølge flere amerikanske kilder har organisationen de seneste år modtaget en lind strøm af penge fra rigmænd fra traditionelt vestligt allierede lande som Saudi-Arabien, Qatar og Kuwait. De ønsker at støtte grupper, der kan forsvare Syriens sunnier mod Assad-regeringens overgreb og har ikke tillid til de moderate oprørsgrupper, som USA og andre støtter politisk, men nægter at give våben til.
»Over de seneste to et halvt år har Kuwait udviklet sig til et centrum for finansiering og organisering af støtte til de syriske oprørsgrupper – heriblandt grupper allieret med al-Qaeda,« konkluderede en rapport fra den amerikanske tænketank Brookings Institute for nylig. Og det bekræftes af Andrew Tabler fra Washington Institute for Near East Studies.
»Kuwaits banksystem og dets pengevekslere har længe været et enormt problem, fordi de fungerer som kanal for finansiering af ekstremistiske grupper i Syrien og nu Irak,« siger han til det ansete amerikanske netmedie The Daily Beast.
I forbindelse med erobringen af de irakiske byer Mosul, Tikrit og dele af Fallujah har ISIL desuden ifølge flere nyhedsbureauer skaffet sig mindst 2,5 milliarder kroner fra plyndring af bl.a. Mosuls største bank. Også på våbenfronten har ISIL opgraderet voldsomt med erobringen af flere militærbaser, masser af pansrede køretøjer, ammunition og tunge våben, som i stort omfang er leveret til den irakiske hær af USA. Ifølge New York Times har ISIL desuden befriet mere end 2.000 militante fanger fra de lokale fængsler i Nordirak.
En formidabel trussel
Det er med andre ord en formidabel fjende, den irakiske stat står overfor.
I løbet af de seneste dage er store dele af den irakiske hær nærmest sunket i jorden og Bagdads forsvar overtaget af en række i hast genoprettede shiitiske militser.
Iraks premierminister al-Maliki har opfordret Iraks shiamuslimer til at tage våben i hånd for at forsvare hovedstaden og ikke mindst de to vigtige shiamuslimske Imam al-Askari-helligdomme i Samarra. Det var netop angreb på dem, der i 2006 udløste den irakiske borgerkrig, som iagttagere nu frygter vil gentage sig.
I øjeblikket har ISIL travlt med at oprette og forsvare deres islamiske kalifat i Iraks sunnitrekant, men på længere sigt udgør den overraskende stærke bevægelse en både regional og international trussel, understreger de to ISIL-eksperter, som Information har talt med.
»Deres mål er i første omgang at forsvare det islamiske kalifat, de reelt allerede har oprettet i det nordlige og østlige Syrien og nu i Irak, men på længere sigt er deres dagsorden global,« siger Aymenn J. al-Tamimi. »På et tidspunkt vil de derfor helt givet vende sig mod USA og Europa.«
Jonathan Spyer er enig og understreger, at det store antal udenlandske jihadis i ISIL gør bevægelsen specielt farlig.
»Vi har allerede set de første terrorangreb, gennemført eller planlagt af tidligere Syrien-krigere, både i Belgien og i Israel,« siger han med henvisning til sidste måneds angreb på et jødisk museum i Bruxelles, hvor tre blev dræbt, og en anden planlagt terroraktion, som de israelske myndigheder afslørede for et halvt år siden.
Omkring 100 danskere har ifølge PET sluttet sig til de syriske oprørsgrupper, heriblandt al-Qaeda-inspirerede grupper som ISIL, der i øjeblikket hyldes åbenlyst på danske facebook-sider.

