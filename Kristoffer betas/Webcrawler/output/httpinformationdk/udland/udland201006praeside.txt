Præsidentvalg kan vælte Merkel
Det tyske præsidentvalg er blevet en afstemning om regeringens fremtid. Hvis den tidligere borgerrettighedsforkæmper Joachim Gauck  i dag bliver valgt til ny tysk præsident, kan  det i yderste konsekvens tage livet af  en svækket tysk regering
De to kombattanter, der i dag skal kæmpe om at blive Tysklands nye præsident: Merkels kandidat, Christian Wulff, til venstre. og til til højre Joachim Gauck, som oppositionen har begået en mindre genistreg ved at udnævne som alternativ kandidat


 BERLIN - Traditionelt er den tyske præsident et symbol på national samling på tværs af politiske uenigheder. Men når den tyske forbundsforsamling i dag træder sammen for at vælge en ny præsident, kan det ende med at rive tæppet væk under den i forvejen vaklende konservativt-liberale regeringskoalition.
Til kansler Merkels bekymring er der nemlig fortsat usikkerhed, om hvorvidt regeringens egne udpegede repræsentanter i forbundsforsamlingen vil bryde med den politiske kutyme og svigte regeringens officielle kandidat, Christian Wulff, (CDU) for i stedet at pege på oppositionens kandidat, Joachim Gauck, der også har brug for stemmer fra Die Linke.
Hvis Gauck ender med at besejre sin modkandidat, vil det sandsynligvis være begyndelsen på enden for den nuværende regering, siger politisk journalist ved Süddeutsche Zeitung Daniel Brössler til Information: »Et nederlag til Wulff vil udløse gensidige beskyldninger i mellem regeringspartierne. CSU vil beskylde FDP, som vil skyde skylden på CDU. Hvis Merkel i sidste ende ikke kan samle et flertal for sin kandidat, er jeg overbevist om, at koalitionen ingen fremtid har.«
Taktisk genistreg
Det er Joachim Gaucks distance til traditionel partipolitik, hans fortid som leder i opklaringen af statsforbrydelser i det tidligere DDR og hans vidtfavnende taler, der har gjort ham til en attraktiv kandidat for samtlige partier. Bortset fra et svindende antal hårdnakkede DDR-apologeter i partitet Die Linke, der i protest har opstillet deres egen stort set chanceløse kandidat, Lucrezia Jochimsen, er tyskerne vilde med Gauck. Avisen Die Zeit taler endog om en veritabel bølge af »Gauckomani«. Uanset udfaldet af dagens afstemning har SPD og De Grønne, hvis skyggeformand Jürgen Trittin af politiske kommentatorer regnes som manden bag Gaucks kandidatur, begået en taktisk genistreg med nomineringen af den tidligere præst og borgerrettighedsforkæmper.
På den baggrund har Merkel, hvis vingeskudte regering ligger historisk lavt i meningsmålingerne, haft stigende vanskeligheder med at forklare, hvorfor Wulff er den rette kandidat. Som ministerpræsident i delstaten Niedersachsen tilhører Wulff den konservative fløj af CDU, der sædvanligvis er skeptisk over for Merkels modernisering af det gamle folkeparti. Efter godt 10 år med Merkel ved roret er CDU blevet mere liberalt, økologisk og i bund og grund socialdemokratisk parti, hvilket har affødt ulmende utilfredshed i visse af partiets konservative lokalbaser.
Da Hessens åbenmundede stemmesluger og ministerpræsident Roland Koch for nylig trak sig ud af politik, tog konservative Merkel-kritikere det som endnu et bevis på, at der ikke er plads til traditionel konservatisme under kanslerens midtersøgende kurs. Merkels nominering af Wulff kan på den baggrund udlægges som et forsøg på at gyde olie på vandene ved at give den konkurrerende fløj en betydningsfuld post. Men både CDU- og FDP-repræsentanter i forbundsforsamlingen har åbent bekendt deres sympati for Gauck, og ifølge Daniel Brössler, Süddeutsche Zeitung, har oppositionen således haft held med at gøre præsidentvalget til en »afstemning om regeringens fremtid«.
Direkte valg
Kanslerens problemer bliver ikke mindre af, at prominente eks-politikere, som ikke længere er bundet af realpolitiske hensyn til partidisciplinen, har blandet sig i debatten. Den tidligere præsident Richard von Weizsäcker har opfordret til, at forbundsforsamlingen stemmer efter egen overbevisning og ikke efter hensyn til partidisciplinen.
Samtidig har den tidligere formand for forbundsdagen Rita Süssmuth i Süddeutsche Zeitung sat ord på et populært ønske i befolkningen om at afskaffe forbunds- forsamlingen og lade det tyske folk vælge deres egen præsident ved direkte valg:
»Vi er ikke længere i Weimar-republikken, men i et rodfæstet demokrati. Forbundspræsidenten er hele folkets præsident.«
Valget af en ny tysk præsident blev nødvendigt efter Horst Köhler for en måned siden trak sig fra præsidentembedet efter heftig kritik af sine udtalelser om de økonomiske interesser i den tyske militære tilstedeværelse i Afghanistan.


