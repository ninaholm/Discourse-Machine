Sandheden om ægteskabet bekriges
Homoseksuelles ret til at gifte sig og adoptere er kontroversielle spørgsmål i det katolske Sydeuropa. Kirken er på barrikaderne mod nye love i Frankrig, og i Italien tør politikerne ikke udfordre katolikkerne
Det hvide slør er fremme ved Gay Pride i Rom, her i 2011, men på rådhuset er det straks sværere. Foto: Alessia Pierdomenico


 Om få måneder skal Cristina Franchini giftes i Lissabon. Brylluppet kan ikke stå i Rom, hvor den 38-årige italienske jurist bor og arbejder for et FN-agentur, for hendes kæreste er en kvinde.
»I EU er Portugal det nemmeste land at blive gift i lige nu, og det var også der, jeg friede til Patrizia,« siger Franchini.
»For mig handler det at blive gift om, at jeg gerne vil påtage mig en forpligtelse over for et andet menneske og sammen med det skabe en familie. Men da vi ikke kan gøre det efter italiensk lov, er det selvfølgelig også en politisk handling at blive gift i udlandet.«
I næste uge skal Nationalforsamlingen i Frankrig diskutere et lovforslag, der vil give homoseksuelle de samme borgerrettigheder som heteroseksuelle.
Og justitsministeren, Christiane Taubira, er en af fortalerne for loven: »Ja, vi påtager os at åbne for, at ægteskabet med hele dets symbolske betydning og retten til at adoptere også skal gælde for homoseksuelle,« siger hun.
Den socialistiske regerings holdning til spørgsmålet deles af et flertal af den franske befolkning. Ifølge en ny meningsmåling mener 63 procent, at to personer af samme køn bør have mulighed for at gifte sig på samme vilkår som heteroseksuelle i stedet for blot at kunne indgå registreret partnerskab, hvilket har været tilladt siden 1999.
Men tiltaget møder også modstand blandt kristne, jøder og muslimer. Forrige søndag samledes 340.000 franskmænd – ifølge demonstrationens arrangører var det over en million – i Paris for at kræve, at lovforslaget bliver ændret eller sat til folkeafstemning.
»Selv om folk elsker hinanden, har de ikke systematisk ret til at blive gift,« skriver Paris’ overrabbiner Gilles Bernheim, der behandler spørgsmålet i en analyse, som ifølge pave Benedikt XVI »dybt rørende«. For der er grænser:
»En far kan ikke gifte sig med sin datter, selv om hans kærlighed udelukkende er faderlig og familiær.«
Guds ord
Trods advarsler og modstand fra den katolske kirke har de fleste sydeuropæiske lande indført forskellige former for juridisk anerkendelse af partnerskaber mellem personer af samme køn.
I Spanien fik homoseksuelle ret til at indgå ægteskab i 2005, og i 2010 gik Portugal fulgte efter. Homoseksuelles borgerrettigheder bliver også styrket i Latinamerika, hvor over halvdelen af verdens katolikker bor. Senest har både Argentina og Uruguay indført ægteskab for homoseksuelle. Og i USA, hvor omkring en fjerdel af befolkningen er katolsk, omtalte præsident Barack Obama i sin genindsættelsestale den fulde anerkendelse af homoseksuelles borgerrettigheder som et gode for samfundet. Til Cristina Franchinis store glæde.
»Det gav mig kuldegysninger, fordi det mindede mig om, hvor langt bagefter vi er i Italien,« siger hun.
»FN, som både Patrizia og jeg arbejder for, anerkender os ikke som par, fordi vi ikke kan blive officielt anerkendt i Italien.«
Som leder forKongregationen for troslæren, Vatikanets afdeling for spørgsmål vedrørende tro og moral, udsendte den daværende kardinal Joseph Ratzinger i 2003 en note om kirkelige »principper, der ikke står til forhandling«. Da Ratzinger i 2005 blev udnævnt til pave, fik disse principper status af Guds ord. Foruden modstand mod f.eks. abort og aktiv dødshjælp blev katolske politikere således pålagt at forsvare familien som en institution, der ifølge kirken er »baseret på det monogame ægteskab mellem personer af forskelligt køn«.
Flere lovforslag om registreret partnerskab er derfor forlist i det italienske parlament. I marts 2012 vedtog EU-parlamentet en resolution, ifølge hvilken medlemslandene ikke bør bruge en »restriktiv definition« af begrebet’familie’. Kort efter fastslog en kendelse fra Italiens højesteret, at homoseksuelle, der har indgået registreret partnerskab eller er blevet gift i et andet EU-land, har ret til samme juridiske beskyttelse som parterne i et ægteskab, der er indgået efter italiensk lov.
»Det betyder, at domstolene er længere fremme end lovgiverne,« påpeger Franchini.»Nogle rettigheder, f.eks. arveretten, vil man nok godt kunne få anerkendt i Italien, men det står stadig ikke i loven, at vi har samme rettigheder som andre par.«
Statsdiskrimination
Forkvinden for Ugandas parlament, som pusler med en lov mod homoseksualitet og overvejer dødsstraf som sanktionsmulighed, blev inden jul velsignet af paven. For Romerkirkens overhoved betoner, at anerkendelsen af homoseksuelles borgerrettigheder »skader og destabiliserer« ægteskabet og »tilslører dets særlige karakter og uerstattelige rolle i samfundet«. Registrerede partnerskaber udgør ifølge Benedikt XVI »en krænkelse af sandheden om mennesket og et alvorligt anslag mod retfærdigheden og freden«.
Og kirkens gunst er vigtig for de italienske politikere. Efter det kristendemokratiske partis opløsning i starten af 1990’erne har de katolske vælgere spredt sig over hele det politiske spektrum. På højrefløjen kappes Mario Monti og hans forgænger Silvio Berlusconi om kirkens gunst.
»For mig består familien af en mand og en kvinde, og børn har ret til at vokse op med en far og en mor,« udtaler Monti.
Venstrefløjen, som er favorit til at vinde valget, er derimod parat til en forsigtig lovændring. Pier Luigi Bersani, leder af Partito Democratico (PD), siger, at partiet »efter en lang diskussion« har besluttet at kopiere »den tyske model«. Det betyder, at der ifølge forslaget skal indføres registrerede partnerskaber. Homoseksuelle får ikke ret til at adoptere, men kan dog godt opnå forældremyndighed over egne børn.
Angelo Bagnasco, den magtfulde formand for de italienske biskoppers råd, opfordrer katolikker på venstrefløjen til at påvirke den interne debat om »bioetiske spørgsmål«. Biskoppernes dagblad, Avvenire, offentliggjorde i går en liste over katolikkerne i de forskellige partier, som er forpligtet på kirkens »principper, der ikke står til forhandling«.Og det skuffer Cristina Franchini, at Bagnascos opfordring vinder gehør i partierne.
»Selv en fremtrædende venstrefløjspolitiker som Anna Finocchiaro (frapartiet PD og mulig kandidat til at afløse Giorgio Napolitano som republikkens præsident, red.) understreger, at en familie kun kan bestå af en mand og en kvinde, og ikke, at alle borgere bør have samme rettigheder. Det skuffer mig, men viser, hvor vi er.«
Nye familieformer
Ligesom PD er det franske socialistparti splittet i spørgsmålet om homoseksuelles rettigheder. Filosoffen Sylviane Agacinski, som er gift med den tidligere socialistiske premierminister og præsidentkandidat Lionel Jospin, tilkendegav forleden sin holdning i Le Nouvel Observateur. Ifølge Agacinski er »den kønslige forskel eller asymmetri« ægteskabets grundlæggende princip.
»To mennesker bliver gift, fordi de vil knytte deres familier sammen og formere sig. På dette område kan kønnene ikke bare udskiftes. At være far eller mor afhænger af ens køn og ikke af ens seksuelle orientering,« påpeger Agacinski.
»Ved på forhånd at udelukke enten faren eller moren fra forholdet skaber homoseksuelle forældre en institutionel ulighed blandt børnene.«
Uligheden blandt børn bliver dog kun forværret af lovgivningsmæssig diskrimination, hævder den italienske forfatter Roberto Saviano i ugemagasinet L’espresso.
Begrebet familie er historisk og ikke biologisk funderet, skriver Saviano: »Familien er et laboratorium, uanset hvordan den er sammensat. I dag er udvidede familier en kendsgerning, mens de for blot få år siden virkede som en afvigelse. Jeg er overbevist om, at homoseksuelle par eller enlige, som gerne vil adoptere et barn, skal have lov til at ansøge, for deres ønske bliver fremsat i kærlighedens navn.«
Den katolske kirke er i sin gode ret til at minde katolikkerne om, at den er modstander af alternative familieformer, men må ikke blande sig i verdslige staters institutioner og love, som vedrører alle borgerne, mener Saviano.
»Det ville være en stor demonstration af frihed og autonomi fra partiernes side, hvis debatten i valgkampen åbnede sig, så den også kom til at handle om disse emner. Men politikerne er alt for bange for, at katolikkerne, som kan afgøre valget, vil boykotte den part, der fremsætter ufordøjelige forslag.«
Et positivt civilsamfund
Meget tyder dog på, at civilsamfundet i Italien ser anderledes og mere positivt på sagen end de politiske partier. Større åbenhed omkring spørgsmålet vil imidlertid også føre til en stigning i antallet af ’hate crimes’ mod homoseksuelle, der dog ikke anerkendes som sådan i straffeloven.
I to syditalienske regioner, Apulien og Sicilien, er guvernørerne erklæret homoseksuelle.
»Syditalien er meget mere åben, end man forestiller sig,« udtalte Ed Testa, Apuliens guvernør, Nichi Vendolas, partner, til Vanity Fair og understregede, at han ikke er udsat for diskrimination i lokalsamfundet.
»Nichi og jeg føler os snarere diskrimineret af staten, der ikke anerkender vores rettigheder og nærmest heller ikke vores eksistens, fordi den er alt for påvirket af hykleriske og reaktionære politikere.«
Alligevel kan Cristina Franchinis forældre mærke, at samfundet ser anderledes på homoseksuelle.
»Mine forældre, som bor i en lille by i det meget katolske Veneto, har svært ved at fortælle naboerne, at jeg skal giftes med en kvinde,« siger hun.
»I en rimelig stor og åben by som Firenze, som Patrizia kommer fra, og hvor vi mødte hinanden, er det helt anderledes.«
 

