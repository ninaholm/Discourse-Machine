Iran-insider: USA har ikke frie hænder i atomforhandlinger
For Iran er en rød linje i atomforhandlingerne, at sanktionerne mod landet løftes, men de amerikanske forhandlere er stækket af Israel, Saudi-Arabien og en fjendtlig kongres, siger tidligere talsmand for Irans atomforhandlinger


 Årsagen til, at de sidste brikker i aftalen om Irans atomprogram ikke er faldet på plads før deadline mandag, er først og fremmest de amerikanske hardlinere i Kongressen samt USA’s allierede i Mellemøsten. Det mener den tidligere talsmand for Irans atomforhandlinger Houssein Mousavian, der tirsdag gæstede London-tænketanken European Council on Foreign Relations for at forklare det iranske synspunkt.
»I øjeblikket er der to centrale stridspunkter: spørgsmålet om (Irans red.) uranberigelseskapacitet samt timingen og hastigheden for fjernelsen af sanktionerne,« sagde Houssein Mousavian, der for tiden er tilknyttet som forsker på Princeton University i USA og i maj udgav bogen Iran and the United States: An Insider’s view on the Failed Past and the Road to Peace.
Houssein Mousavian mener, at hovedforklaringen på, at forhandlerne fra Iran og 5+1-gruppen – dvs. USA, Storbritannien, Frankrig, Rusland, Kina og Tyskland – ikke nåede til enighed, skal findes hos USA og ikke i hverken Iran eller Europa.
»Mit indtryk er, at europæerne er tilfredse (…), og jeg tror stadigvæk på, at problemet ligger hos USA, og at USA’s problem ligger hos Israel og dets arabiske allierede og ikke hos regeringen selv. Presset fra Israel, presset fra Saudi-Arabien og det hjemlige pres fra Kongressen har gjort den amerikanske regering tøvende i forhold til at indgå en aftale,« sagde Mousavian og tilføjede, at forhandlingsdelegationen reelt »ikke har autoritet til at træffe beslutninger om sanktionerne«. Den tidligere talsmand, der også er forhenværende formand for det iranske sikkerhedsråds udenrigskomité, frygter, at den nyvalgte kongres, hvor republikanerne har flertal, vil gøre det endnu sværere for Obama-regeringen at indgå en aftale.
»Man taler om radikale og moderate i Iran, men hvis der træffes en beslutning, og hvis den religiøse leder er enig, så er der en aftale, så i sidste ende er der ét Iran. Men for iranere findes der nu to Amerika’er; ét repræsenteret af Kongressen og ét repræsenteret af regeringen. Hvis USA blev repræsenteret af Obama, så tror jeg, at vi havde en aftale, men Kongressen er jeg virkelig bange for,« siger han.
Godt for regionen
Årsagen til modstanden imod en aftale blandt de amerikanske hardlinere og USA’s allierede i Mellemøsten er, at de er bange for, at Iran får voksende indflydelse i regionen, mener Houssein Mousavian. Ikke desto mindre vil det gavne regionen, hvis en aftale om Irans atomprogram indgås, da det vil åbne op for yderligere samarbejde om regionens problemer, forudser han.
»Iran og USA har allerede et praktisk samarbejde i kampen mod Islamisk Stat, hvor USA leder koalitionen mod fra luften, mens Iran leder en koalition på jorden. Hvis vi indgår en aftale (om Irans atomprogram, red.) tror jeg, at USA og Iran kan indgå direkte forhandlinger om andre regionale problemer – om Afghanistan, Syrien, andre ekstremistiske grupper, narkosmugling. Der er masser af problemer at forhandle og samarbejde om,« siger han og tilføjer, at et forbedret forhold mellem Iran og USA også vil forbedre forholdet mellem Iran og Saudi-Arabien.
»Det vil være virkelig nyttigt (…) for de (Saudi-Arabien, red.) bliver nødt til at indgå en form for regionalt samarbejde for at løse regionens problemer, og Iran er en del af regionen, hvad end de kan lide det eller ej.«

