Vestens kurdiske allierede bryder løfte om stop for børnesoldater
Den syrisk-kurdiske milits YPG, som er allieret med USA og har fået økonomisk støtte fra Enhedslisten, bruger fortsat børnesoldater. Sidste sommer lovede militsen, at det skulle være slut ’inden for en måned’
 En kurdisk pige i Beirut, Libanon, vifter med YPG's flag under en solidaritetsdemonstration for kurderne, der kæmper mod IS, i det nordlige Syrien.


 I det nordlige Syrien, et sted i området omkring byen Al-Qamishli, savner en far sin 14-årige datter. Hun kom aldrig hjem fra skole. Nu er hun en del af YPJ, den kvindelige afdeling af de kurdisk-dominerede Folkets Forsvarsenheder (YPG), som ligger i hårde kampe med Islamisk Stat.
»Vi vidste intet om hende, indtil en YPJ-kommandør ringede og informerede os om, at hun var blevet en del af dem,« siger pigens far til Human Rights Watch.
Eksemplet er et blandt flere fra de seneste 12 måneder, som menneskeretsorganisationen for nylig har offentliggjort som bevis for, at YPG og YPJ, der får luftstøtte til deres kamp mod IS fra den USA-ledede koalition, fortsat bruger børnesoldater. Human Rights Watch har udarbejdet en liste over 59 børn, heraf ti under 15 år, som menes enten at være blevet hvervet af eller frivilligt have meldt sig til YPG eller YPJ igennem de seneste 12 måneder.
I juni 2014 lovede militsen ellers, at »alle« børnesoldater ville blive udelukket fra kamphandlinger »inden for en måned«. Organisationen Geneva Call har bekræftet, at 149 børnesoldater kort efter udtrådte af kurdernes rækker, men problemet er altså fortsat ikke løst. Ifølge Human Rights Watch er flere børnesoldater tilsyneladende blevet dræbt i kamp så sent som i sidste måned.
»YPG har lovet at holde op med at sende børn i krig, og de bør leve op til deres løfte,« skriver Fred Abrahams, særlig rådgiver i Human Rights Watch, i en skriftlig kommentar.
»Selvfølgelig kæmper de kurdiske styrker mod grupper som IS, der lader hånt om krigens love, men det er ingen undskyldning for at tolerere krænkelser begået af egne styrker.«
EL: Samarbejdet fortsætter
Herhjemme har Enhedslisten nære bånd til YPG. Repræsentanter for partiet har flere gange besøgt de kurdiske områder af Syrien, ligesom lederne af militsens politiske gren har besøgt Danmark som Enhedslistens gæster. Partiet har også samlet mindst 50.000 kroner ind til YPG’s kamp mod IS. Og selv om det »ikke er godt nok«, at YPG fortsat bruger børnesoldater, kommer samarbejdet til at fortsætte, siger partiets udenrigsordfører, Nikolaj Villumsen.
Læs også: EL forsvarer støtte til kurdisk milits: De har forbedret sig
»Jeg tror, det er vigtigt at huske på, at vi ikke løser de her problemer ved at vende ryggen til. Det helt afgørende er, at vi fra dansk side imødekommer kurdernes råb om hjælp, når de efterlyser uddannelse i menneskerettigheder og krigens love,« siger han.
YPG erkender i en skriftlig udtalelse, at det står over for »væsentlige udfordringer« i forhold til at stoppe brugen af børnesoldater, og at der har været »nogle enkeltstående sager« over det seneste år. Militsen lover, at der vil blive »fulgt op« på Human Rights Watch’s oplysninger.
YPG er en kontroversiel samarbejdspartner for den USA-ledede koalition. Og det ikke blot på grund af brugen af børnesoldater. Militsen er søsterorganisation til Kurdistans Arbejderparti, PKK, der figurerer på både EU’s og USA’s terrorlister. Og Human Rights Watch har tidligere dokumenteret, at militsen har udført vilkårlige anholdelser af politiske modstandere fra andre kurdiske partier, mishandling under varetægt, samt at der har været drab og folk, der er forsvundet, i de områder, YPG kontrollerer.
Når koalitionen alligevel samarbejder med gruppen, skyldes det ifølge Helle Malmvig, seniorforsker ved Dansk Institut for Internationale Studier (DIIS) og ekspert i den syriske konflikt, at der ikke rigtig er andre muligheder.
»De er nærmest de eneste tropper på jorden, der kan gøre arbejdet med at bekæmpe Islamisk Stat. Der er en masse andre militser, som man helst ikke vil for tæt på, fordi de er for ekstremistiske. Og selv om den Frie Syriske Hær stadig findes, så er den forsvindende lille. Kurderne har vist sig at være de mest villige og kapable. Og så er der en udbredt opfattelse af, at de ikke er lige så ekstremistiske som så mange andre. En del af dem er sekulære, og de har kvindelige soldater. Det har givet dem et godt ry,« siger Helle Malmvig og tilføjer, at brugen af børnesoldater »selvfølgelig ikke harmonerer ret godt med det image.«
DIIS-forskeren tvivler på, at Enhedslisten har mulighed for at påvirke militsen i nævneværdigt omfang. Dertil er partiet for ubetydeligt og støttebeløbene for små. Til gengæld har USA gode chancer for at få YPG til i højere grad at respektere menneskerettighederne, mener hun.
»YPG er meget interesseret i at bevare deres image som mere moderat og vestligt orienteret end andre militser, og jeg tror, Vesten har meget større indflydelse på dem, end vi for eksempel har på de shiamilitser, vi samarbejder med i Irak. Det er også derfor, vi ser YPG rykke så hurtigt ud med løfter om, at de vil gøre noget ved problemerne,« siger Helle Malmvig.
– Men mener YPG det alvorligt, eller siger de bare det, vi i Vesten gerne vil høre?
»Der er ingen tvivl om, at YPG er dygtig til at tale ind i en vestlig diskurs og meget bevidst om, hvad vi gerne vil høre. Men man skal huske, at de er langt mere afhængige af Vesten, end andre militser er, for de har ingen rige sponsorer i golfstaterne, og forholdet til Tyrkiet er dårligt. Derfor kan de ikke tillade sig at ignorere kritikken fuldstændig,« siger Helle Malmvig.

