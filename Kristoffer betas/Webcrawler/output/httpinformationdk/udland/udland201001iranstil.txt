Iran stiller atom-ultimatum til Vesten
Vesten må acceptere Irans forslag i atomkonflikten, ellers vil Iran selv producere brændsel til atomreaktorerne, siger Teheran. Det Hvide Hus afviser
Enten accepterer man et iransk forslag om brændsel til Irans atomreaktorer, ellers vil Iran selv producere brændslet. Sådan lyder nu et ultimatum fra Iran. Det ultimatum afviser både Tyskland og USA dog.


 Selv om Iran risikerer nye FN-sanktion for sit atomprogram, gav landet i weekenden Vesten et ultimatum.
Enten accepterer man et iransk forslag om brændsel til Irans atomreaktorer, ellers vil Iran selv producere brændslet.
»Vi har stillet et ultimatum. De har én måned til at betænke sig,« sagde Irans udenrigsminister Manouchehr Mottaki på iransk stats tv.
Iran havde ellers fået frist til slutningen af 2009 til at acceptere et FN-forslag om, at Iran skal aflevere det meste af sit berigede uran mod til gengæld at få brændsel til atomreaktorerne.
Denne løsning vil reducere Irans lager af beriget uran og dermed landets mulighed for at producere atomvåben.
Med sit ultimatum kræver styret i Teheran derimod, at Vesten sælger atombrændsel til Iran eller alternativt giver det i bytte for langt mindre portioner af beriget uran, end det FN-forslaget lægger op til.
Forslag gælder stadig
Både Tyskland og USA afviser Irans ultimatum.
»Det Internationale Atomenergiagentur i Wien har lagt et balanceret forslag på bordet, som vil opfylde Irans eget ønske om atombrændsel, og som er støttet af det internationale samfund. Den iranske regering står i vejen for sig selv,« siger Mike Hammer, der er talsmand for en talsmand for Det Nationale Sikkerhedsråd i USA.
Teheran har tidligere afvist FN-forslaget, selv om man dermed risikerer nye sanktioner fra FN. Ifølge en talsmand for det tyske udenrigsministerium er FN-forslaget dog stadig på bordet, og den mulighed bør Iran gribe, siger han. ritzau/Reuters


