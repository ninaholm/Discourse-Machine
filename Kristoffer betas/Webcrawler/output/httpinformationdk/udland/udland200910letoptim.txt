Let optimisme på børserne



 Efter at verdens vigtigste  aktieindeks, Dow Jones-indekset, onsdag aften for første gang i et år nåede over 10.000 point, ser det amerikanske børsmarked ud til at have redet den værste storm af. Det toneangivende industriindeks steg med 1,47 procent til 10.015,86 point, da der blev ringet med klokken ved lukketid på Wall Street i New York. Sidste gang Dow Jones nåede så højt op var den 7. oktober 2008. »10.000 er en vigtig, følelsesmæssig tærskel. Nu føler folk, at økonomien er ved at komme til hægterne,« siger Sam Stovall, analytiker ved Standard and Poor's. De gode nyheder fra USA udløste torsdag også kursfester på de asiatiske børsmarkeder, der kunne melde om de bedste tal i 14 måneder. Mere pessimistiske røster hæfter sig dog ved, at det amerikanske børsmarked fortsat er langt fra tidligere tiders rekordniveau på over 14.000 point, og at aktiekurserne langtfra er velegnede til at give svar på, om USA's økonomi virkelig har overstået recessionen. Samtidig kigger nogle analytikere på de største amerikanske firmaers præstationer i indekset S&P 500 - som anses for at være en mere retningsvisende indikator for, hvordan verdens største økonomi klarer sig. Derudover ventes den stigende arbejdsløshed at lægge en dæmper på den økonomiske genopretning.

