Lomborg melder hus forbi
Jo, de fattige taber da på klimaforandringer, men jeg skrev om billedet for den samlede menneskehed, og det er positivt frem til 2070, siger den danske klimaskeptiker, der har fået en af sine egne eksperter på nakken


 Der er ikke noget at komme efter, siger klimaskeptikeren Bjørn Lomborg som svar på den anklage om manipulation, som en af de amerikanske økonomer tilknyttet Lomborgs Copenhagen Consensus-konference har rettet mod ham.
Klimaøkonomen Gary Yohe, professor ved Wesleyan University og medlem af FN's Klimapanel, skrev forleden i The Guardian, at Lomborg i sit debatindlæg i avisen har forvansket de vurderinger, som Yohe og hans kolleger leverede til forårets konference i København. Yohe var medforfatter til et af de baggrundspapirer, som konferencens panel af nobelprisøkonomer arbejdede ud fra. Han kalder Lomborg "en hårdnakket nej-siger," der spænder ben for de hastende indgreb mod den globale opvarmning. Lomborg afviser alle kritikpunkter.
"Yohes hovedpointe er, at det er 'en bevidst forvanskning' fra min side, når jeg med henvisning til hans papir skriver, at 'den globale opvarmning vil fortsætte med at være en nettofordel indtil 2070'. Men der er simpelthen ikke noget at komme efter," siger Bjørn Lomborg. Han henviser til en figur i Yohes papir, der viser de økonomiske konsekvenser af klimaforandringerne. Ifølge figuren vil opvarmningen give en økonomisk nettogevinst frem til 2070, hvis man ser på den samlede verdensøkonomi.
- Men Yohe understreger, at der inden for det globale billede jo er vindere og tabere, og at du fuldstændigt overser, at de fattige vil lide voldsomt under klimaforandringerne?
"Min kommentar var et indlæg i en debat, hvor en anden har sagt, at menneskeheden vil blive udryddet ved en opvarmning på fire grader. Det er ikke tilfældet, og min kommentar handlede om, at det i dag generelt er en fordel for menneskeheden med den globale opvarmning, og at det fra 2070 vil gå over til at blive en ulempe. Jeg er enig i, at det er de fattige lande, der bliver påvirket mest. Men Yohe og hans kolleger har selv lavet den figur for verden, som jeg refererer til, og de skriver intetsteds i omtalen af figuren, at det her betyder en anderledes fordeling for i- og u-lande. Hvordan kan det være en fordrejning, når jeg skriver det, men okay, når de skriver det?"
Gary Yohe har imidlertid andre steder i sit papir flere figurer og tabeller, som viser, at denne verdens fattige er de primære tabere.
- Yohe skriver, at hans analyse konkluderer, 'at klimaændringer vil forårsage øjeblikkelige tab for u-lande og klodens mest sårbare mennesker'. Bestrider du, at det er hans konklusion? 
"Det er givetvis rigtigt, men det har ikke noget at gøre med den diskussion, jeg var involveret i. Jeg skrev i en kontekst, der handler om det globale niveau," siger Lomborg.
- Den sagesløse læser må da læse dig sådan, at klimaforandringerne indtil videre er problemløse, fordi det økonomisk set er en nettofordel for verden. Du fortæller ikke, at der er en frygtelig masse mennesker, der taber?
"Det er sandt, at der i næsten alle sammenhænge er tabere og vindere, men hvis man skal kigge på det som cost benefit-analyse, er det relevant at vide, hvad der er det totale niveau."
- Yohes andet kritikpunkt er, at du fejlagtigt udlægger hans papir sådan, at det eneste fornuftige er at bruge alle klimapenge på forskning og udvikling og ikke på tiltag her og nu, der kan bremse CO2-udledningerne. Papiret siger det stik modsatte: At det er mest fornuftigt at bruge de fleste penge på opbremsning?
"På det punkt er det ikke hans papir, jeg snakker om. Jeg snakker om anbefalingerne i selve slutdokumentet fra Copenhagen Consensus-panelet."
- Den eneste reference, du sætter navn på, er Gary Yohe?
"Jeg snakker om en masse andre ting ind imellem, og Yohe ved udmærket, hvad det er for en løsning, jeg snakker om, nemlig den nobelpristagerne pegede på, og det er ikke hans, men den der fokuserer på forskning og udvikling."
- Hvordan forestiller du dig, at man ved at satse ensidigt på forskning og udvikling kan leve op til budskabet om, at de globale CO2-udledninger skal være stabiliseret om højst 10-15 år?
"Der er uendelig mange løsninger på, hvordan du kan stabilisere udledningerne, hvis dit mål er langsigtet temperaturbegrænsning. Men det er helt usandsynligt, at vi kan gennemføre dette vanvittigt ambitiøse mål."
- Du forkaster målet om at stabilisere udledningerne inden for 10-15 år?
"Det er der ingen, som med rimelighed kan tro, kommer til at ske."
- Alle er enige i, at der skal investeres i forskning og udvikling, men hvordan kan det legitimere, at man ikke skal foretage sig noget som helst her og nu for at begrænse udledningerne?
"Det handler ikke om, hvad vi gør de næste 10-15 år. Uanset om vi skærer så dramatisk, vi overhovedet kan, eller vi laver en CO2-fest de næste 10-20 år, så vil du ikke kunne se forskellen i 2050. Du kan se den i 2100. Så det handler om, hvad vi gør på lang sigt. Vi kan bruge vore penge på at købe ineffektive solceller, men det er penge, vi så ikke kan bruge på forskning og udvikling."
- Anerkender du ikke betydningen af at bruge nogle systemer ude i virkeligheden til at vinde erfaringer som forudsætning for forskning og udvikling?
"Du skal selvfølgelig have en vindmølle op, du skal muligvis have tre eller endda 10 eller 20, men du skal ikke rejse 2.000 møller for at komme videre til næste generation. Vi skal ikke købe ting for at føle os godt tilpas nu."


