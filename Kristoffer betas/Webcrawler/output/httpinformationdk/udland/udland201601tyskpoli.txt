Tysk politi leder efter syv terrormistænkte
Det skulle ifølge de foreliggende oplysninger ske under festlighederne i forbindelse med årsskiftet


 Det tyske politi har fortsat ikke afblæst den terroralarm, der nytårsaften blev sat i gang i München i det sydlige Tyskland.
To togstationer blev lukket i fem timer på grund af truslerne, der ifølge delstaten Bayerns indenrigsminister, Joachim Herrmann, kommer fra den militante bevægelse Islamisk Stat.
Hubertus Andrae, politichef i München, siger, at »fem til syv« mistænkte menes at være involveret i planlægning af selvmordsangreb.
Det skulle ifølge de foreliggende oplysninger ske under festlighederne i forbindelse med årsskiftet.
»Vi kan ikke sige, at alt er i orden. Den forøgede terroralarm opretholdes for indeværende,« siger en talsmand for politiet. Han bekræftede, at efterforskningen kører i højt gear, men at der ikke er foretaget anholdelser.
Det franske nyhedsbureau AFP skriver, at politiet har udstationeret 550 politifolk i München for at sikre byen og jagte mistænkte.
Ritzau/DPA

