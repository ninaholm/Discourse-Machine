Demonstrationer i Berlin mod DONG
Demonstrationer foran den danske ambassade i Berlin mod DONG’s planer om at bygge kulkraftværk i Nordtyskland. Samtidig tyder nye meldinger fra DONG på, at energi­koncernen vil skære ned på investeringer i kulkraft


 I de seneste år har DONG Energy gjort meget for at forbedre sit image som en miljøansvarlig virksomhed. Men det er dobbeltmoral, mener den tyske klimagruppe Klima Allianz, som derfor i går gennemførte en demonstration mod den danske energikoncern foran den danske ambassade i Berlin. Blandt deltagerne var også lokale borgere fra byerne Lubmin og Emden, der gav frit luft for deres utilfredshed med DONG’s planer om at bygge klimaskadelige kulkraftværker i Nordtyskland.
DONG har i længere tid planlagt at opføre to sammenhængende kulkraftværker i Lubmin, nær Greifswald, i delstaten Mecklenburg Vorpommern. Planerne har mødt hårdnakket modstand fra både demonstrerende aktivister og tyske myndigheder, der har været tilbageholdende med de nødvendige godkendelser af opførelsesplanerne. Blandt andet har afledt spildvarme fra det kommende kulkraftværk skabt frygt for ændringer i havmiljøet ved badebyen Lubmin.
DONG ændrer planer
Men muligvis er der stadig håb for modstanderne af et nyt kulkraftværk i Lubmin og Emden. Usikkerheden om værkets fremtid forstærkes yderligere af en nylig meddelelse fra DONG om, at man planlægger at skære 20 milliarder kr. i investeringer i de følgende år. Det sker blot et halvt år efter, at DONG’s topchef Anders Eldrup og bestyrelsesformand Fritz Schur lancerede et storstilet investeringsprogram.
Om de bebudede nedskæringer vil have en afgørende indflydelse på DONG’s planer om nordtyske kulkraftværk, er endnu uvist. Peter Gedbjerg, der er projektdirektør for DONG’s byggeplaner i Greifswald, siger til Information, at der foreløbig ikke er nogen ændring i planerne, men at det kan ændre sig med tiden:
»Sådan, som jeg er oplyst og har forstået, er der ingen ændring i forhold til, hvordan det hele har været. Vi er i gang med at søge myndighedsgodkendelse af værket. Når vi får de godkendelser og ved, hvilke vilkår de er givet under, kan jeg lave et beslutningsgrundlag og indsende det til bestyrelsen. Det nye vil være, at når vi kommer frem til den målstreg, så skal bestyrelsen vurdere dette projekt i forhold til andre. Så skal bestyrelsen tage en beslutning, om der er råd til at bygge det hele, eller om noget har forrang for andet. På grund af ugunstige tider er der måske lidt færre penge i kassen.«
Bestyrelsesformand i DONG Energy, Fritz Schur, peger i Berlingske Tidende på, at planerne for opførelsen ligger godt ude i fremtiden:
»Planerne for værket i Nordtyskland er tidligst klar til at blive fremlagt for bestyrelsen om ét år, og derefter vil en eventuel opførelse strække sig langt ind i 2014. Altså ud over horisonten for vores nedjustering af investeringer.«
Projektdirektør for DONG i Tyskland, Peter Gedbjerg, er heller ikke meget for at sætte en konkret dato for en afgørelse om kulkraftværkets fremtid.
»Vores forventninger til fremtiden ændrer sig hele tiden. Projekterne bliver vurderet på, hvor mange penge, de kan tjene ind i deres levetid. Hvis det ændrer sig over det næste halvår, vil projekterne også ændre sig. Der bliver ikke taget en beslutning før vi har en godkendelse fra myndighederne og har set, om der kommer driftsbegrænsninger på værket.«
Ved demonstrationen i Berlin kaldte demonstranterne det hyklerisk, at DONG er udnævnt til officiel partner ved klimatopmødet i København om to måneder.
»På grund af den manglende kraftvarmekobling ville ingen af de planlagte værker være blevet godkendt i Danmark. Det er kynisk at forbyde nye kulkraftværker i Danmark af hensyn til miljøet og så bare bygge dem i udlandet,« udtaler Oskar Gulla fra borgerinitiativet ’Kein Steinkohlekraftwerk Lubmin’ i en pressemeddelelse.

