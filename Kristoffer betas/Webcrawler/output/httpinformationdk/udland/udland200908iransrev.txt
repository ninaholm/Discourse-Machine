Irans revolutionsgarde strammer grebet
Med revolutionsgardens krav om at stille oppositionens ledere for en domstol og tilbageholdelsen af en fransk statsborger spidser Irans politiske krise yderligere til, nationalt som internationalt


 Irans mest magtfulde politiske og økonomiske organ, Revolutionsgarden, greb i weekenden ind i landets politiske krise med fremsættelsen af et krav om, at Mirhossein Musavi og to andre oppositionsleder stilles for retten for at have anstiftet politisk uro. Samtidig er en diplomatisk krise under udvikling i forhold til Frankrig, som er stærkt fortørnet over, at de iranske myndigheder har tilbageholdt en 24-årig fransk kvinde og anklaget hende for spionage.
»Spørgsmålet er: Hvem er dette kups vigtigste bagmænd og agenter?« sagde Yadollah Javan, en ledende officer i Gardens politbureau. »Hvis Musavi, Karubi og Khatami er de hovedmistænkte bag denne bløde revolution, hvilket de jo er, må vi forvente, at justitsvæsnet kommer efter dem, arresterer dem, retsforfølger dem og straffer dem.«
Påstået fransk spion
En såkaldt revolutionsdom-stol genoptog i weekenden afhøringerne i en tv-transmitteret retssag, hvor hundredvis af reformtilhængere og oppositionsfigurer, journalister, medarbejdere ved udenlandske ambassader og andre 'urostiftere' - en skueproces, som har vakt forargelse blandt vestlige regeringer og ført til nye sammenstød i Teheran.
De seneste uforsonlige udtalelser indikerer, at presset stiger i Revolutionsgarden, som har strammet sit greb i sin kampagne mod dissidenter af præstestyret, og nu altså skræver, at skueprocessen skal udvides til også at omfatte Musavi og de øvrige tabende præsidentkandidater.
Men skueprocessen kan også afspejle en indre vildrede i det iranske regime, vurderer iagttagere. At tvinge prominente figurer til at paradere i fængselstøj, indtage ydmygende positurer og undskylde deres 'forbrydelser' er ikke nogen effektiv fremgangsmåde til at stække oppositionen og tjener samtidig til at undergrave justitsvæsnets troværdighed og øge Irans internationale isolation. Blandt 'de angrende', som i weekenden måtte tage plads på anklagebænken, var en lokal ansat ved Storbritanniens ambassade og en ung fransk universitetslærerinde.
Deres inddragelse i skueprocessen har vakt bestyrtelse og vrede i London og Paris og fået EU's regering til at overveje sanktioner og andre diplomatiske protestskridt imod Iran.
I en tilståelse, som ifølge iagttagere forekom både opstyltet og forceret, indrømmede Hossein Rassam, en politisk analytiker ved den britiske ambassade, at have forsynet sine arbejdsgivere med vurderinger af den iranske folkestemning før og efter valget.
Den påståede franske spion, den 24-årige Clotilde Reiss, så bleg og ængstelig ud, da hun over for retten erkendte at have sendt en e-mail til en kollega i Teheran, hvori hun beskrev nogle protestaktioner, hun havde været vidne til Ishafan. Hun havde gennemført en kortvarig periode som undervisningsassistent på et universitet i byen og afventede en flyafgang ud af Iran, da hun blev arresteret.
»Jeg undskylder over for det iranske folk og håber, at det vil tilgive mig,« sagde Reiss ifølge det iranske nyhedsbureau, FARS, der endvidere oplyste, at hendes far er højtstående ekspert i den franske atomenergikommission og hendes mor »et medlem af den franske hær«.
Anklager afvises
De iranske spionanklager afvises af Frankrig i skarpe vendinger. Allerede søndag skærpede udenrigsminister Bernard Kouchner tonen og krævede Clotilde Reiss frigivet omgående:
»Jeg vil gerne sige meget bestemt til de iranske myndigheder: Disse beskyldninger holder ikke. Clotilde Reiss er ikke skyld i noget som helst. Hendes tilståelser er blevet til under afpresning og tvang. Denne unge kvinde underviste i Ishafan, og alt hvad hun har gjort er at gå halvanden time sammen med nogle demonstranter. Hun har ikke affattet nogen rapport, men kun en kort notits til direktøren for Det Franske Institut, som er et kulturinstitut af den slags, Frankrig har 27 af i verden,« sagde Kouchner og tilføjede: »Hun har ikke opfordret til nogen demonstrationer. Som om en fransk studerende på 24 år kunne opflamme millioner af mennesker til at gå i protestmarcher, det er jo latterligt.«
Iran reagerede i går på de skarpe noter fra Frankrig og dets forbundsfæller med en forsikring om, at man ikke vil acceptere »nogen udenlandsk indblanding« i sine indre anliggender. Processen finder sted »i overensstemmelse med international lovgivning«, insisterede Hassan Ghashgavi, en talsmand for det iranske udenrigsministerium, »og de vestlige landes reaktioner er både utilstedelige og forbavsende.«


