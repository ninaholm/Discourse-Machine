Bagsiden: Hår-kalot skal beskytte jøder mod repressalier
En israelsk barber har designet en ’magisk kalot’. Den er lavet af hår og gør det muligt for verdens jøder at bære deres religiøse symbol uden at vække opsigt og risikere at blive overfaldet af antisemitter


 De fås i alle farver. Nogle er hæklede, nogle strikkede, andre har ruskindslook, og så er der de mere neutrale af bomuld. Nogen vælger den store udgave, der dækker hele issen, andre er mere til den lille model, der kan sættes på toppen af hovedet eller lidt på siden.
Kruset hår er praktisk, da det skaber friktion mellem hoved og lap, så den ikke ryger af i blæsevejr, men klistrer håret ikke nok, er der intet i vejen for at tage et hårspænde til hjælp.
Fælles for alle typer og måder at bære den jødiske kalot på er, at de ikke sådan lige er til at overse. I jødiske kredse er kalotten med til at vise, hvilken type af den jødiske tro, man bekender sig til, samt hvilken ’klan’ man tilhører – altså en ganske praktisk foranstaltning. Men uden for de jødiske samfunds trygge rammer har kalotten på det seneste fået funktion af skydeskive for antisemitiske tilråb, hvis ikke ligefrem overfald og drab.
Det har en israelsk barber nu fundet råd for. Han har designet en kalot af hår. Med den på hovedet kan jøder nu følge deres hellige regler, uden nogen opdager det, og med et bredt sortiment i både farver og hårtyper skulle alle kunne finde en top, der passer netop dem.
»Jeg har designet den for at folk kan føle sig trygge ved at gå steder, de ellers er bange for at opholde sig,« forklarer den israelske barber Shalom Koresh i sin salon i byen Rehovot, omkring 20 kilometer syd for Tel Aviv, til den israelske avis Haaretz. Det er den stigende antisemitisme i Europa såvel som resten af verden, der har givet Shalom ideen til udviklingen af hår-kalotten, og interessen er især stor fra jøder fra Frankrig og Belgien, fortæller han videre til det israelske dagblad.
Helligt hår holder
Men kunderne behøver ikke rejse hele vejen til Israel for at få fat på en ’Magisk Kalot’, som Shalom kalder sin populære opfindelse. Han sælger dem nemlig online. Toppene af syntetisk materiale koster 370 kroner. Vil man have ægte hår på hovedet, må man af med 600 kroner.
Ligegyldigt hvilket materiale man vælger, garanterer den opfindsomme barber, at alle modeller kan både vaskes, børstes og føntørres, og så har hans kalotter endda den særlige feature, at de er udstyret med en indvendig klips, så de helt usynligt kan sættes fast til kundens eget hår og dermed endnu bedre gå i ét med den naturlige hårpragt.
»Du kan ikke mærke noget som helst. Det føles, som var det dit eget hår. Der er ingen forskel mellem denne og en almindelig kalot. Det føles på samme måde,« fortæller Maor Hania, som har stået model til de brune nuancer i Shaloms sortiment, til Haaretz.
Ifølge rabbiner Shlomo Aviner fra en af Jerusalems prominente jødiske skoler, skal en kalot være synlig og må ikke skjules – med’mindre der er tale om særlige omstændigheder, hvor kalotten kan bringe jøden i fare. Og da det netop er den risiko, den magiske kalot skal dæmme op for, mener Shlomo Aviner godt, at den behårede hovedbeklædning kan accepteres.
Hvad skaldede kalotbærende jøder skal stille op mod den stigende antisemitisme, har barber Shalom dog stadig ikke fundet råd for.

