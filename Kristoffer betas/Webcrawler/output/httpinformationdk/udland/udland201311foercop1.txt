Før COP 19: CO2-gabet vokser
Teknisk er det stadig muligt at holde klimamålet, men i praksis glider verden længere bort fra det, advarer FN. Den globale økonomi vokser hurtigere end CO2-udledningerne falder, og vi kommer stadig længere bagud, siger ny rapport


 
	Det er sådan set ret enkelt:

	I 2010 udledtes globalt 50 mia. ton CO2-ækvivalenter, dvs. CO2 plus andre drivhusgasser. I 2020 vil verden udlede 59 mia. ton, hvis de nuværende tendenser fortsætter. Men udledningerne skal på dette tidspunkt være bragt ned på 44 mia. ton, hvis der skal være en rimelig chance for at blive under den klimatiske smertegrænse på to graders opvarmning. I 2050 skal man helt ned på 22 mia. ton pr. år.

	Over de næste godt seks år skal der altså ske et reelt fald i drivhusgas-udledningerne på seks mia. ton. I snit en reduktion på én mia. ton – eller to pct. – om året.

	Det er budskabet fra FN’s Miljøprogram, UNEP, få dage før starten på næste internationale klimaforhandlingsrunde, COP 19 i Warszawa, der strækker sig over to uger fra på mandag. Her skal 190 lande søge at gøre fremskridt mod en global klimaaftale, der tænkes vedtaget i 2015, men først skal have virkning fra 2020.

	UNEP’s melding i The Emission Gap Report 2013 skal sammenholdes med, at de globale CO2-udledninger stadig ikke falder, men tværtimod stiger – de seneste tre år med i snit 2,9 pct. pr. år.

	En række lande har siden klimatopmødet i København i 2009 afgivet nationale løfter om at skære udledningerne ned. Hvis de alle lever op til disse løfter, kan udledningerne i 2020 blive tre-syv mia. ton mindre end de 59 mia. ton, der vil være resultatet af en business as usual-udvikling. Altså end ikke i bedste fald nær nok til at nå ned på de 44 mia. ton.

	Og »det er kun muligt at bekræfte, at nogle få lande er på rette kurs til at leve op til deres løfter og forpligtelser i 2020,« skriver UNEP.

	Uhyggelig prognose

	Den gode nyhed er, at det faktisk kan lade sig gøre med bl.a. den grønne teknologis hjælp at præstere det nødvendige. Realiseres det fulde tekniske potentiale, kan udledningerne i 2020 således ifølge UNEP bringes ned med 14-20 mia. ton CO2. i forhold til business as usual. Dvs. ned til 39-45 mia. ton. Det hele afhænger af politisk vilje.

	»Prognosen ser uhyggelig ud,« siger Kaisa Kosonen, ledende klimapolitisk rådgiver hos Greenpeace International.

	»Men forandringerne bobler allerede nedefra. Den vedvarende energi har præsteret et gennembrud hurtigere end forventet, samtidig med at ønsket om at bevæge sig væk fra de fossile brændsler også synes at blive stærkere, i takt med at de mange problemer fra luftforurening til oliespild hober sig op.«

	Vækst versus klima

	Det globale revisions- og konsulentfirma PricewaterhouseCoopers (PwC) har i en egen aktuel rapport set på, hvad det indebærer for den nødvendige reduktionsindsats, at der samtidig sker en vækst i den globale økonomi. PwC bruger begrebet ’CO2-intensitet’ om CO2-udledningen pr. dollar i verdensøkonomien. Jo større verdensøkonomien bliver, desto mindre må udledningen pr. dollar være.

	Tilbage i 2008, da PwC første gang lavede beregningen, var kravet et årligt fald i CO2-intensiteten på 3,5 pct. pr. år, hvis det FN-vedtagne to gradersmål ikke skal glide verden af hænde. Imidlertid har verden kun præsteret et fald på 0,7 pct. pr. dollar pr. år, og eftersom verdensøkonomien er vokset, er vi kommet stedse længere bagud.

	»Vores modeller viser nu et behov for at reducere CO2-intensiteten med seks pct. hvert eneste år fra nu til år 2100. Det er mere end otte gange den nuværende hastighed for CO2-reduktion,« skriver PwC i rapporten Low Carbon Economy Index 2013.

