Resten af EU kan bedre lide briterne, end briterne kan lide EU
Mens politikerne forsøger at hamre en aftale mellem Storbritannien og resten af EU på plads i Bruxelles, viser ny måling, at europæerne ønsker, at briterne forbliver i unionen


 Briterne har det svært med EU, som de igangværende forhandlinger om en ny aftale illustrerer. Men de lunkne følelser er tilsyneladende ikke gengældte i det resterende EU.
En ny meningsmåling foretaget i hele EU af den britiske konservative rigmand Lord Ashcroft afslører, at Storbritannien er det næstmest populære land i unionen set med de øvrige europæeres øjne, og at et flertal på 60 procent ønsker, at briterne forbliver medlem. Kun 10 procent ønsker, at briterne forlader samarbejdet mod 40 procent i Storbritannien selv.
»Dette er ikke kun, fordi vi er nettobidragydere til budgettet – de synes faktisk at kunne lide os. Da folk gav popularitetskarakterer for hver af de øvrige EU-lande, kom Storbritannien ind som nummer to efter Sverige,« skriver Lord Ashcroft i en kommentar til målingen, der omfatter 28.720 personer på tværs af Europa.
Det mest populære ord, når de øvrige europæere beskriver briterne, er ifølge målingen »høflige« efterfulgt at »patriotiske« og »kosmopolitiske«, mens særligt eurozone-borgerne opfatter briterne som «arrogante«.
For lidt?
De adspurgte blev også bedt om at vurdere en række af de punkter, som premierminister David Cameron forsøger at få forhandlet undtagelser fra – bl.a. om det er en god idé at fjerne mere af den administrative byrde for virksomheder, om det er okay at begrænse udbetaling af sociale velfærdsydelser i fire år, og hvorvidt briterne skal kunne undtages fra udviklingen af »en stadig tættere union«.
Generelt var der flertal blandt europæerne for de fleste ændringer med undtagelse af »stadig tættere union«, hvilket får Lord Ashcroft til at konkludere, at »hvis David Cameron havde skubbet hårdere på, kunne han meget vel have sikret større reformer«.
Den EU-skeptiske lejr greb da også undersøgelsens konklusioner – der også viser, at europæerne ser Storbritannien som det tredjemest indflydelsesrige land i EU efter Tyskland og Frankrig – som bevis for, at Cameron kunne have fået større indrømmelser.
»Jeg har altid troet på, at Storbritanniens position var ekstremt stærk, men jeg var ikke klar over, at den var så stærk,« siger den konservative EU-skeptiker Jacob Rees Mogg ifølge The Sun.
»Det er meget bedrøveligt, at David Cameron ikke har været mere ambitiøs. Lord Ashcrofts målingsresultater beviser, at han kunne og burde have bedt om mere,« tilføjer han.
Trods positive tilkendegivelser på de enkelte punkter, der forhandles om i Bruxelles, ignorerer kritikerne imidlertid, at der er en grænse for europæernes tålmodighed. Adspurgt om de finder det så vigtigt, at Storbritannien forbliver medlem af unionen, at de er parate til at »ændre vilkårene for Storbritanniens medlemskab«, svarer kun 43 procent ja, mens et flertal på 57 procent mener, at briterne bør gå, »hvis ikke de bryder sig om vilkårene for EU-medlemskab«.
Læs den fulde rapport her: http://lordashcroftpolls.com/wp-content/uploads/2016/02/LORD-ASHCROFT-POLLS-You-Should-Hear-What-They-Say-About-You-EU28-Poll-Report-Feb-2016.pdf

