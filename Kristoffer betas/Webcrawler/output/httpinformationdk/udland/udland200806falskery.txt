Falske rygter opildner til boykot af alt dansk i Jordan
En dansk imam spreder ifølge Udenrigsministeriets udsendte medarbejder i Jordan falske rygter blandt Jordans boykot-kampagnefolk. Rygterne får kampagnefolkene til at tro, at deres boykot har stor effekt i Danmark. Kampagnefolk bekræfter den danske forbindelse


 Den jordanske gruppe 'Profeten forener os' vil have Danmark til at undskylde for genoptrykningen af Muhammedtegningerne, og derfor har de genoptaget en storstilet kampagne, der skal få jordanerne til at boykotte danske varer. Og kampagnefolkene tror, at deres kampagne virker. Ifølge Udenrigsministeriets udsending, Fathi El-Abed, der besøgte kampagnefolkene i april, har en dansk imam fodret kampagnefolkene med urigtige oplysninger om, hvorvidt deres tidligere boykotkampagne virkede i Danmark. 
Dr. Zakaria Al-Sheik er formand for den komité, der står i spidsen for den jordanske 'Profeten forener os,' og han bekræfter, at komiteen har en dansk forbindelse. 
"Ja, vi har kilder i Danmark, men de er hemmelige," siger Dr. Zakaria AL-Sheik til Information. 
Falske rygter 
I april havde 'Profeten forener os' ført boykot-kampagne mod Danmark i et stykke tid, som reaktion mod genoptrykningen af Muhammedtegningerne i februar, og formanden Dr. Zakaria Al-Sheik var positiv over kampagnens virkning i Danmark, fortæller Fathi El-Abed. 
Han besøgte Dr. Zakaria Al-Sheik i april, da han var på fact-finding-mission for Udenrigsministeriet, der ville finde ud af, hvordan Danmark kunne styrke dialogen mellem Jordan og Danmark i forbindelse med Muhammedtegningerne. "Formanden fortalte mig, at der var kommet en stor nyhed, der var overalt i de danske medier: At Arla ville gå på landsdækkende tv klokken 22 og sige undskyld over genoptrykningen af Muhammedtegningerne," siger Fathi El-Abed, der blev meget overrasket. 
"Hold op, det er sørme spændende, tænkte jeg, og skyndte mig tilbage til hotellet for at følge med på nettet. Det ville jo skabe et jordskælv uden lige, hvis Arla kom på 22-nyhederne på TV 2 og sagde 'Vi undskylder for genoptrykningen - køb vores varer'." 
Men der kom ikke nogen undskyldning fra Arla, og da Fathi El-Abed næste dag spurgte, hvor historien var blevet af, fortalte Dr. Zakaria Al-Sheik, at statsministeren (Fogh, red.) havde grebet ind. 
"Ifølge Al-Sheik havde Anders Fogh Rasmussen ringet til Arlas direktør og beroliget ham, og statsministeren havde derefter ringet til TV 2 og forhindret dem i at bringe det interview, hvor Arla siger undskyld. Jeg kunne ikke gøre andet end at grine og fortælle ham, at det aldrig nogensinde kunne ske," siger Fathi El-Abed, der udover at arbejde for Udenrigsministeriet er formand i Dansk Palæstinensisk Venskabsforenering. 
Dr. Zakaria Al-Sheik fortalte, at han fik sine oplysninger fra en troværdig kilde fra Danmark, som han omtalte under dæknavnet 'Muhammed'. 
"Jeg forsøgte at forklare ham og resten af komiteen, at den historie var ligeså sandsynlig som at se en flyvende elefant, men de blev ved med at tro på den," siger Fathi El-Abed, der mener, at den falske historie i sammenhæng med andre overdrevne historier om de økonomiske konsekvenser for dansk erhvervsliv kan få kampagnefolkene til at tro, at en boykot virker. Og at Danmark derfor blot er på nippet til at sige undskyld. 
Da Information taler med Dr. Zakaria Al-Sheik vurderer han, at dansk erhvervsliv på de sidste fire måneder har tabt tre milliarder euro (22,5 milliarder kr.), på grund af Muhammedkrisen, "men jeg ved det jo ikke," tilføjer han. Ifølge Dansk Industri har dansk eksport til Mellemøsten nået op på det niveau, det havde før krisen. 
Danske forbindelse
Fathi El-Abed bruger tre dage i Jordan, og hver dag holder han møder med komiteen for 'Profeten forener os'. Dr. Zakaria Al-Sheik har problemer med at få oversat de danske aviser, der har genoptrykt Muhammed-tegningere. Han kan ikke finde nogen i Jordan, der vil oversætte dem til arabisk. 
"Al-Sheik fortæller mig, at det har været umuligt at opdrive en oversætter, fordi den danske ambassade har forbudt alle oversættelser, der ikke går igennem dem," siger Fathi El-Abed, der uden held forsøger at overbevise Al-Sheik om det modsatte.
De danske aviser ligger i en tyk konvolut på Al-Sheiks kontor, og Fathi El-Abed er overbevist om, at det er en dansk imam, som er med til at sprede de falske historier, da imamen optræder som afsender på konvolutten. 
"Jeg vil ikke nævne navne, da jeg frygter det vil starte en lynchstemning, men jeg nævner det her, fordi jeg er irriteret over, at de falske historier forværrer forholdet unødigt mellem Danmark og Mellemøsten," siger Fathi El-Abed. 
Da Information ringer til formanden for komiteen Profen forener os, dr. Zakaria Al-Sheik, og spørger ham, om han kan huske historien om statsministeren, der forhindrer Arla i at sige undskyld, udbryder han: 
"Statsministeren skulle ikke have forhindret det. I begrænser ytringsfriheden, hvorfor gør I det?"
- Tror du stadig, at statsministeren forhindrede Arla i at gå på dansk tv og undskylde for genoptrykningen af Muhammedtegningerne?
"Det er jeg ikke sikker på,"
- Men du fik denne her historie fra din kilde i Danmark? 
"Ja, vi har vores kilder i Danmark, fordi vi er journalister." 
- Men tror du stadig på historien?
"Jeg ved det ikke," siger Dr. Zakaria Al-Sheik og griner, "Vil du gerne arbejde for os?" 
- Ja, det vil jeg gerne. 
"Så fortæl mig om det er rigtigt."
- Historien er ikke rigtig. 
"Vi arbejder med danske mediefolk."
- Kan du fortælle mig hvem det er?"
"Nej, desværre. Som journalist kan jeg ikke afsløre mine kilder," siger Dr. Zakaria Al-Sheik, der er redaktør på papir- og netudgaven af avisen factjo.com 
 
