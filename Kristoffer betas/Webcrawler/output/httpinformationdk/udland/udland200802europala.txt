Europa lader Central-asiens despoter i fred
Gas og olie er blevet hovedprioritet i EU's forhold til Centralasien, og så er der ikke plads til kritik af menneskerettighedskrænkelser. 'Unionen diskuterer rettigheder under frokoster og underspiller sine muligheder,' siger Amnesty International


 ISTANBUL - Højst overraskende fik Usbekistans præsident, Islam Karimov, et lykønskningstelegram fra Organisationen for Sikkerhed og Samarbejde i Europa (OSCE), da han i december blev genvalgt. Lykønskningen var overraskende, fordi 'valg' er et ord, man på ingen måde kan bruge om det, der foregik i Usbekistan, og fordi OSCE netop af den grund havde undladt at sende valgobservatører til landet. 
Islam Karimov er nemlig ikke bare en diktator, han er ifølge alle uafhængige organisationer en af verdens værste, der i brutalitet tåler sammenligning med juntaen i Burma. Det var derfor naturligvis et valgresultat, diktatoren selv havde dikteret, samtidig med at han ignorerede landets forfatning, der siger, at en præsident maksimalt kan sidde i to valgperioder. Nu er han begyndt på tredje periode, men det afholdt ikke OSCE's generalsekretær fra at lykønske med sejren.
For en række menneskerettighedsorganisationer er OSCE-telegrammet til Islam Karimov et eksempel på, at både Europa og USA har ændret holdning til regimerne i Centralasien på en måde, så energiforsyning nu i høj grad overskygger kritikken af menneskerettighederne.
"I slutningen af januar var der høring i Europa-Parlamentet i Bruxelles om EU's Centralasien-strategi. Her var EU's særlige repræsentant til Centralasien, Pierre Morel, ret ligefrem og sagde, at man må være realistisk og sige, at hovedformålet med strategien er energi, og at EU's søgen efter ressourcer er drivkraften," siger Maisy Weicherding, der deltog i mødet i kraft af sin stilling som researcher i centralasiatiske forhold for Amnesty International.
EU's kommissær for eksterne anliggender, Benito Ferrero-Waldner, har ellers sagt, at EU i forhold til republikkerne i Centralasien "lægger særlig stor vægt på vigtigheden af områder som uddannelse, retssikkerhed og menneskerettighedsdialog".
Men da der i november i Berlin var konference om de to regioners økonomiske samarbejde, var kun økonomisk samarbejde på dagsordnen, mens uddannelse, retssikkerhed og menneskerettigheder ikke blev nævnt.
"Der er en dialog med Usbekistan om menneskerettigheder, men det er slet ikke i samme størrelsesorden som i forholdet til Rusland. Ved et samarbejdsmøde med repræsentanter for Usbekistan var menneskerettigheder noget, der blev talt om ved frokosten," siger Maisy Weicherding fra Amnesty International.
EU 'reflekterer'
Selv om ingen officielt vil sige, at der er sket en kursændring i EU's politik over for de centralasiatiske diktaturer, så er der mange eksempler på, at kursen de facto er ændret. Efter Usbekistans massakre på fredelige demonstranter i provinsbyen Andijan i 2005, indførte EU sanktioner og rejserestriktioner mod styret for blandt andet at tvinge det til at foretage en grundig og gennemsigtig undersøgelse af forløbet. Den undersøgelse er aldrig kommet, men alligevel valgte EU for et halvt års tid siden at lempe rejserestriktionerne.
Lempelsen er kommet, samtidig med at EU er gået i tænkeboks over, om det nu også er en fornuftig strategi på den måde at bidrage til isolationen af et land som Usbekistan. Riina Kionka, der er menneskerettighedsrepræsentant for EU's udenrigspolitiske chef, Javier Solana, fortalte i oktober Europa-Parlamentet, at unionen lige nu er inde i en "refleksionsperiode" for at finde ud af, om sanktioner er en farbar vej, rapporterer Radio Free Europe.
Samtidig har Kasakhstan fået tildelt det roterende formandskab for OSCE i 2010, selv om regimet både fusker med valg og undertrykker medier og opposition - alt det, OSCE står for at bekæmpe.
"OSCE påstod på en 'skidt med beviserne-facon', at valg har 'bevæget Kasakhstan fremad i dets udvikling mod at blive et demokratisk land'," skriver direktøren for Human Rights Watch, Kenneth Roth, i organisationens nylige årsrapport, hvor han kalder OSCE's beskrivelse af forholdene i Kasakhstan for "ønsketænkning".
Geopolitik
Som den bramfrie EU-udsending Pierre Morel sagde i Europa-Parlamentet, så er EU's interesse i Centralasien først og fremmest energi. Landene i regionen har store gaslagre, og dem vil EU gerne have del i, og helst uden at leverancerne går via Rusland. 
Rusland er allerede involveret i omkring halvdelen af gas-forsyningerne til Europa og omkring en tredjedel af olieforsyningerne. Hvis den afhængighed skal bringes ned, spiller landene i Centralasien en afgørende rolle. Eller som udenrigskommissæren Benito Ferrero-Waldner siger: 
"At udbygge vores forhold er ikke en mulighed blandt mange - det er en klar geopolitisk nødvendighed".
Da EU og USA begyndte at gøre vrøvl over massakren i Andijan, svarede Islam Karimovs Usbekistan igen ved at smide USA ud af en militærbase, ved at sende en stribe amerikanske ngo'er samme vej og ved at intensivere samarbejdet med Rusland og Kina. Fra hverken Moskva eller Beijing lød der kritik af regimets nedsabling af fredelige demonstranter.
Turkmenistan har i særlig grad enorme, hvis ikke gigantiske, gasreserver, og derfor er hverken EU eller USA interesserede i, at der bliver smækket med døren i hovedstaden Asjgabat. I Bruxelles har EU-toppen eksempelvis taget imod diktatoren Gurbanguly Berdymukhammedov, der ikke er meget bedre end Islam Karimov. Javier Solana har også været på besøg i Turkemnistan, hvor der blev talt om energisamarbejde og narkotikabekæmpelse, men angiveligt ikke om menneskerettigheder, selv om det er en del af EU's Centralasien-strategi, der blev vedtaget sidste sommer. Meget tyder derfor på, at frygten for, at EU og dets energibehov skal få en kold skulder, har fået EU til at bøje sig for centralasiaternes uvilje til at diskutere menneskerettigheder. 
Men EU har givet op for let, mener kritikere, der peger på, at unionen har meget mere at tilbyde Centralasien, end Kina eller Rusland har.
"(Turkmenistan og Kasakhstan) ved godt, at EU ikke er et 'politisk marked' - i modsætning til Rusland. Derfor er EU mere attraktiv for dem," siger en kilde i energisektoren til Radio Free Europe med henvisning til Ruslands brug af energi som politisk våben mod tidligere vasalstater, der har brudt med Moskva.
Amnesty Internationals researcher er enig i, at EU kunne presse hårdere på uden at risikere sin position. Hun peger på, at Europa også kulturelt og politisk har meget mere at tilbyde befolkningerne i Centralasien, selv om de bor meget langt fra Europa.
"Der er en stor befolkningsgruppe, der gerne vil se et alternativ til Rusland og Kina. Det er ikke korrekt at sige, at de ikke er interesserede i Europa, fordi det ikke er del af deres egen kultur. EU bør investere meget mere i offentligheden og fortælle, hvad det står for og fortælle om sine projekter og om menneskerettigheder. Jeg mener, at EU også kan tilbyde et alternativ til landenes regeringer, for som vi så, var Kasakhstan meget interesseret i formandskabet for OSCE, og det viser, at de er interesserey i at vende sig mod Europa," siger Maisy Weicherding.


