’Occupy-bevægelsen er udemokratisk’
Både occupy-bevægelsen og højreradikalismen er direkte resultater af venstrefløjens manglende evne til at komme med et moralsk baseret svar på markedsgørelsen af vores samfund, siger den britiske debattør Kenan Malik


 ’Vi er de 99 procent’, siger Occupy-bevægelsen. Men hvis det stod til Kenan Malik, fandt de i en fart på et nyt slogan.
»Det er jo pr definition ikke en demokratisk parole. Det er sådan noget, som diktaturer siger, når de vinder valg. Hævder man at være stort set alle, lukker man jo ned for den konflikt, som altid bør være kernen i politik.«
Den britiske forfatter og kommentator Kenan Malik er ikke videre begejstret for den bevægelse, der ellers fra flere af hans fæller på den progressive venstrefløj er blevet hyldet som en sand demokratisk revolution. For ifølge Kenan Malik bør bevægelsen i højere grad forstås som en ærgerlig reaktion på et eroderende politisk landskab, end som forsøg på at formulere et egentligt alternativ.
Tag ikke fejl, han nærer skam stor sympati for demonstranternes frustration over finanskapitalens berserkergang, og han kræver ikke færdigpakkede modsvar i forlængelse af deres kritik af pengemagten. Men han ser ikke det store forandringspotentiale i protesterne, fordi de ikke anerkender ’politik’ i Maliks forstand.
»Lige som højreradikalismen i Europa, er den et symptom på en dyb krise i politik, der på mange måder er mere alvorlig end den økonomiske krise, fordi det er selve den politisk repræsentation, der har fejlet.«
Og vi kan blive ved med at skælde ud på finansfolkene (som ifølge Malik har fortjent det) og på de politikere, der har tilladt dem at agere, som de gjorde (der måske har fortjente det endnu mere), men skal vi reelt videre, må vi anerkende, at det her i høj grad handler om venstrefløjens svigt.
»De, eller vi, har ikke evnet at formulere et egentligt modsvar til markedsgørelsen af vores samfund, men i stedet ladet alle dets institutioner forfalde,« siger Malik.
Politikkens fallit
Den krise, som Kenan Malik ser udfolde sig både på gaden og i de øverste magtlag, handler om, at ’politik’ afvises som ueffektiv.
»Der er blevet konsensus om, at ’alle politikere er uduelige’. Det er budskabet i Occupy, det er grundpillen for det autoritære yderste højre, og det er budskabet rundt omkring i Europa, hvor teknokrater bliver indsat til at forvalte,« siger Malik.
De europæiske lederes politik er gradvis over de seneste 15-20 år blevet et spørgsmål om ’god forvaltning’ frem for en inddragende konflikt, hvor stridende forestillinger kæmper og finder frem til en konsensus.
»Det er interessant, hvordan vestlige politikere var hurtige til at hylde kravet om mere demokrati i den arabiske verden, men i stigende grad agerer de, som om de anser demokratiet som et problem, der skal løses med teknokratvælde i Europa. Der er de gode oprør i Kairo og Tunis og de dårlige i Athen og Madrid.«
Venstrefløjens svigt
Kenan Malik vender gentagne gange tilbage til venstrefløjens ansvar for demokratiets sølle forfatning. Og en af grundende er, ifølge Malik, at venstrefløjen ikke tør at tale om moral. Det så han udfolde sig markant under oprørerne i London denne sommer.
»Her talte højrefløjens politikere om, at det hele handlede om de unge menneskers ’dårlige moral’, hvilket var det samme som at reducere det hele til individuel kriminalitet bare i stor skala. Det venstreorienterede modsvar var at tale om racisme og fattigdom. Men det var ingen af delene: Gadeuroen var et billede på en tid, hvor vores institutioner er eroderet, og det er i den forstand, at man skal forstå moral.«
Men det turde man ikke.
»Det falder højrefløjen nemt at tale om ’moralsk forfald’, og de gør det så meget, at venstrefløjen ikke tør bruge ordet, fordi det har fået tillagt en klang af, at man derved individualiserer problemerne — at det handler om de fattiges dårlige moral, når de ikke har et arbejde eller går på gaden, som det var tilfældet i London denne sommer.«
Nedbrydning
Men det behøver ikke at være sådan, understreger Kenan Malik, for ligesom venstrefløjen i stigende grad har tilkæmpet sig egen definitionsret over et begreb som ’frihed’, kan den gøre det med moral.
»Det handler om at anerkende, at de gamle arbejderinstitutioner, partiet, fagbevægelsen, kvarteret og familien havde en vigtig rolle i forholf til at skabe tilhørsforhold og socialisering, at det var her, man skabte fællesforståelser af, hvad der er rigtigt, og hvad der er forkert. Man må erkende, at nedbrydningen af disse institutioner har skabt ikke blot en økonomisk og social fattigdom, men også en moralsk. På den måde bliver moral ikke et individuelt spørgsmål, men et fælles,« siger Kenan Malik og slutter:
»Kan vi kun finde ud af at fokusere på økonomisk fattigdom, accepterer vi jo markedsideologiens præmis; at penge er centrum og ignorerer de bredere sociale behov.«

