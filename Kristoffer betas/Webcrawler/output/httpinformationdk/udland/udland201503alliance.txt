Alliancen mellem IS og Boko Haram har primært værdi som propaganda
Et operationelt samarbejde mellem de to islamistiske terrorbevægelser er næppe praktisk muligt – det militært trængte Boko Harams troskabsløfte over for Islamisk Stat klinger mest af alt som et råb om hjælp
Soldater fra den nigerianske hær i byen Chibok i det nordøstlige Nigeria. I weekenden tilbød Boko Haram den i Syrien og Irak baserede organisation Islamisk Stat troskab.


 Det løfte om troskab, som den nigerianske terrorgruppe, Boko Haram, i weekenden tilbød Islamsk Stat, er muligvis et propagandakup for den i Syrien og Irak baserede islamistiske ekstremistiske organisation, som leder efter forbundsfæller i den øvrige muslimske verden, som andre mennesker samler på frimærker.
Men den nye alliance – ensidigt proklameret i weekenden af Boko Harams leder, Abubakar Shekau – indvarsler næppe noget vidtgående operationelt samarbejde, ja, snarere kan den være et råb om hjælp, efter at Boko Haram på det seneste har lidt en stribe militære nederlag. Siden en grusom og meget omtalt massakre i Baga, på grænsen til Tchad, hvor Boko Haram nedslagtede hundredvis af civile, har bevægelsen været trængt af en koordineret offensiv fra Nigerias militær og en stadig stærkere multinational styrke, der tæller tropper fra såvel Nigeria, Niger, Tchad, Cameroun og Benin.
Som det seneste fremstød indledte Niger og Tchad søndag en bølge af jord- og luftangreb i et område i Nordøstnigeria, som kontrolleres af Boko Haram. Angrebene kom umiddelbart efter Den Afrikanske Unions beslutning fredag om ​​at godkende oprettelse af en regional styrke på 10.000 soldater med hovedkvarter i Tchads hovedstad, N’Djamena, med den opgave »at udrydde Boko Harams tilstedeværelse«.
Den regionale sikkerhedsalliance, der således er under dannelse, nyder politisk opbakning fra USA, Frankrig, og Storbritannien. Involvere sig selv skal vestmagterne dog indtil videre ikke nyde noget af – senest er de bilaterale forbindelser mellem USA og Nigeria blevet kompliceret af bekymring for menneskerettighedskrænkelser begået af de nigerianske sikkerhedsstyrker. I takt med at Boko Haram er tvunget i defensiven, er flere vigtige byer i Shekaus selvbestaltede kalifat blevet generobret af den nigerianske hær, deriblandt Baga, Gambaru og garnisonsbyen Monguno. Tchads præsident, Idriss Deby, hævdede i sidste uge, at han kendte Boko Haram-lederens tilholdssted og opfordrede ham til at overgive sig eller blive dræbt.
De seneste meldinger fra området tyder på, at terrorgruppen forbereder et slag mod den multinationale styrke ved at koncentrere sine krigere i byen Gwoza. Dens tilfældige, morderiske angreb på civile fortsætter. Alene i weekenden blev mindst 54 mennesker dræbt og 140 blev såret af selvmordsbomber i Maiduguri, hovedstaden i Borno.
Oplagte lighedstræk
Presset på Boko Haram er også øget som følge af den beslutning, som Nigerias præsident, Goodluck Jonathan, traf om at udskyde det landsdækkende valg til 28. marts. Denne dato er reelt blevet en frist for om ikke at besejre Boko Haram, så for i al fald at forringe bevægelsens kapacitet for vold. Jonathans troværdighed – og hans chancer for genvalg – afhænger i vidt omfang af, hvorledes dette felttog falder ud.
Shekau har tidligere udtrykt interesse for at knytte bånd til Islamisk Stat og har da også trofast kopieret bevægelsens taktik. Han sendte hilsner og ros til IS’s leder, Abu Bakr al-Baghdadi, sidste år. I august fulgte han IS’s eksempel og udråbte sit eget kalifat. Siden da har gruppen mere og mere gjort brug af sociale medier som Twitter og har som IS produceret avancerede videoer af halshugninger, komplette med bevidst skræmmende soundtracks og voiceovers. Nogle iagttagere tolker dette som et tegn på direkte samarbejde.
Analytikere siger, at det mest oplagte lighedstræk mellem de to er deres vilje til at anvende ekstrem vold mod civile. Dette adskiller dem fra andre jihadgrupper, især al-Qaeda, der på det seneste har undgået en sådan taktik. Denne appetit på at sprede rædsel og kaos har også gjort dem til de mest frygtede blandt terrorgrupper. I Islamisk Stats tilfælde synes dette ry at have sat skub i den udenlandske rekruttering, ikke mindst blandt unge europæiske muslimer.
Hvis Shekau tror, at IS, som selv er under et stigende militært pres i Irak og Syrien fra vestlige luftangreb og kombinerede irakisk-iranske landstyrker, vil komme ham til undsætning, vil han blive skuffet. Men selv om et operationelt samarbejde er usandsynligt på nuværende tidspunkt, findes der andre, mindre åbenlyse forbindelser. Ud over den ideologiske inspiration og propagandatips menes Boko Haram at have fået forsyninger af nye våben fra sine venner i nord – dvs. fra Islamisk Stat-allierede grupper eller ligesindede sympatisører i Libyen. Våben, der stammer fra Gaddafi-regimets våbendepoter og blev erobret af islamiske militser i 2011. Ifølge vestlige embedsmænd har IS en voksende tilstedeværelse i Libyen, navnlig omkring Derna i øst. I sidste måned myrdede bevægelsen da også 21 egyptiske koptiske kristne – en grusomhed, der førte til gengældelsesaktioner i form af egyptiske luftangreb.
Et veritabelt mareridt for Vesten
Islamisk Stat er også ved at opbygge sin profil i Egypten og Algeriet, mens den aktuelle ustabilitet i Mali, Tchad og det vestlige Sudan gør disse steder sårbare for infiltration. Der er rapporteret om IS-celler i Saudi-Arabien og Yemen, og samtidig har Talebanledere i Afghanistan og Pakistan og radikale grupper i Sydøstasien fremsat lignende erklæringer om troskab over for al-Baghdadi.
For Islamisk Stat er Boko Harams tilbud om ideologisk alliance vand på bevægelsens internationale propagandamølle. For Boko Haram kan Islamisk Stats beskyttende paraply og de lovløse zoner i Sahel skabe nye forbindelser til konfliktzoner i den muslimske verden, herunder muligvis flere rekrutter, våben, finansiering, knowhow og efterretninger. For vestlige regeringer fremmaner dette scenarie et veritabelt mareridt: udsigten til en uniformiseret og globaliseret jihad.
© The Guardian og Information
Oversat af Niels Ivar Larsen

