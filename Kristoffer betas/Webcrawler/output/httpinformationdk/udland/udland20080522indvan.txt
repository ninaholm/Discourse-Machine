22 indvandrere er dræbt



 22 mennesker er døde under den sidste uges uroligheder i Sydafrika. Rasende flokke af sydafrikanere har - næret af fremmedhad - bevæget sig rundt i området omkring Johannesburg, hvor de har sat ild til og dræbt indvandrere. Politiet har arresteret 217 mennesker i den forbindelse. Volden begyndte i township-bydelen Alexandra i sidste uge, og på forsiden af landets aviser kunne man se en indvandrer, der var sat ild til. "Alt dette er zimbabwernes skyld. De burde bare forsvinde," siger Noxolo, en sydafrikansk kvinde, der har mistet sit skur i brandene. Fattige sydafrikanere giver indvandrerne skylden for mistede job og kriminalitet. 
ritzau/AFP 

