Putins penge lugter ikke
Mens en russisk bank yder et stort lån til det stærkt EU-kritiske parti Front National, der kan få magten i Frankrig, advarer eksperter om, at sanktionerne mod styret i Moskva næppe på sigt skaber et Rusland, som EU kan leve med
 ’Jeg holder med Putin,’ står der på en plakat i Rom. Afsenderen er et lille italienske højrefløjsparti, Fronte Nazionale, der ligesom Front National i Frankrig hylder den russiske model.


 I denne måned skulle det statskontrollerede franske skibsværft DCNS have leveret et nyt krigsskib til Rusland. Men russernes fremfærd i Ukraine og kritik af salget fra Frankrigs partnere i NATO har fået landets præsident, François Hollande, til foreløbig at ophæve kontrakten, som blev indgået i 2011 under hans forgænger, Nicolas Sarkozy:
»Betingelserne for leveringen bliver af årsager, som i dag er indlysende, ikke mødt,« udtaler den franske udenrigsminister, Laurent Fabius, med henvisning til Minsk-aftalen om Sovjetunionens opløsning, der garanterer Ukraines suverænitet.
Samtidig har webavisen Mediapart afsløret, at det franske højrefløjsparti Front National har optaget et lån på ni mio. euro (cirka 67 mio. kroner) i en russisk bank, First Czech-Russian Bank. Aftalen er formidlet af et medlem af Dumaen, Alexander Babakov, der ligesom en række andre fremtrædende russere er på EU’s sanktionsliste. Front Nationals leder, Marine Le Pen, har aldrig lagt skjul på sin sympati for Vladimir Putins regime:
»Jeg har en fornemmelse af, at EU fører en slags kold krig mod Rusland. Rusland bliver fremstillet med diabolske træk,« udtalte Le Pen, som ifølge meningsmålingerne kan blive Frankrigs næste præsident, under et besøg i Moskva i 2013 og tilføjede: »Jeg føler mig mere på linje med denne model for økonomisk patriotisme end med EU’s model.«
Storpolitisk alliance
Front Nationals kasserer betegner lånet som »en banal beslutning« på baggrund af vanskelighederne ved at optage lån i franske banker. Efter at Forfatningsrådet sidste år underkendte budgettet for Nicolas Sarkozys præsidentvalgkampagne i 2012, har ingen villet låne penge til de politiske partier, hævder Front National:
»Det er ikke værre end at tage til Gaddafi for at låne,« siger Christian Bouchet, en tidligere eksponent for Frankrigs royalistiske højrefløj og nu lokalformand for Front Nationals afdeling ved Atlanterhavskysten, til Mediapart, der også har dokumenteret, at Libyens nu afdøde diktator tilbage i 2006 gav tilsagn om 50 mio. euro i støtte til Sarkozys valgkamp – en afsløring, der ifølge Mediaparts chefredaktør, Edwy Plenel, er så skandaløs, at næsten alle andre medier foretrækker at ignorere den. Så »hvorfor ikke en russisk bank?« spørger Bouchet:
»Det, der interesserer de almindelige medlemmer og de lokale ledere, er, at vores andel (af partiets penge, red.) hvert år bliver overført fra Paris. Penge lugter ikke.«
Alligevel er de russiske investeringer i EU-kritiske partier kommet under lup inden Front Nationals landsmøde i Lyon i weekenden:
»Det er en storpolitisk alliance,« skriver ugemagasinet Le Nouvel Observateur. »Kreml satser på Front National. Partiet vurderes at være i stand til at tage magten i Frankrig og vende den europæiske histories udvikling til Moskvas fordel.«
Prorussisk netværk
Inden forårets EU-parlamentsvalg spåede en rapport om russisk indflydelse i europæisk politik fra tænketanken Political Capital Policy Research and Consulting Institute i Budapest, at 38 åbne Putin-sympatisører ville blive valgt. Det viste sig – bl.a. på grund af Front Nationals succes – at være lidt for lavt sat. De europæiske højrepartier, som ifølge tænketanken har tætte bånd til regeringen i Moskva, opnåede 42 mandater i parlamentet.
Foruden de franske nationalister drejer det sig om bl.a. de græske nynazister i Gyldent Daggry, Jobbik i Ungarn, det østrigske Frihedsparti og Lega Nord i Italien. Putins sympatisører findes dog ikke kun på den yderste højrefløj, men i flere grupper i Europa-Parlamentet.
Det britiske UKIP får f.eks. meget taletid på medier som RT, der finansieres af den russiske stat og er ved at etablere sig som indflydelsesrig nyhedskilde i bl.a. Storbritannien. Støtten fra Moskva er altså ikke kun finansiel, men består også af »værdifuld professionel, organisatorisk og mediemæssig assistance«, hedder det i rapporten:
»Den praktiske anvendelse af denne politiske knowhow fra Ruslands side skaber risiko for et netværk af prorussiske partier i Europa.«
 ’Jeg holder med Putin,’ står der på en plakat i Rom. Afsenderen er et lille italienske højrefløjsparti, Fronte Nazionale, der ligesom Front National i Frankrig hylder den russiske model.
Mads Frese
Traditionelle værdier
Matteo Salvini, formand for Lega Nord, tager ligesom Le Pen på politiske dannelsesrejser til Putins Rusland:
»Ingen illegale indvandrere, ingen vinduespudsere ved lyskrydsene, ingen sigøjnerlejre,« tweetede han for halvanden måned side fra Den Røde Plads.
Om Le Pens lån i en russisk bank udtaler Salvini til italiensk radio: »Jeg er dybt misundelig på hende.«
Lega Nord har under den nye formand ikke blot indgået et tæt samarbejde med Front National, men også skiftet sin mærkesag, norditaliensk separatisme, ud med kritik af EU og indvandring – et flertal af italienerne tror ifølge en nylig undersøgelse fra opinionsinstituttet Ipsos MORI, at over 30 procent af landets befolkning er indvandrere, mens det i virkeligheden er syv procent.
I den sydlige del af Italien har Lega Nord allieret sig med den nyfascistiske gruppering Casa Pound, der især hverver sine medlemmer og sympatisører i storbyernes socialt belastede udkantskvarterer. I sidste uge demonstrerede Lega Nord og Casa Pound sammen med beboerne i det nedslidte boligkvarter Tor Sapienza i Roms østlige periferi mod et flygtningecenter.
Putin er bannerfører for »traditionelle værdier, kristendommen som civilisation, familien, fædrelandet, blodet,« siger Lega Nords ordfører i EU-parlamentet, Lorenzo Fontana, til La Repubblica.
De europæiske identitetspartiers »store idé« er ifølge Fontana, at »venstre- og højrefløjens tid er forbi, den nye modstilling står mellem identitet og homogenisering, mellem fædrelandet og verden«.
Europæisk uorden
Konflikten mellem EU og Rusland handler faktisk om, »hvem der lever i den virkelige verden«, hævder bulgareren Ivan Krastev og briten Mark Leonard fra tænketanken European Council of Foreign Relations i en analyse af »den nye europæiske uorden« efter den russiske overtagelse af Krim:
»Den store udfordring i den nuværende krise er, at Bruxelles er nødt til at forestille sig en politik i forhold til Moskva, der ikke sigter mod at forvandle Rusland til et land som os, men mod at udvikle en struktur, der frembringer et Rusland, vi kan leve med,« skriver Krastev og Leonard.
Selv om flertallet i den ukrainske befolkning higer efter den europæiske model, gælder det samme ikke for russerne, for mange skuffede EU-borgere i nye medlemslande som f.eks. Ungarn, Rumænien og Bulgarien eller for den økonomiske krises ofre i de gamle EU-lande. Rusland og de europæiske partier, der er i opposition til den politiske elite i EU, har sammenfaldende interesser, og Putins indflydelse har allerede påvirket Europarådet til at ignorere menneskerettighedskrænkelser i f.eks. Rusland og Aserbajdsjan:
»Det påtrængende behov for at rense ud i de værdibaserede institutioner kommer af den øgede popularitet, som Putins ’suveræne demokrati’ nyder blandt nogle i EU,« skriver Krastev og Leonard, der fremhæver Ungarns premierminister, Viktor Orbán, som eksempel:
»For Orbán ser Putin stærk og beslutsom ud, mens de europæiske demokratier virker forvirrede. EU må overbevise Orbán om, at Putins model kan fungere uden for EU, men ikke i EU.«

