Guantánamo lever videre i Afghanistan
Ansvaret for fangerne i Afghanistans berygtede Bagram-fængsel skulle officielt høre under den afghanske regering, efter at USA i sidste uge overdrog ansvaret for Parwan Detention Facility ved Bagram til dem. Men USA beholder en lille gruppe af fanger, som hverken bliver retsforfulgt eller udleveret til deres hjemland. Ekspert i folkeret finder det problematisk, at amerikanske metoder fra Bush-regeringen stadig hænger ved
I amerikanernes fængsel i Bagram i Afghanistan beholder USA de fanger, som de ikke tør overlade til afghanerne.


 Amerikanerne tilbageholder fanger uden udsigt til en rettergang eller med en frist for løsladelse. De er i fangevogternes vold og har ingen indflydelse på deres videre skæbne. Det gælder Guantánamo-basen på Cuba. Men det gælder også det amerikansk byggede Parwan Detention Facility ved Bagram Luftbase, som er blevet stedet for fanger, der er så svære at placere, at de havner i et lovløst hul.
For på trods af, at USA i marts indgik en aftale om at overdrage ansvaret for Parwan Detention Facility til den afghanske regering, og mandag den 10. september officielt overdrog fængslet til regeringen, var der en lille gruppe fanger, der ikke fulgte med. Nemlig fanger, som USA insisterer på, skal tilbageholdes på ubestemt tid, selv om de ikke kan dømmes.
»George Bush lagde ud med at bruge aggressive metoder i krigen mod terror. Præsident Obama, som egentligt lovede at lukke Guantánamo-fængslet, har fortsat stilen, men italesætter ikke krigen mod terror, « siger ekspert i folkeret hos Center for International Ret og Retfærdighed på Københavns Universitet, Anders Henriksen, der ser fremgangsmåden i Bagram som en måde at fortsætte Bushs’ fangepolitik på den anden side af en amerikansk tilbagetrækning fra Afghanistan.
New York Times hævder, at det drejer sig om 30 fanger, mens Afghanistan-researcher Heather Elizabeth Barr fra Human Rights Watch mener, at det nok nærmere drejer sig om 50 fanger.
De administrative fanger bliver nu tilbageholdt på ubestemt tid i det, der af Afghanistan-analytikeren Gareth Price fra Chatman House bliver omtalt som et »lovgivningslimbo«.
»På den ene side har man afghanerne, der siger, at det handler om uafhængighed, og på den anden side har man amerikanerne, som ikke stoler fuldt ud på, at afghanerne kan magte opgaven,« forklarer Gareth Price til Information.
Administrative fanger
De 30-50 tilbageholdte kaldes administrative fanger, fordi deres skæbner bliver afgjort administrativt af amerikanerne selv og ikke af uafhængige domstole. Amerikanerne vil kun overgive de administrative fanger til afghanerne, hvis afghanerne vil forsikre, at fangerne vil forblive fængslet på ubestemt tid og vil blive holdt uden for retssystemet.
Gul Rahman Qazi, som har skrevet en del af den afghanske forfatning og er bestyrelsesformand for Den Uafhængige Kommission for Tilsyn med den Afghanske Forfatning, mener ikke, at et lovløst system er acceptabelt ifølge forfatningen, udtaler han til New York Times.
Afghanistan-researcher Heather Elizabeth Barr Fra Human Rights Watch kalder det meget kritisabelt, at amerikanerne tilbageholder fangerne.
»De 50 administrative fanger har ingen fremtidsudsigter overhovedet. Det her er ligesom Guantánamo-basen på Cuba, hvis ikke værre,« siger Heather Elizabeth Barr til Information og fortæller, at hun har hørt om tilfælde, hvor fanger fra Guantánamo er blevet flyttet til fængslerne ved Bagram Luftbase, fordi reglerne der er mere uklart defineret.
Den amerikanske militæranklager Stuart Couch, der har besøgt fængselsområdet, har tidligere udtalt i Information, at Guantánamo var et pænt hotel i forhold til Bagram-fængslet.
Gareth Price fra Chatham House er også bekymret over de administrative fangers fremtid:
»I en ideel verden ville disse fanger blive sigtet og tiltalt for forbrydelser,« siger han.
En amerikansk bekymring for overdragelsen af fangeansvaret er formodentlig, hvorvidt afghanerne er i stand til at forhindre, at de farlige fanger flygter. Tidligere er mange flygtet fra fængslet Afghanistan.
»Jeg formoder at der er indgået et kompromis, fordi afghanerne har et stærkt ønske om at klare sig selv, men på det anden side er det uvist, om de afghanske fangevogtere kan klare opgaven med at drive fængsel for så mange krigsfanger. Især når man taler om de mest farlige terrorister,« siger Afghanistan-analytiker Gareth Price.
Uklar aftale
Ifølge aftalen skulle fangerne i Parwan Detention Facility overdrages til afghanerne sidste mandag. Men udover de cirka 30-50 fanger, som amerikanerne ikke vil udlevere, har de ifølge New York Times foreløbig beholdt omkring 600 fanger, der er kommet til siden marts i det gamle Bagram-fængsel.
En repræsentant for de amerikanske styrker i Afghanistan udtalte ikke desto mindre i mandags, at amerikanerne nu mener, at de har levet op til aftalen. De mener nemlig, at den kun indebar at overgive ansvaret for de fanger, som man havde ansvaret for, da aftalen blev indgået.
»Det lader til, at amerikanerne og afghanerne ikke havde diskuteret tingene igennem, da de underskrev aftalen. Afghanerne ser virkelig det her som et overgreb. Amerikanerne opfører sig, som om der er en form for indforstået forhåndsaftale om, at afghanerne ikke kan leve op til ansvaret,« siger Heather Elizabeth Barr fra Human Rights Watch.
På sigt vil amerikanerne overgive nogle af de 600 nye fanger, men de forlanger en betænkningstid på to måneder til at finde ud af, hvem fangerne er.
Afghanerne mener dog, at en overleveringstid på 72 timer er ønskværdig, når aftalen giver ansvaret for Parwan til dem.
»Det er stolthed, der står på spil for at få ansvaret for fængslet,« sagde Nasrullaah Stanikzai, juridisk rådgiver for præsident Hamid Karzai, under ceremonien i mandags.
Brud på menneskerettigheder
Heather Elizabeth Barr er overbevist om, at de 600 nye fanger nok på et tidspunkt skal blive overgivet til den del af fængslet, som er under afghansk kontrol, og som allerede har modtaget 3000 fanger fra amerikanerne.
Hun er bekymret for vilkårene for de fanger, som bliver overgivet til afghansk ansvar.
»Jeg mener, at der er en stor risiko for, at fangerne i de afghanske fængsler kan blive udsat for tortur,« siger hun og fortæller, at Parwan Detention Facility på trods af, at det er et af de bedste fængsler i landet, er et gruopvækkende sted at være. Der er ingen opvarmning om vinteren, intet rindende vand, og fangerne er klemt sammen med 30 mand pr. rum.
»Da jeg besøgte fængslet var 200 børn under 18 år taget til fange. Der var også 11 børn under 15 år, som blev holdt i et separat rum. Når børnene bliver 16 år, kommer de ud i de overfyldte rum med voksne mænd. Det strider mod de internationale konventioner,« siger Barr.
Hun er bekymret for, hvordan situationen kommer til at udvikle sig, når amerikanerne har forladt landet og ikke længere kan holde øje med, hvordan afghanerne tager sig af fangerne.
Gareth Price ser ingen nem løsning.
»Det er som at gå et skridt frem for at gå et skridt tilbage. Hvad der kommer til at ske, vil tiden kun vise. Disse dilemmaer vil man kun komme til at se flere af, jo tættere man kommer på 2014.«

