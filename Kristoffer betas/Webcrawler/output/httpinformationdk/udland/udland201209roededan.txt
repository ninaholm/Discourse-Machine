Røde Dany er sur på de grønne
Uenighed om EU’s finanspagt får den franske EU-parlamentariker Daniel Cohn-Bendit, som var en frontfigur under studenteroprøret i 1968, til at stille sin tilknytning til det franske miljøparti Europe Écologie-Les Verts i bero


 De vil både have smørret, smørpengene og bondepigens hengivenhed,« sagde Daniel Cohn-Bendit om sit parti, Europe Écologie-Les Verts (EELV), da han søndag valgte at »sætte sin tilknytning til bevægelsen i parentes«, efter at miljøpartiet dagen inden havde besluttet at stemme imod Frankrigs tilslutning til EU’s finanspagt.
Men samtidig stemmer partiet, der indgår i den socialistiske premierminister Jean-Marc Ayraults regering, for den franske finanslov, hvilket ifølge EU-parlamentarikeren er udtryk for »total inkohærens«:
»Det er ’nedskæringspolitikkens diktatur’, men samtidig stemmer vi for finansloven. Hvem kan forstå det?«
Cohn-Bendit, som under studenteroprøret i 1968 fik tilnavnet ’Røde Dany’, er utilfreds med »venstredrejningen« i partiet. Ved landsrådsmødet lørdag i pariserkvarteret Belleville stemte 70 pct. af medlemmerne imod finanspagten:
»Jeg tager til efterretning, at den politiske kultur i EELV er det modsatte af den politiske formation, jeg havde drømt om,« sagde Cohn-Bendit, der ikke selv deltog i mødet, hvor et forslag om webbaseret medlemsdemokrati blev forkastet.
Sammen med blandt andre Belgiens tidligere premierminister Guy Verhofstadt, Italiens ministerpræsident Mario Monti og tidligere kommissionsformand Jacques Delors stiftede han i 2010 Spinelli-gruppen, som er opkaldt efter den europæiske føderalismes faderfigur, italieneren Altiero Spinelli (1907-1986). Gruppen arbejder for at skabe »et føderalistisk flertal (i EU-parlamentet, red.) på vigtige områder«.
Trofast europæer
»Hvad angår Europa, har Dany en så trofast indstilling, at det nærmest overskrider fornuften,« siger EELV’s talsmand Pascal Durand som reaktion på koryfæets udmelding.
Partiet opnåede skuffende resultater ved parlamentsvalget og ved præsidentvalget, hvor den tidligere forhørsdommer Eva Joly var partiets kandidat, men ifølge Cohn-Bendit »spørger de ikke engang sig selv, hvorfor medlemmerne forsvinder«. Han mener, at partiet ikke kan stemme imod finanspagten og alligevel blive i regeringen, og samtidig vurderer Pascal Durand, at »uden Dany eksisterer EELV ikke«.
EELV’s officielle politik er altså, at kravene om en statsgæld på maksimalt 60 pct. af BNP og et maksimalt budgetunderskud på 0,5 pct. står i vejen for en bæredygtig økonomisk udvikling. Men en anden af partiets EU-parlamentarikere, Jean-Paul Besset, skriver i webavisen Mediapart, at beskrivelsen af finanspagten som en spændetrøje er forkert og urimelig:
»Det er abrupte, men nødvendige krav, eftersom al politik, hele projektet, ethvert fremskridt er blevet taget som gidsel af gælden,« skriver Besset og påpeger, at EU-landene selv kan afgøre, hvordan og hvor hurtigt finanspagtens krav skal indfries:
»I politisk forstand handler finanspagten reelt om de effekter, den får, det vil sige om de valg og midler, som bliver anvendt til at opnå finanspolitisk stabilitet. Hvor og hvordan kan man øge indtægterne?« hævder Besset og fortsætter:
»Det er her, at miljøforkæmpernes årvågenhed er påkrævet – fristelsen til blindt at foretage omfattende offentlige besparelser er naturligvis stor – og det er her, at forslagene – at få lukket huller i skattelovgivningen, bekæmpe skattesnyd, regulere banksektoren, afskaffe subsidier til miljøskadelige virksomheder, beskatte kapitalindkomster, bekæmpe spild af offentlige midler, skabe miljøvenlige investeringer – kan udfoldes positivt.«

