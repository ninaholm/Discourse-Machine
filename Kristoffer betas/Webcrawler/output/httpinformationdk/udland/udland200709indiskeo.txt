Det indiske ocean er et tagselv-bord
Internationale fartøjers ulovlige fiskeri ødelægger økonomien og det lokale fiskeri for en lang række Østafrikanske lande. Somalia er hårdest ramt
Somalia har Afrikas længste kystlinje på 3.300 kilometer men ingen stat til at beskytte den, så udenlandske supertrawlere har frit spil i farvandet. Sidste år klagede lokale fiskere over de udenlandske fiskere og kaldte deres tilstedeværelse for økonomisk terrorisme.


 ISTANBUL - Økonomisk terrorisme, kaldte somaliske fiskere det, da de sidste år klagede over udenlandsk rovfiskeri i deres farvande. Somalia har Afrikas længste kystlinje på 3.300 kilometer, men ingen stat til at beskytte den, så udenlandske supertrawlere har frit spil. Farvandet er derudover det mest fiskeholdige i Det Indiske Ocean, særligt er der mange tun, makreller, hajer, hummere og sardiner.
Med moderne teknologi og fiskeudstyr er de udenlandske trawlere langt bedre udrustede end deres mere primitive somaliske kolleger. De kan derfor hurtigt tømme store områder for fisk, samtidig med at trawlerne ødelægger havbunden, og bådene dumper affald og spildolie i vandet. Alt sammen ødelæggende for de magtesløse lokale fiskere, der ikke har andre myndigheder end det internationale samfunds samvittighed at hente hjælp fra.
"Vi vil have de internationale organisationer til at hjælpe os med at klare det her problem," sagde fiskeren Muhammad Hussein til FN's nyhedsbureau IRIN, da han og en gruppe kolleger sidste år henvendte sig til FN.
"Hvis der ikke gøres noget ved det, vil der snart ikke være mange fisk tilbage i vores farvande," sagde fiskeren, der kommer fra kystbyen Marka 100 kilometer syd for den somaliske hovedstad Mogadishu.
Det er i sagens natur svært at sætte tal på omfanget af det ulovlige fiskeri, men FN's Fødevare- og Landbrugsorganisation (FAO) har eksempelvis anslået, at der i 2005 var 700 ulovlige fiskefartøjer på arbejde ud for Somalias kyst. 
En somalisk fisker, Jeylani Shaykh Abdi, fortalte nyhedsbureauet IRIN, at de udenlandske fiskere også angriber de lokale fiskeres både og stjæler deres net.
"De er ikke længere tilfredse med at plyndre vores fisk, de er nu også begyndt at stjæle vores net med alt, hvad der er i dem," siger fiskeren.
Mister penge og mad
Somalia er et særtilfælde, fordi der på ingen måde er en centralregering til at beskytte fiskere og kystområder, men problemet med udenlandsk rovfiskeri og manglende kystbevogtning er på ingen måde et særligt somalisk fænomen. I en stribe svage stater i Østafrika og Det Indiske Ocean er der store problemer med internationale fiskerbådes ulovlige plyndring af de lokale farvande. Verdensnaturfonden (WWF) har kontor i Tanzania, hvorfra situationen følges nøje og med bekymring.
"Også lande med et bedre politisk system end Somalias rammes af ulovligt fiskeri. Det sker, på grund af mangelfulde kontrolsystemer," siger Amani Ngusaro, som er leder af WWF's East African Marine Ecoregion (EAME).
Det ulovlige eller urapporterede fiskeri foregår også i Kenya, Mozambique, Madagascar, Comoro-øerne og Mauritius. Alle steder er problemet, at landene ikke har nogen særlig systematisk kontrol eller overvågning. De har ikke kystvagt, deres reaktionstid er meget begrænset, og de svagheder bliver udnyttet.
"Værre er, at de lande ikke har landingspladser til fiskene. Fiskerne skal lande fiskene og deklarere dem, så fangsten kan registreres, men det gør de ikke, så landene ved ikke hvor mange ressourcer, der fjernes. Det er et forfærdeligt problem, som WWF har forsøgt at afhjælpe, så fiskeriet igen kan hjælpe på bruttonationalproduktet i de pågældende lande," siger Amani Ngusaro. 
Han peger på, at der er mange fisk i farvandene, men at bidragene til bruttonationalprodukterne er minimale. Ferskvandsfiskeri udgør ofte en større andel end saltvandsfiskeri, og det skyldes, at de lokale myndigheder meget bedre kan kontrollere søer og floder end det åbne vand. 
"Landene er fortsat fattige, og det ulovlige fiskeri påvirker fødevaresikkerheden. Tunfiskerne tager for eksempel også mange andre fisk, der er vigtige for de mindre lokale fiskere. Der er et akut behov for forandring. De lokale mister ressourcer, mens vi kan se, at vandene tømmes for fisk på grund af de ulovlige fiskeres antal og udstyr."
Oprigtighed mangler
I nogle tilfælde er der lavet fiskeaftaler med EU eller de enkelte lande, men på grund af den mangelfulde kontrol bliver tilladelserne overudnyttet. WWF vil ikke direkte kritisere EU eller de udenlandske myndigheder, fordi de formelle tilladelser ofte er i orden. Det er, når fartøjerne ankommer til de afrikanske farvande, problemerne opstår. Og så er det også et problem, at mange af de udenlandske fiskere kommer sejlende med fede offentlige tilskud i lasten.
"Når de kommer, fisker de over kvota, for tæt på kysten, eller de ødelægger fiskenes leveområder og ynglepladser med enorme skader til følge. Der er et samarbejde, men oprigtigheden mangler for eksempel hos skibsejerne, der også har fordel i, at EU giver støtte til fiskeri," siger Amani Ngusaro. 
"I Europa er der behov for opmærksomhed om problemerne. Fiskeriet går ud over fattige lande, som man forkrøbler i en grad, det aldrig er set før. Offentligheden, der køber disse fisk, bør være sikker på, at de fisk, der købes, er certificerede, så man kan se, at de er fanget lovligt."
Amani Ngusaro opfordrer også til, at EU i højere grad hjælper de afrikanske lande, så de kan blive i stand til at opbygge den nødvendige kontrol og overvågning. Men også de afrikanske lande kunne gribe sagen anderledes an.
"De skal handle en bloc, ellers har de ikke en chance. Der har ikke været en samlet indsats mod problemet i regionen. Vandene fra Somalia til det nordlige Sydafrika skal ses som ét samlet øko-system, for det er de samme fisk, der vandrer i det område."
I øjeblikket er det ifølge WWF kun Sydafrika, der er i stand til at levere en meningsfuld og sammenhængende kystbevogtning.


