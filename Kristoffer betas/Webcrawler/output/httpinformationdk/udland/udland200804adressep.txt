Har du en adresse på Osama?
Den kurdiske oprørsbevægelse PKK må ikke stå på EU's liste over terror-organisationer, sagde EF-Domstolen i går. Men EU har ikke ændret listen efter tre tidligere lignende domme
I går frikendte EF-Domstolen delvist den kurdiske separatistorganisation PKK for at være en terror-organisation. Tyrkiske kurdere ses her feste, mens de kipper med PKK-s forbudte flag og et stort banner med deres fængslede leder, Abdullah Öcalan.


 BRUXELLES - Hvis den kurdiske oprørsbevægelse Kurdistans Arbejderparti (PKK) skal stå på EU's liste over  terror-organisationer, så skal de have en forklaring på, hvorfor de står der. Det siger en dom, som EF-Domstolen afsagde i går. 
PKK "har ikke været i en position, så de kunne forstå, klart og entydigt, hvorfor Rådet" besluttede at sætte dem på terrorlisten, står der i dommen. Forklaringen skal være så tydelig, at de berørte personer kan afprøve terrorlisten ved en relevant domstol. 
Der faldt foruden PKK-dommen også en dom i en tilsvarende sag for Kongra-gel, Kurdistans Folkekongres, der blev dannet, efter PKK officielt nedlagde sig selv efter dets leder, Abdullah Öcalan, blev anholdt i 1999. 
EF-Domstolen bekræftede kravet fra tidligere domme om, at terrormistænkte har krav på at vide, hvorfor deres navn står på listen.
"Kravet om afgive forklaringer - er ikke opfyldt, siden der kun står, at det er 'ønskeligt' eller at det er blevet 'besluttet' at vedtage en opdateret liste," hedder det i Kongra-gel-dommen. 
"Der står heller ikke, hvorfor Ministerrådet har det synspunkt, at Kongra-gel skal udsættes for denne beslutning."
Men allerede i går sagde en EU-diplomat i Bruxelles, at afgørelsen er irrelevant. Den liste, PKK klagede over, er nemlig fra 2002, og den er løbende blevet opdateret. "PKK forbliver på listen (over terror-organisationer)," sagde den anonyme diplomat til Ritzaus Bureau. 
Dommene i går er nemlig ikke de første af slagsen ved EF-Domstolen. 
I december 2006 sagde domstolen, at det Iranske Folkets Mujahedin (PMOI) skulle have en begrundelse for at stå på listen, og i sommeren 2007 kom lignende domme for al-Aqsa gruppen og den filippinske kommunist José Maria Sison. 
"Hvor skal vi da sende forklaringen hen? Er der nogen, der har en adresse på Osama bin Laden," spurgte diplomater i Bruxelles halvt i sjov, dengang PMOI skulle have en forklaring på, hvorfor de står på listen. 
Bin Laden står godt nok ikke på listen, men det gør blandt andet den palæstinensiske organisation PFLP og den colombianske organisation FARC. 
Siden dommene faldt, er listen blevet opdateret, og i den seneste version fra december 2007 står der 35 personer og 30 organisationer, inklusive PMOI, al-Aqsa og Sison. 
Gyngende grund
Det er yderst kritisabelt, mener den britiske borgerretsorganisation Statewatch.
 "EU sagde, vi vil skrive til folk om, at de er på listen, så kan de klage, hvis de ikke er enige. Det tager EU for en fair retssag," siger Ben Hayes fra Statewatch. 
"Det eneste, de folk kan gøre, er at skrive til den samme hemmelige komité, der i sin tid satte dem på listen. Det kalder jeg ikke en fair og uafhængig retssag. Jeg har endnu ikke mødt en eneste advokat i Europa, som betragter det her som en fair retssag," siger han. 
"I stedet for at forsvare det uforsvarlige, burde EU indføre muligheden for at afprøve sagerne ved EF-Domstolen eller ved Menneskerettighedsdomstolen i Strasbourg," siger han. 
EU's terrorliste blev indført efter angrebet på World Trade Center og Pentagon i september 2001, de personer og organisationer, hvis navne står på listen, får deres penge indefrosset på konti i EU. Listen bliver opdateret jævnligt, oplysningerne kommer fra de 27 EU-landes efterretningstjenester, bliver samlet i en hemmelig arbejdsgruppe og vedtaget af EU-landenes ministre. 
PMOI har klaget over EU's nye praksis, og først når denne sag kommer til EF-Domstolen, vil der blive yderligere klarhed, mener Ben Hayes. 
"Disse lister er på retsligt gyngende grund," siger Ben Hayes. 
Der er dog en sag på vej ved EF-Domstolen fra Yassin Abdullah Kadi, der står på FN's terrorliste, som EU har gennemført uden yderligere afprøvning. 
Den første belæring fra generaladvokat Poiares Maduro giver en meget skarp besked om at begrænse "politisk overfølsomhed på bekostning af den enkeltes retssikkerhed".

Læs om de seneste tendenser blandt domme: http://luftskibet.information.dk/europa/britisk_domstol_mangel_pa_retssikkerhed_er_pervers 

