Kina vil lempe étbarnspolitik
Kommunistpartiet varsler markante reformer for étbarnspolitikken og udskældte arbejdslejre


 
	Kinas topledere vil lempe på landets étbarnspolitik og desuden afskaffe et stærkt udskældt system af arbejdslejre. Det meddelte kommunistpartiet i går få dage efter afslutningen på et vigtigt partimøde i Beijing, som skulle udstikke Kinas fremtidige kurs. Ifølge udmeldingen vil par, hvoraf den ene part er enebarn, nu få tilladelse til at få to børn. Hidtil har par kun kunne få to børn, hvis begge i parret var uden søskende.

	Kina vil også afskaffe et system af arbejdslejre, kendt under navnet laojiao, eller ’genopdragelse gennem arbejde’, hvor kinesere kan fængsles i op til fire år uden rettergang. Systemet blev etableret i tiden under Mao, og blev af styret betragtet som »en nyttig måde at straffe afvigende holdninger«. Det udviklede sig til et system, som holder flere end 100.000 fanget, hvoraf mange arbejder i fængselsfabrikker og på marker.

	Menneskerettighedsgrupper har længe kritiseret Beijing for at bruge systemet til at gemme kritikere og andre uønskede elementer af vejen. Det officielle nyhedsbureau Xinhua beskriver beslutningen som »del af en indsats for at forbedre menneskerettighederne« i landet.

	Pu Zhiqiang, en prominent menneskerettighedsadvokat i Beijing, siger til nyhedsbureauet AP, at afskaffelsen »er et fremskridt«, efter styret »på det seneste har gjort brug af mange metoder, som ikke hører til i et retssamfund og ikke respekterer menneskerettigheder« for at lukke munden på kritikere.

	Nicholas Bequelin fra Human Rights Watch ser det også som et vigtigt skridt i den rigtige retning, men siger desuden til The New York Times: »Dette betyder ikke, at Kina vil se mere venligt på dissens og kritikere.« Det er endnu uklart, hvornår de to nye betydelige skift i politik vil blive implementeret.

	Reducering af overgreb

	Lederskabet har forsvaret den 34 år gamle étbarnspolitik med, at den har bremset den hastige befolkningstilvækst og mindsket belastningen af landets knappe ressourcer – uden ville landet i dag have 400 mio. flere indbyggere, siger regeringen.

	Økonomer peger dog på, at familieplanlægningspolitikken, som den hedder i Kina, har forværret landets kommende ældrebyrde ved at begrænse andelen af unge og arbejdsdygtige. Samtidig har den ført til voldsom ubalance mellem kønnene, fordi familierne foretrækker drengebørn. Og så er der den ofte drakoniske håndhævelse af reglerne, hvor myndighederne i vidt omfang har tvunget kvinder til sterilisation og aborter. Par, der forbryder sig mod reglerne, straffes med enorme bøder og risikerer at miste deres arbejde.Ifølge regeringen er det cirka 36 procent af befolkningen, som kun må få et enkelt barn.

	Den varslede ændring »bør føre til en betydelig reducering af overgreb på menneskerettigheder i form af tvangsaborter«, siger Steve Tsang, professor i Kina-studier ved University of Nottingham, til The Guardian. »Det er stadig et meget, meget, meget stort problem, og det er et af de mest udbredte brud på menneskerettighederne i Kina.«

	 

