Krig mellem Georgien, Rusland og Vesten
Kaukasus er på randen af en storkrig, efter at Georgien forleden invaderede Sydossetien, og Rusland blandende sig - måske fremtvunget af NATO's planlagte udvidelse med Georgien
Her viser russisk tv-s Kanal 1 lig af dræbte georgiske soldater i Sydossetiens hovedstad, Tshkinvali, i går. Russerne mistede mindst 10 soldater i går, mens hundreder af georgere meldes dræbt.


 Rusland opfordrede til fredsforhandlinger mellem Georgien og udbryderrepublikken Sydossetien. EU gjorde det samme. Og USA gjorde det samme. 
Alligevel gik noget helt galt natten til i går, hvor der ellers netop var planlagt forhandlinger i den lille kaukasiske republiks hovedstad, Tskhinvali. Og alligevel kunne de i går i FN's Sikkerhedsråd ikke blive enige om en russisk resolution med en opfordring til parterne om at stoppe krigshandlingerne. 
'Nogen' mener åbenbart ikke, at forhandlinger er en god idé.
De georgiske militærstyrker gennemførte natten til i går og hele i går et regulært og blodigt, militært angreb på hovedstaden Tskhinvali og en række mindre byer i Sydossetien med mange civile og militære ofre, også blandt de russiske fredsbevarende styrker. Begrundelsen var officielt, at Georgien ønskede at komme Rusland i forkøbet, fordi Moskva ifølge georgiske oplysninger var i færd med at infiltrere georgiske områder med flere soldater og store mængder våben. 
I en tale til nationen i går sagde den georgiske præsident Mikhail Saakasjvili, at Georgien nu må mobilisere alle sine styrker for at redde landet, og han anklagede samtidig Rusland for at have sendt jagerfly ind over Georgien og have smidt bomber mod georgiske landsbyer. 
Iraksoldater trækkes ind
De georgiske styrker syntes om eftermiddagen stort set at have indtaget Tskhinvali og det meste af Sydossetien, men sidst på dagen meldte georgierne om en midlertidig ensidig våbenhvile for at lade civile og militærpersoner, som ville nedlægge våbnene, slippe ud af Tskhinvali. 
I aftes meddelte Georgien, at det trækker sine 1.000 særligt trænede soldater hjem fra Irak for at indsætte dem i den igangværende konflikt med Rusland og de sydossetiske oprørere. Det oplyste lederen for Georgiens Sikkerhedsråd, Kakha Lomaia.
De georgiske styrker i Irak indgår i den internationale koalitionsstyrke.
"Vi har allerede kommunikeret til vores amerikanske venner, at vi vil trække halvdelen af vores kontingent af soldater i Irak tilbage, fordi vi er udsat for russisk aggression," sagde Lomaia.
Samtidig kom der meldinger om, at Ruslands præsident, Dmitrij Medvedev, og premierminister Vladimir Putin havde gjort alvor af deres trusler om direkte russisk indgriben i tilfælde af et georgisk angreb på Sydossetien. 
Begrundelsen var, at Georgien havde opført sig "forræderisk", og at Rusland derfor var tvunget til at beskytte sine borgere i Sydossetien. Rusland har nemlig givet statsborgerskab til mange borgere i både Sydossetien og den anden georgiske udbryderrepublik Abkhazien. Og russerne hævdede at det georgiske angreb havde kostet mindst 10 russiske 'fredsbevarere' livet og mange sårede.
Ifølge flere uafhængige kilder var op mod 150 russiske kampvogne på vej ind nordfra i Sydossetien via den flere kilometer lange bjergtunnel mellem russiske Nordossetien og georgiske Sydossetien med retning mod den sønderskudte hovedstad Tskhinvali, som russerne nåede frem til sidst på dagen.
Samtidig meddelte georgiske kilder, at de havde skudt to russiske bombefly ned.
Parterne i konflikten beskylder gensidigt hinanden for at bryde indgåede aftaler og genoptage krigshandlingerne Rusland hævder, at USA, NATO og Ukraine har forsynet Georgien med nye våben, mens Georgien anklager Moskva for at have forsynet Sydossetien også med våben. Men meget tyder på, at en sydossetisk borger, som i går snakkede med BBC, har ret i, at: "Ingen her ønsker at slå hinanden ihjel, men det er som om, at nogen ønsker en krig for alt i verden".
Kynisk storpolitisk spil
Hvem disse nogen er, er der ingen, der siger direkte. Men alt tyder på, at der ligger storpolitiske intriger bag. USA og NATO ønsker at få fodfæste i Georgien både af geopolitiske årsager i forholdet til Rusland og til Mellemøsten, og fordi Georgien er en vigtig transportrute for olieleverancer til Vesten. Strømmen af højtstående vestlige besøgende i de georgiske udbryderrepublikker, bl.a. 15 EU-ambassadører, Per Stig Møller, EU's udenrigskoordinator Solana og USA's Condolezza Rice har været der i den senere tid. Det vidner om Vestens store interesser i området. Rusland lægger ikke skjul på, at Moskva er en indædt modstander af dette og vil bruge næsten alle midler for at forhindre NATO's udvidelse til Georgien. 
Et sådant middel kunne være de såkaldte 'nedfrosne konflikter' i Abkhasien og Sydossetien som handleobjekter i en kynisk storpolitisk studehandel, som kan betyde, at Georgien ikke bliver medlem af NATO, men til gengæld får Abkhasien og Sydossetien tilbage i folden.
Intet tyder på, at Ruslands nye og 'bløde' præsident har tænkt sig at bløde op i dette benhårde udenrigspolitiske spil. Han talte dunder i aftes, efter at de seneste dage har kostet snesevis af uskyldige kaukasere livet og i disse timer truer med at udvikle sig til en regulær krig mellem Georgien og Rusland.


