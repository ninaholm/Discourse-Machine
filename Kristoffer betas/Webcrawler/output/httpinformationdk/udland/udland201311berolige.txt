En beroligende hvidbog
Den skotske regerings hvidbog for uafhængighed er den seneste i rækken af dokumenter, der forsøger at forudse et uafhængigt Skotlands økonomi, møntfod og internationale associeringer


 
	649 siders argumenter for skotsk uafhængighed blev i går sendt på gaden af den skotske SNP-regering med løfter om, at et uafhængigt Skotland vil bruge sin frihed til at gennemføre en »revolution« i landets socialpolitik, men samtidig bevare elskede institutioner som dronningen og pundet såvel som møntunionen med det resterende Storbritannien.

	Hvidbogen kommer, ugen efter, at det uafhængige Institute for Fiscal Studies (IFS) udgav en rapport, som forudser, at et uafhængigt Skotland vil stå med et »finanspolitisk hul« på 1,9 procent af BNP, der vil kræve enten markante nedskæringer eller skattestigninger. De samme toner lyder fra partierne i Westminster, der indtil videre har produceret otte rapporter imod selvstændighed.

	Kampen om Skotland forud for folkeafstemningen om uafhængighed 18. september 2014 er med andre ord i fuld gang.

	Men trods de mange arbejdstimer, penge og papir, begge fløje har lagt i udarbejdelsen af disse detaljerede rapporter, så er det usandsynligt, at det er deres forskellige forudsigelser, der kommer til at veje tungest i skotternes hjerter og hjerner, når de skal beslutte deres lands fremtid. Sandheden er, at langt de fleste punkter – grænsedragning til lands og til vands, delingen af naturressourcer såvel som landets gæld, eventuel møntunion og medlemskab af EU, NATO, FN osv. først skal forhandles på plads. Hvilken indvirkning de enkelte punkter vil have på den skotske økonomi, vil skotterne først finde ud af efter folkeafstemningen og – i tilfælde af et ja – udfaldet af forhandlingerne. Dermed ikke sagt, at hvidbogen og de øvrige rapporter er spild af tid. De enkelte rapporter spiller unægtelig en væsentlig rolle og er med til at vise skotterne – og øvrige briter – at ja- og nej-fløjene har tænkt over alle de vanskelige spørgsmål og har en troværdig plan. Men i sidste ende er det denne overordnede plan for Skotlands fremtid, der er til afstemning.

	To visioner

	Skotlands førsteminister, den garvede formand for Scottish National Party (SNP), Alex Salmonds overordnede vision er et skotsk Norge. Et lille olierigt og langt mere socialdemokratisk land end det samlede Storbritannien, der bliver styret fra Westminster i London.

	SNP ønsker bl.a. at fastholde gratis uddannelse, mens England har indført brugerbetaling på op mod 100.000 kr. pr. år for videregående studier, og i hvidbogen lover SNP gratis børnepasning for tre- og fire-årige for at få flere kvinder på arbejdsmarkedet. I de mere konservative dele af England anses det stadig for bedst, at mødre bliver hjemme hos deres børn, mens de er små – en politik der uanset ideologi er en realitet i mange hjem på grund af prisen på børnepasning.

	Skotland som sådan ligger unægtelig længere til venstre på den politiske skala end England, og det er især under konservative regeringer i Westminster, at utilfredsheden med unionen bobler op i det skotske. Den skotske regering er f.eks. dybt uenig i den førte nedskæringspolitik og den konservativt-ledte regerings aggressive anti-europæiske linje.

	Som Guardian-skribent John Harris skriver i en klumme, så giver den engelske politiske debat ofte indtryk af, at »verden er blevet vanvittig«. Der foregår, påpeger han, »ophedede debatter om, hvorvidt skoler bør ansætte ukvalificerede lærere, varierende grader af chikane af immigranter og mennesker på overførselsindkomster, hvide mænd med dyre uddanneler, der endeløst fabler om ’social mobilitet«.

	I Skotland – påpeger han – er der derimod »en fælles forståelse for at politik, som den praktiseres i SW1 (Westminsters postnummer, red.) ikke længere fungerer« og en tro på, at der findes et alternativt til den neoliberale linje, som mange i Skotland mener både højre- og venstrefløjen i Westminster står for.

	Over for denne vision står den skotske nej-kampagne – der tæller Labour, Liberaldemokraterne og de konservative i både det skotske parlament, Holyrood og Westminster. Nej-kampagnens hovedargument er, at Skotland såvel som England, Wales og Nordirland er stærkere, hvis de står sammen. De mener, at Skotland vil blive et fattigere og mindre indflydelsesrigt land, hvis det kapper samarbejdet med Westminster, og påpeger, at det allerede har udbredt hjemmestyre som følge af decentraliseringerne under Tony Blairs regering i slut-90’erne. Et hjemmestyre, som fra 2016 også vil have udvidede rettigheder til at opkræve skatter og optage lån.

	Hovedargumentet imod selvstændighed er økonomisk, og Westminster accepterer ikke den skotske regerings fordeling af unionens olie. Men når alt kommer til alt er det påstand mod påstand om, hvordan eventuelle, fremtidige forhandlinger muligvis vil falde ud. Og det giver hverken SNP’s hvidbog eller IFS’s økonomiske rapport svaret på. Alle er enige om, at Skotland kan klare sig som selvstændig nation. Spørgsmålet er, hvordan det vil indrette sin økonomi, og dermed også hvor velhavende dette Skotland, vil være. Med andre ord: Ønsker vælgeren SNP’s Skotland og tror vedkommende på, at partiets plan er realistisk?

	Det er denne troværdighed – realismen – Salmond forsøger at tilføre sin kampagne med en detaljeret køreplan hen mod selvstændighed. »Bare rolig – vi har tænkt på det hele,« siger han til skotterne. Om de tror på ham, vil han finde ud af om knap et år.

	 

