Troen på Guds eget land
På USA’s højrefløj er forestillinger om Amerikas exceptionalisme blevet til obligatorisk besværgelse


 En lille gruppe kolonier præsterede i 1700-tallets sidste år at rive sig løs fra et stort imperium. Dermed opstod et land, som næppe ville være blevet til mere end et nordøstligt Chile — en lang kyststribe mellem bjerge og hav — hvis det ikke havde været for to europæiske imperiemagters fortsatte rivalisering.
Da den ene imperiemagt endte i svære økonomiske kvaler, solgte den til spotpris et territorium, der var stort nok til, at den nye republik mere end fordoblede sin udstrækning.
Det nye område, der var rigt i alle henseender, og bød på et net af sejlbare floder, som kom til at give adgang til et andet oceans kyst og til en jord med enorme reserver af det højt værdsatte grundstof guld.
Siden blev yderligere en kæmpeklump land — i dag kendt under navnet Alaska — solgt til den nye republik. Den viste sig at byde på enorme forekomster af et stof, der senere skulle blive kendt som olie.
Så jo, jeg formoder, man kan sige, USA havde heldet, åndelige kræfter eller skæbnen på sin side. Selv blandt de mest sekulære af Amerikas fædre var der nogle, der følte, at mere end almindelig realpolitik var på spil. Thomas Paine, f.eks., blev grebet af tanken om en ny Edens Have og en frisk start.
Slangen i Paradis
Til ethvert paradis hører imidlertid en slange og en arvesynd. Thomas Paine vidste, hvad det var: Slaveriets modbydelige skamplet, de uhyrlige profitter på bomuld og den lette tilgængelighed af ubetalt menneskearbejdskraft fra Afrikahandelen korrumperede den nye republiks idealer fra første færd.
Da regnskabet for den historiske forbrydelse til sidst skulle gøres op, blev det i form af en krig, hvor en stor del af den uretmæssige rigdom gik til spilde.
Samme borgerkrig førte siden til kapitalismens og den ekspansionistiske stats triumf. Snart blev den nye republik selv til et imperium, om ikke af navn så af gavn — fra Filippinerne over Cuba, Haiti til Puerto Rico.
Undervejs var det uundgåeligt, at politikere som Albert Beveridge skulle forkynde ideen om ’den åbenlyse skæbne’, herunder om amerikanernes naturlige ret til at dominere verden.
USA’s særegenhed
Det er det selvbillede, der er en del af denne tankegang — eller rettere tabet af det — som nogle mennesker finder, bør være fokus for den aktuelle præsidentkampagne.
Enhver kandidat kan forvente at blive antastet og afkrævet bekræftelse af, at de bakker op om USA’s særlige position som den eksemplarisk »skinnende by på et bjerg«.
Samtidig gennemføres meningsmålinger som den for nylig, hvor folk blev bedt om at erklære sig enige eller uenige i følgende udsagn: »Vores folk er ikke perfekt, men vores kultur er andres overlegen.« Lidt under halvdelen udtalte sig til fordel for det lunkne udsagn. Det står dog ikke klart, om de fleste havde overlegenhed eller manglende perfektion i tankerne.
Efterhånden som manien begynder at ligne en ny loyalitetsed, tror jeg, at det underliggende spørgsmål skal omformuleres til dette: »Er De Forenede Stater udvalgt af Gud og historien som model for hele verden?«
Enhver, der hævder at kunne svare — det gjorde George W. Bush engang — vil eo ipso afsløre sig som tåbe. Hvilke informationskilder vil han kunne støtte sig til? Hvor god en historiker måtte han være?
I det lange perspektiv ville få af Romerrigets overlevende havde forudsagt, at indbyggerne på de forfrosne og tilbagestående Britiske Øer skulle blive et globalt systems næste bygherrer. Der er heller ingen tvivl om, at englænderne, især de protestantisk-fundamentalistiske, troede, at de havde Gud på deres side.
Jeg kender ikke til en eneste europæisk stat, der ikke har en eller anden lignende nationalmyte. Problemet er som bekendt, at ikke alle disse myter kan være sande på samme tid.
Hybris
Mærkeligt nok ser det i den nuværende politiske sæson ud til at være USA’s højrefløj, der ser med størst skepsis på fremtiden for amerikanske magt.
USA har imidlertid endnu gang har formået at placere sig selv på den rigtige side af et massivt historisk tidevandsskifte — Det Arabiske Forår — skønt amerikanerne ikke havde ’læst’ tegnene på det spirrende oprør særlig godt i første omgang. De fleste udtalelser om udvikling i de oprørske lande fra de republikanske kandidaters side har dog været vrantne og modvillige.
Jeg husker, hvordan Bernard-Henri Lévy i de tidlige faser af Irak-krigen (som han var imod) erklærede, at USA grundlæggende gjorde alt det rette, da det gjaldt om at bekæmpe fascismen og nazismen og grundlæggende gjorde alt det rette, da det gjaldt om at modstå og udmatte kommunismen i dens forskellige varianter — alt andet var stort set merde de taureau (bullshit, red.).
Noget i samme retning synes at gøre sig gældende i dag at dømme efter de seneste udviklinger i Burma, Vietnam, Libyen og Syrien. Demonstrerende menneskemængder har en tendens til at være glade for, at der findes en amerikansk supermagt, om ikke andet for at afbalancere de kyniske kræfter i Moskva og Beijing.
De gamle lærte os at frygte ’hybris’. Bibelen lærte os, at hovmod er en synd. Derfor bliver jeg altid forbløffet over, at USA’s konservative ikke er mere mistænksomme over for deres selvudråbte historiske egenart, men derimod proklamerer den så demonstrativt. Som om de forsøgte at værne sig mod slagene fra, det der ligner en temmelig skidt sæson.
 
Christopher Hitchens var britisk-amerikansk journalist, forfatter, litteraturkritiker og ivrig samfundsdebattør. Dette blev hans sidste klumme i Information. Han døde den 15. december efter længere tids sygdom. 
© Slate og Information
Oversat af Niels Ivar Larsen

