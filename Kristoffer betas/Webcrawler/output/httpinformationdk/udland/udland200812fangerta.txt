Fanger tager skylden for 11. september
Fem fanger på Guantánamo-basen, der er mistænkt for at have planlagt terrorangrebene mod USA 11. september 2001, siger, at de vil erklære sig skyldige


 Khalid Sheikh Mohammed, den selverklærede hjerne bag angrebene mod USA 11. september 2001, vil sammen med sine fire medanklagede erklære sig skyldig i anklagerne. 
Det meddelte de mandag i et brev til en militærdommer på Guantánamo-basen, hvor de er internerede.
Dommeren, oberst Steven Henley, siger, at han vil udspørge alle fem anklagede, også Khalid Sheikh Mohammed, der i forvejen har tilstået at have planlagt terrorangrebene på USA "fra A til Z", for at sikre sig, at de forstår konsekvenserne af deres beslutning. 
Alle fem risikerer dødsstraf, hvis de kendes skyldige.
2973 drab
De er sigtet for drabene på 2973 personer - det antal personer, der blev dræbt, da militante medlemmer af al-Qaeda styrede kaprede fly ind i World Trade Center, Pentagon og ned på en mark i Pennsylvania.
USA's militær genoptog mandag de indledende høringer i forbindelse med de planlagte retssager mod de fem anklagede. Høringerne gik i gang, selv om det er usandsynligt, at den nye amerikanske regering under Barack Obama vil gennemføre retssagerne på basen.
Guantánamo skal lukkes
Barack Obama, der indsættes som USA's præsident 20. januar, har sagt, at han agter at lukke fangelejren på den amerikanske Guantánamo-militærbase i Cuba, og at han ønsker de internerede retsforfulgt i civile og militære domstole i USA snarere end ved de særlige tribunaler, den siddende præsident, George W. Bush, har etableret på basen. Men Khalid Sheikh Mohammed og fire andre tiltalte blev mandag stillet for en dommer ved tribunalet på Guantánamo-basen med henblik på at tackle en række juridiske spørgsmål forud for en egentlig retssag.
Høringerne er berammet til at vare hele ugen.
Mohammed blev en gang betragtet som den tredje mest indflydelsesrige person i terrornetværket al-Qaeda.
Sammen med fire andre - Ramzi Binalshibh, Mustafa Ahmed al-Hawsawi, Walid bin Attash og Ali Abdul Aziz Ali - blev han tidligere på året tiltalt for medvirken til planlægningen af 11. septemberangrebene. 	 ritzau/Reuters

