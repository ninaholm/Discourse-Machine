DAG 48: Her ser De et billede af fremskridtet
BP mener nu at kunne indfange godt halvdelen af den lækkende oliestrøm fra havbunden via sugerøret til overfladen. Det betyder samtidig, at op til halvdelen - svarende til måske 1,5 mio. liter olie pr. døgn - stadig ender i havmiljøet
Thad Allen, der er admiral i den amerikanske kystvagt og regeringens kontrollant med olieudslippet i Den Mexicanske Golf, bekræftede, at der er gjort fremskridt med at inddæmme olien. Men der er ingen grund til jubel, fordi ingen skal være tilfredse, så længe der er olie i vandet.


 BP meldte i går om fremskridt i bestræbelserne på at bremse olieudslippet på bunden af Den Mexicanske Golf.
Samtidig kunne man fortsat via op til flere undervandskameraer følge den faktiske situation omkring oliebrønden, hvor olie har lækket til havmiljøet siden boreriggen Deepwater Horizon eksploderede 20. april.
I en kompliceret og risikabel operation lykkedes det torsdag-fredag BP at placere en hætte oven på den lækkende oliekilde. Hætten er forbundet med et sugerør, der fører 1.500 meter op til havoverfladen, hvor det er meningen, at BP-fartøjet Discoverer Enterprise skal tage imod olie-gas-blandingen og dermed skåne havet for den fortsatte belastning.
Man har aldrig gennemført en fjernstyret operation som denne før, og der er frygt for, at trykket fra oliekilden skal blæse hætten af. Derfor er der fire ventiler i hætten, som fra start har stået åbne og ladet olien slippe igennem og ud i havet. Planen er forsigtigt at lukke for ventilerne, så stadig mere af olien fra den lækkende kilde føres op gennem røret til Discoverer Enterprise.
En komplikation er, at der ved kontakt mellem gas fra oliebrønden og iskoldt havvand dannes krystaller, der kan blokere oliens passage op gennem røret. For at hindre det må BP vedvarende pumpe methanol ind i hætten som antifrostmiddel. Samtidig pumper BP løbende dispergeringsmidler - i sig selv miljøskadelige - ud i vandet omkring hætten for at opløse den fortsat undslippende olie i mindre dråber.
Pelikaner i olie
BP's øverste chef Tony Hayward meldte i går ifølge BBC, at det nu er lykkedes at føre, hvad der svarer til omkring 1,5 mio. liter olie pr. døgn op fra havbunden til Discoverer Enterprise. Holder den vurdering, er det over halvdelen af de måske tre mio. liter lækkende olie pr. døgn, der nu opfanges. Eller formuleret omvendt: op mod 1,5 mio. liter olie tilføres stadig havmiljøet hver dag. At det fortsat er en alvorlig belastning, antydes af billederne, der vedvarende transmitteres fra havbunden.
BP's håb er, at hætten holder til trykket, og at det gradvist vil lykkes at opfange op til 90 pct. af den lækkende olie. En egentlig løsning ventes imidlertid ikke før august, hvor påbegyndte aflastningsboringer ind i oliefeltet skal gøre det muligt at tage trykket af oliebrønden og lukke lækagen helt med cement.
På overfladen var situationen i går, at 32 pct. af Den Mexicanske Golf er ramt af fiskeforbud på grund af forureningen, som nu også kan registreres på kysterne i både Louisiana, Mississippi, Alabama og Florida.
»Folk i Orange Beach sulter nu ihjel, fordi de ikke kan komme ud at fiske,« hævdede i går en stærkt ophidset borgmester Tony Kennon, Orange Beach, Alabama, der angiveligt har forsøgt at få BP-folk i tale i en måned uden held.
Værst ramt er Louisiana, hvorfra foruroligende billeder af totalt olieindkapslede pelikaner nu er begyndt at vandre rundt til verdenspressen.

Information vil i den kommende tid tilbagevendende følge oliekatastrofen i denne klumme

