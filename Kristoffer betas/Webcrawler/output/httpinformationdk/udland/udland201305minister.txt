Ministeren, der forstod at skumme fløden
Jarullah Mansoori malkede det afghanske Ministerium for Landdistriktsudvikling fra første dag på posten. Trods massiv svindel og omfattende nepotisme fik han lov til at blive på posten i mere end to år – og er i dag fortsat en del af præsident Karzais regering
 
	Den afghanske minister for genopbygning og udvikling af landdistrikterne, Jarullah Mansoori, har været ansvarlig for omfattende svindel og nepotisme på posten. Først da præsident Hamid Karzai (billedet) tog fat i Mansoori knap et år efter hans tiltræden, begyndte ministeren at følge reglerne – men i stedet begyndte han at manipulere indefra, siger Gorm Pedersen, programkoordinater på den danske ambassade i Kabul fra 2008-2011.


 
	Den 32-årige glatbarberede, vestligt klædte Jarullah Mansoori har blot været minister for genopbygning og udvikling af landdistrikterne i nogle få timer, før det står klart, at han er ude på at malke systemet.

	Allerede på sin første arbejdsdag konfiskerer han en lækker pansret FN-bil, som en af direktørerne har lånt af UNDP. Han beordrer de sorte FN-logoer og nummerplader fjernet, får bilen malet om, og så er den klar til at fungere som hans private ministerbil.

	Få dage senere presser Mansoori en af sine ansatte til udbetale ham 18.000 dollar – cirka 100.000 kr. – til hans nye luksuslejlighed til 17.500 kr. om måneden. En anselig sum i et land, hvor gennemsnitsindkomsten ligger på 5.500 kr. om året.

	Katastrofen truer

	Næste skridt er møbleringen af den nye lejlighed, som den nye minister forklarer, skal bruges til repræsentative formål. Pris: 20.000 dollar eller 110.000 kr.

	Her slår medarbejderen imidlertid bremserne i, sladrer til FN – og bliver omgående fyret.

	Herefter kaster Mansoori, der har en universitetsuddannelse i udviklingsøkonomi og statskundskab fra Islamabad International University, sig over selve ministeriet, hvor han systematisk begynder at udskifte nøglemedarbejdere, både i Kabul og ude i de 34 provinser, hvor ministeriet har store nationale udviklingsprojekter i milliardklassen kørende, heriblandt det succesrige National Solidarity Programme, der har givet tusindvis af landsbyer over hele landet et stort løft.

	På få uger bringer den unge minister hele det tidligere mønsterministerium og Afghanistans fremtid i fare.

	Det viser en større mængde dokumenter, som Information har fået aktindsigt i hos Udenrigsministeriet.

	FN slår alarm

	I midten af april, tre måneder efter Mansoori tiltræder, slår UNDP alarm, blandt andet over for Danmark, der er en af ministeriets hoveddonorer.

	Situationen er kritisk. Et af landets allervigtigste ministerier er ved at kuldsejle, og udviklingen af de sårbare landdistrikter, der på grund af fattigdom leverer en lind strøm af rekrutter til Taleban, er i fare.

	»Det var et overordentligt vigtigt ministerium,« bekræfter Gorm Pedersen, programkoordinator på den danske ambassade i Kabul fra 2008-2011.

	»Der var fare for, at en af nøglekomponenterne i kampen mod Taleban ville falde på gulvet,« forklarer han. »Det var jo netop udviklingen i landområderne, som skulle få befolkningen til at støtte regeringen i stedet for Taleban.«

	Både Danmark og de andre store donorer, UNDP, Holland, Storbritannien, USA, Canada, Norge, Japan, Belgien og Spanien, er dybt bekymrende, fremgår det af dokumenterne. En hektisk mødeaktivitet mellem donorlandene går i gang, blandt andet på Danmarks initiativ. Og en usædvanligt samlet front opstår.

	Mansoori må væk

	Kravet til den afghanske finansminister Omar Zakhi wal og præsident Hamid Karzai er klart. Jarullah Mansoori må standses eller allerhelst fjernes. Ellers vil donorerne indstille deres bidrag, lyder truslen, som Verdensbanken sætter trumf på ved at suspendere den næste store udbetaling på ikke mindre end 250 millioner dollar – cirka 1,3 milliarder kr. til ministeriet.

	Men minister Mansoori er ikke sådan at rokke. Han fastholder, at han er i sin gode ret til at anvende donormidler til private formål, fremgår det af en indberetning fra den daværende danske ambassadør, Carsten Damsgaard.

	»Der synes ikke at være tvivl om ministerens ønske om at ’malke’ donorerne for egen vinding, så godt det kan lade sig gøre. Blandt andet skifter han provinsmedarbejdere ud for at gøre det nemmere for ham at få personlig vinding,« skriver ambassadøren for eksempel den 21. april 2010.

	Nye problemer

	Den genstridige minister bliver hen over sommeren 2010 indkaldt til adskillige møder med de forskellige donorer og med finansminister Zakhi wal, uden problemerne bliver løst.

	Han lover godt nok at aflevere bilen og tilbagebetale de donormidler, han har brugt til private formål. Men de fyrede medarbejdere bliver ikke genansat. Og i september rapporterer den danske ambassade om nye problemer.

	Mansoori har indført en ny praksis, hvor han personligt skal godkende alle detaljer i de store milliardprogrammer. Sagerne hober sig op på hans skrivebord, og programmerne går i stå.

	Han er meget misfornøjet med alle de regler, som UNDP og andre donorer har fastlagt og har blandt andet lavet sit eget personlige ansættelsesudvalg, som ansætter folk uden om alle ansættelsesprocedurer.

	Når programlederen forklarer, at reglerne skal overholdes, svarer ministeren angiveligt:

	»Og hvad får jeg så ud af det?«

	I det hele taget er Mansoori først og fremmest interesseret i at sikre sin egen position ved at ansætte folk, der er villige til at betale for deres nye stillinger med politisk loyalitet eller penge, fremgår det af en rapport fra september 2010.

	Karzai på banen

	Det er først, da præsident Karzai i begyndelsen af oktober selv tager fat i den gesjæftige minister, at der kommer skub i tingene.

	Pludselig lover Mansoori at følge alle regler, annullere venneansættelser, afskaffe sit personlige ansættelsesudvalg og holde op med at blande sig i programledelsen.

	Han har nu forstået, hvordan ministeriet og programmerne fungerer, forklarer han ifølge en indberetning til Udenrigsministeriet den 7. oktober. Han har handlet i god tro og bare gjort, som han troede, at det forventedes af ham. Der er altså tale ikke om korruption, mener Mansoori.

	Præsident Karzai har tydeligvis sat ham stolen for døren. Men ministertaburetten får han lov at beholde.

	»Donorerne ville helst have været af med Mansoori, men Karzai var ikke parat til at foretage den rokade, som ville have været nødvendig. Han måtte tage hensyn til magtbalancen og den etniske sammensætning i regeringen,« forklarer Gorm Pedersen i dag. Mansoori er tadsjik og kommer dermed fra en af de etniske grupper, som siden 2001 har siddet tungt på magten i Kabul.

	Godt en måned senere anbefaler den danske ambassade i Kabul, at forholdet til Ministeriet for Genopbygning og Udvikling af Landdistrikterne »normaliseres«. Verdensbanken har genoptaget udbetalingen af sin milliardstøtte, men dog i mindre portioner.

	Og i december følger Danmark trop med det næste danske bidrag på 20 millioner kr.

	Manipulation indefra

	Her slutter Udenrigsministeriets papirspor, men ikke danske embedsmænds viden.

	»Vi fortsatte udbetalingerne, fordi de konkrete programmer, Danmark støttede, fortsat kørte tilfredsstillende. Mansoori holdt op med at blande sig i programmernes daglige ledelse, og vores vurdering var, at han ikke kunne forvolde større skader, uden at vi ville opdage det,« siger Gorm Pedersen.

	Men Mansooris nepotistiske praksis hører ikke op. Den fortsætter bare mere diskret ude i provinserne og distrikterne, hvor ministeren bliver ved med at ansætte sine egne folk.

	»Han holdt sig på sin egen boldgade og manipulerede med tingene indefra i stedet – som man nu gør i Afghanistan,« siger Gorm Pedersen.

	Men ifølge Informations aktindsigt er det ikke noget, Danmark blander sig i.

	»Så længe reglerne for ansættelser og administration i forhold til programmerne blev overholdt, kunne vi ikke blande os i, hvordan ministeren derudover administrerede sit ministerium,« siger Gorm Pedersen.

	»Det er jo deres land og deres system. Men nogen god minister blev han aldrig.«

	I marts 2012 blev Jarullah Mansoori endelig afsat – blot for i stedet at blive udnævnt til viceminister for Planning and Policy i Ministeriet for Transport og Civil Lufttrafik.

	Selv afviser han alle beskyldninger om korruption og benægter, at han nogensinde har haft konflikter med Danmark eller andre donorer om sin embedsførelse.

	»I min tid som minister har jeg aldrig haft nogen uoverensstemmelser med donorer« skriver han i et svar til Information.

	»Hverken Danmark eller noget andet land har haft nogen som helst indvendinger (mod min embedsførelse, red.)«

	 

