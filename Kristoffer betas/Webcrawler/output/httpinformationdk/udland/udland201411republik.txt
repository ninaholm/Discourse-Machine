Republikanerne protesterer mod Obamas klimamål
Det nye konservative flertal i Kongressen vil prøve at blokere for præsidentens klimapolitik, der kaldes en ’ideologisk krig’. Men det vil næppe lykkes, vurderer iagttagere
En drage i luften over klimaprotesten Peoples Climate March i New York i slutningen af september. Klimaspørgsmålet deler vandene i USA.


 Det nye republikanske flertal i Kongressen udtrykte i går misnøje med præsident Barack Obamas løfte i en aftale indgået med kinesiske præsident Xi Jinping om at sætte et mere ambitiøst reduktionsmål for USA’s udledning af drivhusgasser i 2025. Den kommende flertalsleder i Senatet, Mitch McConnel fra kulstaten Kentucky beskyldte Obama for at føre en »ideologisk« krig mod kulindustrien, der vil bringe middelklassefamilier og minearbejdere »i klemme«.
»Denne plan, som præsidenten efterlader til sin efterfølger, er helt urealistisk, fordi det vil føre til højere elpriser og færre job,« forudsagde senator McConnel.
Klimabenægteren, senator James Inhofe fra oliestaten Oklahoma, kaldte de nye mål sat af Obama for »hule og utroværdige« og beskyldte præsidenten for at begunstige Kina.
»USA vil blive tvunget til at nedbringe sin CO2-udledning. Det vil Kina ikke,« påstod Inhofe, den kommende formand for Senatets miljøudvalg.
I erklæringen fra det bilaterale møde i Beijing i går forpligter Kina sig til at stoppe væksten i sin udledning af drivhusgasser i 2030. Først herefter vil kurven knække og blive nedadgående. Indtil da vil Kina satse mere på vedvarende energi, der efter planen skulle udgøre 20 pct. af den samlede energiproduktion i 2030.
For USA’s vedkommende begyndte CO2-udslippet allerede at falde i forbindelse med den økonomiske recession i 2008-10 og er fortsat nedad. I de seneste år har Obama gennemført en række tiltag, som har til hensigt at reducere USA’s udslip med 17 pct. i 2020 med 2005 som udgangspunkt. I erklæringen forpligter præsidenten USA til yderligere reduktion. I 2025 skal udledningen af drivhusgasser være skåret med mellem 26-28 pct. i forhold til 2005.
Nye regler for udslip
Men det er på nuværende tidspunkt ikke helt klart, hvordan Obama-regeringen planlægger at gennemføre disse reduktioner med de eksisterende regulativer.
»Regeringen har endnu ikke klargjort, hvorvidt de nye regler for begrænsning af udslip fra kulkraftværker og de gældende regler for benzinøkonomi og andre tiltag vil være tilstrækkelige,« siger Kyle Ash, ansvarlig for klimapolitik hos Greenpeace USA.
Robert Stavins, leder af Harvard Project on International Climate Agreements, mener derimod, at Obamas nye reduktionsmål kan dækkes af eksisterende lovgivning og regulativer.
»Man må huske, at Obamas miljøagentur endnu ikke er færdig med at udarbejde målene for begrænsning af CO2-udledning fra eksisterende og nye kulkraftværker. Hertil kommer forbedring af benzinøkonomi i nye køretøjer og muligheden for at nedbringe metanudslip fra fracking af tjæresandsolie og skifergas,« siger Stavins, der er professor på Harvard University Kennedy School.
I valgkampen op til midtvejsvalgene til Kongressen i sidste uge slog republikanerne og nogle få demokrater fra kul- og oliestater til lyd for at blokere miljøagenturet EPA’s udstedelse af de nye regler i 2015.
Flere retssager, anlagt af industrien, er allerede undervejs. Herudover håber det republikanske flertal i Kongressen at skære i EPA’s budget for næste finansår, med mindre reglerne bliver lempet.
»Men det kommer de næppe langt med,« mener Ash fra Greenpeace. »I Senatet kan demokraterne bruge filibuster-reglen til at stoppe en afstemning. Det kræver 60 stemmer ud af Senatets 100 medlemmer at ophæve en filibuster. Så stort et flertal vil republikanerne ikke have.«
Som en sidste udvej råder præsidenten endvidere over vetoret i budgetspørgsmål, der kun kan blive forkastet af et flertal på 66 senatorer.
»Republikanerne kan råbe og skrige så meget, de vil, på tv-shows. Det er nytteløst,« siger Robert Stavins.
Fremdrift
Obama-regeringens nye reduktionsmål kom som en stor overraskelse for eksperter og den amerikanske klimabevægelse. Man havde først ventet en udmelding fra Det Hvide Hus i begyndelsen af næste år.
I forbindelse med FN’s klimatopmøde i december 2015 skal medlemslandene inden marts have indberettet deres nationale reduktionsmål samt en redegørelse for, hvordan de agter at føre dem ud i livet. Mellem marts og december er det planen at brygge en aftale sammen. Den sino-amerikanske erklæring fra i går skyder imidlertid denne proces i gang tidligere – endda førend det forberedende klimatopmøde i Lima i december – og lægger dermed politisk pres på de nye markedsøkonomier Indien, Brasilien, Mexico, Indonesien, Sydafrika, Saudi-Arabien og andre i-lande med et stort CO2-udslip.
I 2012 stod Kina for 29 pct., USA for 15 og EU for 10 pct. af den globale udledning. Det betyder, at resten af verden er ansvarlig for 46 pct., hvilket giver plads til en yderligere reduktion, såfremt disse lande – herunder Rusland – er villige til at tage et ansvar.
EU har allerede forpligtet sig til at nedbringe sin udledning med 40 pct. i 2030, om end der hersker tvivl om, hvorvidt det er et realistisk mål i betragtning af de store forskelle mellem individuelle medlemslandes afhængighed af fossile brændsler.
Det måske afgørende ved den sino-amerikanske erklæring er den fornemmelse af ’fremdrift’, som bliver skudt ind i det næste års forhandlinger om en klimaaftale i Paris.
»Det er ikke en overdrivelse at konstatere, at et samarbejde mellem de to største udledere af drivhusgasser er den største begivenhed inden for klimapolitik i de seneste 10 år. Siden Kyoto-protokollen i 1999 har vi været kørt fast på grund af uenighed mellem USA og Kina, hvilket manifesterede sig på dramatisk vis i København i 2009,« siger professor Stavins.
»Det vigtigste i denne erklæring er, at Kina binder sig til at stoppe væksten i udledninger i 2030. Det er et kæmpe skridt i den rigtige retning. Det bør give andre nye markedsøkonomier et incitament til at følge op med ambitiøse mål. De må forstå, det politisk set er et modigt skridt af USA’s og Kinas præsidenter.«

