FN må opgive sin mission i Georgien
Et russisk veto har suspenderet FN-s mission i Georgien, og landet synes strandet i en udsigtsløs politisk og økonomisk situation. Men hvordan skal Georgien komme videre, spurgte Information georgiske demon stranter, flygtninge og regeringstro soldater i hovedstaden Tbilisi
Bølgerne går højt i Georgien efer to måenders protester og vejspærringer. Georgisk politi anholder her hårdhændet en oppositionsdemonstrant på gaden i Tbilisi i går.


 TBILISI - Hysteriske grin runger i den næsten mennesketomme hovedgade i Georgiens hovedstad. En gruppe 11-12-årige drenge på vej til skole råber kåde slagord mod regeringen, mens de klatrer op i protesttalerstilladset, der har sin faste plads foran Georgiens parlament.
To måneder i træk har oppositionen demonstreret for nyvalg, og i dag er det blevet allemandsret at råbe på revolution.
Den første sommer efter krigen mod Rusland er Georgien havnet i en håbløs politisk klemme mellem Øst og Vest. Forholdet til Rusland nærmer sig det absolutte nulpunkt. Grænsen mellem de to lande er stadig lukket, og den før så omfangsrige handel er fuldstændig forsvundet. Ønsket om at blive medlem af EU og NATO er fuldstændigt urealistisk de næste mange år, og samtidig er finanskrisen særlig slem ved Georgien, der er dybt afhængig af udenlandske investeringer.
Tabte territorier
Derfor er håbet slukket til præsident Saakashvili, der kom til som den store frelser efter Rose-revolutionen i 2003 og lovede demokrati og velstand ved at føre landet mod Vest. Men hverken børn eller voksne demonstranter har hidtil kunnet svare på, hvad Georgien skal gøre i stedet, og derfor sidder Saakashvili endnu.
I den modsatte ende af Tbilisi sidder Valeri Cholaria og ser på et kort over Geor gien. Som Kaukasus-koordinator for den danske humanitære organisation Cross Cultures har han jævnlig kontakt med alle provinser i landet. Han forsøger at holde sig politisk neutral, men er ikke bange for at nævne nogle af Saakashvilis fejl.
»Hvorfor har han ikke investeret mere i landsbyerne, så de kunne få økonomien i gang igen  I stedet for brugte han penge på militær oprustning og forsøgte at tage Sydossetien og Abkhasien tilbage med magt. Det skulle have været gjort med små diplomatiske skridt,« forklarer Valeri Cholaria og banker med fingeren på de to udbryderrepublikker, der erklærede sig uafhængige af Georgien efter krigen sidste år.
Nu er republikkerne tabt for altid, frygter Valeri Cholaria, der selv har mistet sit hus i Abkhasien.
Den frygt blev bestyrket mandag aften, da Rusland nedlagde veto i Sikkerhedsrådet mod en forlængelse af FN-s observatørmission i Geor  gien. Observatørerne arbejder reelt i Abkhasien, og derfor vil Rusland have ændret navnet for at understrege, at republikken ikke længere tilhører Georgien. I går udløb FN-s mandat, og observatørerne har indstillet arbejdet med risiko for fornyet uro i området.
Blodtud
Men urolighederne kan også opstå i Tbilisi, hvis ikke Saakashvili går af, mener Valeri Cholaria.
»Hvis ikke der bliver udskrevet valg inden for de næste to måneder, bliver der helt sikkert ballade. Tro mig. Det, der skete for seks år siden, var undtagelsen her i landet, ikke reglen,« siger han med henvisning til den fredelige Rose-revolution, der væltede den tidligere præsident.
Knap har han udtalt sin bekymring, før fjernsynet i baggrunden viser direkte billeder af voldelige sammenstød foran parlamentet. Parlamentsmedlemmerne har forsøgt at overrumple demonstranter ved overraskende at afholde den første samling i de to måneder, protesterne har stået på. Men demonstranterne har fået nys om mødet og kaster nu sten og flasker mod politikernes biler.
»Vi vil vælte det diktatoriske regime,« siger David Patsatsia fra protestbevægelsen -Hvorfor-, mens han forsøger at stoppe sin blødende næse. Efter eget udsagn har han fået tæsk af civilklædte betjente med knebler.
En svært beruset mand forsøger at blande sig i interviewet, men de andre demonstranter holder ham væk.
- Hvilken retning skal Georgien udvikle sig i, hvis Saakashvili bliver væltet
»Det kan vi først svare på, når der er blevet afholdt nye valg,« siger David Patsatsia.
Ingen samlet modstand
Oppositionen består af mange forskellige grupper som -Hvorfor--bevægelse, og de har ikke andet samlet mål end at afsætte præsidenten. Derfor har demonstrationerne ikke bred opbakning i befolkningen, selv om utilfredsheden med Saakashvili er stor.
Hverdagen i Tbilisi fortsætter da også uanfægtet af dagens sammenstød. Aftenen er ved at falde på, og i udkanten af byen fløjtes semi finalen i en lokal fodboldturnering i gang. Det ene hold er sammensat af flygtninge fra Abkhasien, der har boet i midlertidige, faldefærdige boligblokke i Tbilisi siden borgerkrigen i 90-erne.
Flygtningene er klasser bedre end deres modstandere og kommer hurtigt foran på et pragtskud. Irakli Chelidze klapper anerkendende. Han må se på fra sidelinjen på grund af en skade.
»Men Danmark er også gode til fodbold. Laudrup var en fantastisk spiller,« siger den 27-årige flygtning.
»Jeg husker tydeligt EM i 1992. Det var min sidste sommer i Abkhasien.«
Han drømmer stadig om at vende tilbage en dag, men erkender, at det nok ikke sker, før Rusland falder sammen. På mange måder står Rusland i vejen for Georgiens fremtid, mener han.
»Hvis her var fred, kunne vi godt indhente Tjekkiet og Bulgarien økonomisk og blive et godt østligt EU-land. Men Rusland vil ikke lade os i fred,« siger Irakli Chelidze.
På trods af sin belastede sociale baggrund har han gjort karriere som stabs sergent i den georgiske hær, og han giver ikke meget for folk, der råber på forandring for forandringens skyld.
»Overalt i verden protesterer folk mod dem, der er ved magten. Også i EU. Derfor har vi ikke brug for en revolution. Men vi må vente, til der er valg igen ligesom et rigtigt demokrati. Ellers ville vi jo ikke være anderledes end Rusland.«


