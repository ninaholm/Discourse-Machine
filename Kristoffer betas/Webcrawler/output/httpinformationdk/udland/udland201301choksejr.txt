Choksejr til tyske socialdemokrater ryster ikke Merkel
Overraskende sejr i sidste minut til de tyske socialdemokrater i delstaten Niedersachsen betyder øget spænding forud for efterårets tyske forbundsvalg. Men valgresultatet vil næppe ændre på den tyske europapolitik, der før som nu domineres af Angela Merkel


 Der udspillede sig et politisk drama, da de tyske socialdemokrater og De Grønne sent søndag aften – og i sidste øjeblik – overtog regeringsmagten i den betydningsfulde delstat Niedersachsen og ved samme lejlighed detroniserede Angela Merkels CDU og den liberale regeringspartner i FDP med et enkelt mandat.
Flere tyske medier vurderer, at valget i Niedersachsen kan blive et vendepunkt for den tyske opposition, der ledes af den socialdemokratiske kanslerkandidat Peer Steinbrück.
Trods den overraskende sejr til socialdemokraterne og nederlaget til CDU’s siddende ministerpræsident, David McAllister, er valgresultatet dog næppe begyndelsen på et kursskifte i den europæiske krisepolitik, vurderer Albrecht von Lucke, redaktør på tidsskriftet Blätter für deutsche und internationale Politik.
»Der er for stor konsensus om Angela Merkels europapolitik i den tyske befolkning, og Merkel er for stærk. Ingen af partierne har interesse i at betræde det europapolitiske felt. De liberale FDP og De Grønne har i løbet af valgkampen nærmest ikke berørt europapolitikken«, siger von Lucke.
»Peer Steinbrück har i europa-politiske sammenhænge som oftest kun foreslået mere af det samme som Merkel. SPD er i den henseende mere proeuropæisk end CDU og forsøger i stedet at fremstille Merkel som en afventende politiker, der har gjort for lidt for Europa«, siger Albrecht von Lucke og peger på socialdemokraternes forslag om fælleseuropæiske statsobligationer som et eksempel på ambitionen om at være »mere europæisk end Merkel«. Men det er ikke kun i europapolitikken, at de tyske socialdemokrater har forsømt at indtage de åbne flanker, vurderer Göttingen-valgforskeren Franz Walter i TAZ.
Generalprøve på forbundsvalg
»Det var en valgkamp opdelt i to lejre, men uden polariserende valgtemaer. Det var problemet. Hvis SPD i stedet havde positioneret sig hårdt mod at hæve den tyske pensionsalderen til 67 eller for en forbedret offentlig pleje, ville man måske have stået bedre i den del af befolkningen, der knap nok stemmer.«
I de tyske medier er valget i Niedersachsen – en af Tysklands folkerigeste delstater, der blandt andet kan takke virksomheder som Volkswagen for en selv i tyske sammenhænge imponerende vækstprognose på en pct. for 2013 – blevet udlagt som en generalprøve på dette efterårs valg til den tyske forbundsdag.
Trods dystre prognoser endte det liberale FDP højst overraskende på 9,9 pct. af stemmerne i Niedersachsen.
Under valgkampen anmodede CDU-kandidaten David McAllister ved flere lejligheder sine kernevælgere om at støtte FDP med deres andenstemmer. De konservative opfordringer virkede i en grad, der bør skabe bekymring for, om FDP udelukkende kan opnå fremgang ved at kannibalisere på CDU.
Resultatet vil dog også medvirke til at stabilisere relationerne i den tyske regeringskoalition, der har været plaget af FDP’s voksende desperation over dårlige meningsmålinger forud for det altafgørende valg til Forbundsdagen senere på året.
Manglende stemmer er endnu ikke et problem for Angela Merkel, som næsten to tredjedele af tyskerne betragter som den bedst egnede til at føre Tyskland gennem den europæiske krise.
Alligevel betyder tabet af Niedersachsen til en regeringskoalition bestående af socialdemokrater og De Grønne, der fik et enkelt mandat mere end den siddende liberalt-konservative delstatsregering, at Merkel mister det borgerlige flertal i det tyske forbundsråd.
Det er en generelt bekymrende udvikling for Merkels CDU, der i løbet af det seneste halvandet år har mistet regeringsmagten i vigtige delstater som Nordrhein-Westfalen, Baden-Württemberg og Hamburg.
Men ifølge Albrecht von Lucke vil de seneste valg ikke påvirke Merkels hidtidige strategi.
»Når det gælder den europapolitiske scene har Merkel alle forudsætninger for, at dette år forløber, som hun ønsker det. Socialdemokraterne har ingen kandidat, der kan udfordre hende på det område.«

