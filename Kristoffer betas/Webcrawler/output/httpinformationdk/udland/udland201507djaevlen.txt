Djævlen ligger i kompleksiteten – ikke i detaljen
Hvad pokker mener jeg så med den overskrift? Jeg skal nok prøve at forklare mig kort, men det er ikke helt enkelt, så undskyld hvis det bliver lidt mærkeligt at læse – men prøv alligevel, for det er faktisk vigtigt!


 I øjeblikket er der ved at komme lidt gang i Danmark igen, dog mest i nogle af de få større byer og det østjyske bybånd – og det går ikke særligt stærkt, men det går – og nogle steder er der faktisk temmelig mange bygge- og anlægsprojekter i gang. Disse er jo langsigtede investeringer, så de er vel fremtidssikrede i forhold til omstillingen? Vi skal jo være fossilfri og affaldsfri i 2050, og det kommer til at føre rigtig meget andet med sig og få Danmark til at se helt anderledes ud end i dag på stort set alle områder. Og da bygge- og anlægsprojekter typisk dimensioneres for levetider på 50-100 år, så er der vel taget højde for alt det, når vi gennemfører større investeringer i dag? Det er jo også nyskabelserne fra denne omstilling, vi skal leve af fremover, ikke?
Men nej. Vi laver stort set tingene, som vi har gjort det de sidste 10-20 år! Men hvordan djævlen kan vi så skabe fremtidens samfund? Ja, det kan vi heller ikke – i stedet forlænger vi verden med gamle brædder. Der sker med andre ord ikke særligt meget nyt, selvom der lige i øjeblikket faktisk sker en hel del.
Og hvorfor gør der ikke det, for der er jo masser af gode intentioner, viljer, politikker, målsætninger, visioner etc. over det hele? Ja, men de er jo også ganske lette og uforpligtende at udarbejde – det svære er at finde ud af, hvordan vi konkret skal gøre tingene anderledes, eller sagt lidt mere kontant:
Hvordan ser fremtidens bæredygtige boliger, arbejdspladser, transportsystem, forsyningssystem, fødevareproduktion, ressourcehusholdning med mere ud? Hvordan hænger de sammen? Og hvordan skaber vi alt dette på en økonomisk forsvarlig måde?
Tjah, ingen ved det, og derfor gør vi ikke meget ved det. Det er også svært, fordi vi skal omstille hovedparten af samfundets sektorer over få årtier – og der er tale om væsentlige omstillinger, der skal gøres stort set samtidig. Det vil være en kæmpe udfordring, selvom sektorerne kan betragtes hver for sig, men det kan de ikke. Når forandringerne er store, hænger det hele sammen i en enorm og uoverskuelig rodebunke. Enhver større ændring i en sektor vil påvirke hovedparten af de øvrige. Så hele processen skal gennemføres i et tæt sammenhængende og koordineret forløb. Dette er helt enkelt kun muligt, hvis der er enighed om en fælles, langsigtet og ret konkret vision. Ellers bliver det kaos – og meget, meget dyrt!
Selvom vi bliver enige om en langsigtet vision, står vi overfor en udviklingsproces, som vores samfund slet ikke er klar til at håndtere. Der et stort set ingen koordination mellem samfundssektorerne i dag og slet ikke med et fremadrettet perspektiv, og beslutningsprocesserne i vores demokratiske og bureaukratiske institutioner er alt, alt for langsomme til at håndtere denne udfordring – og alt, alt for amatørprægede til at kunne planlægge og implementere de nødvendige tiltag på en professionel måde.
Tænk på, at antallet af dansktimer i folkeskolen ikke kan ændres, uden en beslutning i Folketinget – hvor 179 seriøse og velmenende mennesker, der dog ikke ved meget om sagens substans, sætter en ære i at være uenige om alt. Så selv om klimatopmødet i Paris skulle gå rigtig godt og FN blive enige om stærke nye udviklingsmål, har vi ikke mange chancer for at håndtere de opgaver, der følger med.
Tror du dette er langt ude? Det er det ikke, det er konkret virkelighed her og nu. Hvis du keder dig lidt i sommer, så tyg lidt på Danmarks fælles langsigtede vision, og hvordan vi organiserer os til fremtidens udfordringer. Bekæmpelse af kompleksitet er opgaven. God sommer!
Henrik Kærgaard er udviklingschef på tværs i Nira

