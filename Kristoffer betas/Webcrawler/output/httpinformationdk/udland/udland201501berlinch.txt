Berlin i chok over Syrizas sejr
En overvældende valgsejr til Alexis Tsipras og partiet Syriza blotlægger Tysklands vanskeligheder med at omsætte sin økonomiske logik i Europa. Samtidig kan det græske valgresultat føre til yderligere skærpelse af frontlinjerne mellem Paris og Berlin
I Athen læser folk overskrifter ved bladkiosken dagen efter valget. I Berlin er man chokeret over venstrepartiet Syrizas klare sejr, som kan drive en kile ned mellem eurolandene.


 Nyheden om søndagens altovervældende sejr til venstrepartiet Syriza ved det græske valg bliver i Berlin modtaget med både chok og mærkbar kulde.
»Jeg håber ikke, at en ny regering vil drage tvivl om de aftaler, der allerede er indgået,« sagde Bundesbank-chef Jens Weidmann til tv-stationen ARD allerede inden de græske stemmer var talt op. Samme melding lød fra den tyske finansminister Wolfgang Schäuble: »Aftalerne med Grækenland forbliver gyldige,« sagde manden, der er en af hovedarkitekterne bag den europæiske sparepolitik.
»I Berlin befinder man sig lidt i en choktilstand,« siger økonomen Sebastien Dullien fra tænketanken ECFR.
»Man har ikke helt accepteret, at et klart flertal har stemt imod sparepolitikken, selvom man godt vidste, at det pegede i den retning. Grundlæggende er holdningen dog, at man ikke vil komme grækerne i møde, fordi man ikke ønsker at have andre kriselande rendende med lignende krav. Hvis man giver Syriza en sejr, styrker man radikale kræfter andetsteds. Problemet er bare, at man risikerer at løbe ind i en ny krise, hvis man indtager en alt for hård position.«
Nu skal det være slut med »ydmygelser og lidelser«, sagde Syrizas leder Alexis Tsipras, der kan regne med stærk modstand fra Tyskland og andre toneangivende eurozone-medlemmer, når han i de kommende uger skal søge at gennemføre et opgør med sparepolitikken.
Ingen kovending
Fronterne er nu trukket op til hårde forhandlinger mellem Eurozone-landene, anført af Tyskland, og Athen efter valgsejren til Syriza. Sparepolitikken ses af den nye græske regering som en af hovedårsagerne til den omfattende græske arbejdsløshed og den udeblivende vækst.
I går annoncerede Syriza, at man vil danne regering med det højrepopulistiske Uafhængige Grækere. De to partier vil sandsynligvis skrinlægge uenigheder om eksempelvis indvandringspolitik og samarbejde ud fra deres fælles synspunkt, at der er et akut behov for at gøre op med de græske lånebetingelser og trojkaens nedskæringskrav.
Men det græske valgresultat vil ikke udgøre en kovending, når det gælder den europæiske sparepolitik, mener Zsolt Darvas fra tænketanken Bruegel.
»Tyskland har meget lidt manøvrerum til at indgå kompromis med Athen. Stemningen er ikke, at man ikke skal hjælpe grækerne, der sandelig har brug for hjælp, men man er i høj grad bekymret for at styrke radikale kræfter i andre lande som Italien, Spanien og endda i Frankrig.«
Europæiske venstrefløjspartier som Die Linke i Tyskland, Enhedslisten i Danmark og Vänsterpartiet i Sverige hilser Syrizas valgsejr velkommen med begejstring og håber på et politisk klimaskifte i Europa, hvor midterpartierne i de seneste år har sluttet op om den europæiske sparepolitik. Også de franske højrepopulister i Front National og det eurokritiske Alternative für Deutschland udtrykker glæde over sejren til Syriza.
Skærpede frontlinjer
Mens Berlin reagerer køligt på det græske valgresultat, lyder der allerede nu anderledes toner i Frankrig, hvor det socialistiske regeringsparti ser Syrizas triumf som en styrkelse af kampen mod den europæiske sparepolitik, der har gjort Hollande til en af landets mest upopulære præsidenter nogensinde.
»Siden 2012 har François Hollande og socialdemokratiske delegerede arbejdet på en nyorientering af den europæiske union. I Alexis Tsipras har de fundet en ny allieret. En forenet venstrefløj vil lade vækst, beskæftigelse og solidaritet triumfere i Europa«, skriver det franske socialistparti PS i en pressemeddelelse. I går inviterede François Hollande således den nyslåede græske premierminister Tsipras til Paris. Dermed står de franske socialister over for deres tyske partifæller. I går understregede den socialdemokratiske gruppeformand Thomas Oppermann, at grækerne bør fastholde sparekursen.
Zsolt Darvas mener, at der er sandsynlighed for, at det græske valgresultat vil føre til en skærpelse af frontlinjerne mellem Berlin og Paris.
»Frankrig kæmper i øjeblikket med at forklare, hvorfor man har et meget svagere budget, end man burde have. Men Frankrig skal også leve op til EU’s budgetregler, og kommissionen arbejder i øjeblikket på at omfortolke reglerne,« siger Zsolt Darvas.
»Fronterne har i længere tid været trukket op. Hollande gik til valg på et opgør med sparepolitikken, men mærkede hurtigt, at han ikke kom nogen vegne. Dette valgresultat styrker naturligvis modstanderne af sparepolitikken,« mener Sebastien Dullien.
Økonomiske realiteter
Allerede uger inden det græske valg vakte Angela Merkel opsigt, da hun bemærkede, at eurozonen i tilfælde af, at Syriza vandt valget, ville kunne modstå et græsk exit fra valutafællesskabet.
Nye institutionelle tiltag som krisefonden ESM samt ikke mindst den europæiske centralbankdirektør Mario Draghis erklæring om, at ECB i teorien er villig til ubegrænset opkøb af kriselandes statsobligationer på det sekundære marked, har trods tysk skepsis medvirket til at nedbringe risikoen for, at andre lande skulle blive påvirket i tilfælde af græsk exit fra valutafællesskabet. Senest har den europæiske centralbanks nylige beslutning om at vedtage en kvantitativ lempelse på i omegnen af 1,4 mia. euro til opkøb af statsobligationer og lån vakt bekymring både i den tyske regering og forbundsbank.
»Problemet er, at Tyskland ikke kan gennemføre sin økonomiske logik. Det har været et problem, at den tyske analyse i nogle år har været præget af ønsketænkning snarere end af økonomiske realiteter. Man har regnet med, at sparetiltag har kunnet rette op på krisen, og at den europæiske økonomi atter ville sætte i gang. Det har ikke været tilfældet. Samtidig har en række europæiske lande arbejdet i en anden retning end den, man har ønsket i Berlin.«
Trods hårde udmeldinger fra Berlin ventes det, at Eurozone-landene er villige til at komme de græske krav i møde, eventuelt i form af yderligere sænkede renter og forlængende frister for de græske lån, men det forlyder samtidig, at reformanstrengelserne og nedskæringskursen ikke står til diskussion.
I en kommentar i den tyske avis Die Zeit opfordrer redaktør Zacharias Zacharakis alligevel Tyskland til at give Tsipras en chance.
»Man er nødt til at nå til enighed, for ingen af de involverede har en interesse i, at valutaunionen og den politiske idé om den europæiske union springer i luften«.

