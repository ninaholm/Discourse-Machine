EU straffer Bulgarien for korruption
Hvad den bulgarske befolkning længe har mærket på egen krop, fastslås i ny rapport: Korruptionen florerer på alle niveauer. Nu smækker EU højst sandsynligt støttekassen i
Bulgarien er så plaget af korruption, at EU, ifølge en lækket rapport, nu vil lukke for tilskudspengene. Billedet her er taget i Sofia i April, hvor chefen for det selskab, som står for vedligeholdelsen af reaktorerne på Kozloduy-atomkraftværket, blev skudt i sit hjem. Dusinvis af højtstående forretningsmænd, bandeledere og andre er blevet skudt på åben gade gennem de senere år, og EU har tidligere udtalt kraftig bekymring over organiseret kriminalitet og korruption.


 Det bulgarske samfund er pilråddent.
Det koster penge under bordet at få en ordentlig behandling på hospitalet. Politibetjente skal betales, hvis man skal slippe for en uretmæssig trafikbøde, og præsidenten vælger åbent at gå til reception hos den forretningsmand, der støtter hans valgkampagne, men som samtidig er i anklagemyndighedens søgelys for skattesvindel, hvidvask af penge, illegal import og andre rare sager.
"Bulgarerne har virkelig fået nok. Manden på gaden føler, at han betaler for alt uden at få nogen som helst service for pengene. Samtidig er fornemmelsen, at politikerne er urørlige og bare gør, som de vil, og kun arbejder til egen fordel," fortæller Gergana Noutcheva, der selv er bulgarer og forsker ved den europæiske tænketank Centre for European Studies i Bruxelles.
I denne uge blev en rapport fra EU's kontor for bekæmpelse af svig, OLAF, lækket i de bulgarske medier. Repræsentanter for kontoret har været på besøg i Bulgarien i juni og beskriver i deres rapport et kriminelt virksomhedsnetværk, Nikolov-Stoykov-gruppen, som styres af to forretningsmænd, der har tætte forbindelser til Bulgariens præsident, Georgi Parvanov, og til landets tidligere udenrigsminister, som skulle have forhindret en efterforskning af en af mændene. 
Samtidig skulle 255 millioner kroner af de penge, EU har givet i såkaldte SAPARD- midler være blevet misbrugt. SAPARD er et EU-program, der har til formål at finansiere projekter vedrørende landbrug og udvikling af landdistrikter i ansøgerlande, og Bulgarien fik tildelt midler fra programmet, før landet kom ind i EU.
Det var dråben
Den bulgarske premierminister, Sergei Stanishev, har afvist OLAF's rapport med, at "alle lande har problemer med at administrere EU-midler", men rapporten er dråben i Bruxelles, hvor man længe har bedt både Bulgarien og Rumænien om at rydde op i korruptionen - uden den store effekt. 
På onsdag offentliggør Kommissionen deres årlige rapporter - om retsvæsnet, kriminalitet og korruption i de to nyeste medlemslande og om, hvordan de håndterer EU's støttemidler. Også dele af disse rapporter er blevet lækket til bl.a. BBC, og de afslører, at Kommissionen - atter en gang - kritiserer korruptionsniveauet og det juridiske system i begge lande. Men Kommisionen føler stadig, at de rumænske myndigheder er samarbejdsvillige med hensyn til at gøre noget ved problemerne. 
Til gengæld smider man fløjlshandskerne i forhold til Bulgarien; hvad der svarer til små fem milliarder kroner i allerede lovet støtte vil ikke blive udbetalt. To regeringsagenturer mister retten til at udbetale støttemidler, og fremtidig støtte er også i fare, hvis ikke der sættes ind over for korruptionen, hvilket ikke tegner godt for de over 80 milliarder kroner, Bulgarien står til at skulle have i landbrugs- og regionalstøtte ifølge EU's budget for 2007-13. Samtidig er flere lande nu indstillet på at holde Bulgarien ude af Schengen-samarbejdet, som landet ellers gerne vil med i fra 2011.
Europæernes tillid
Det er første gang, EU reagerer så hårdt over for et medlemsland.
"De er simpelthen nødt til at gøre det nu for at bevare tilliden til systemet. Hvis Kommissionen ikke har styr på de penge, som kommer fra de europæiske skatteydere, så bliver det svært at bede om flere til nye projekter," siger Katinka Barysch fra tænketanken Centre for European Reform i London.
Samtidig handler det om at bevare europæernes tillid til nye udvidelser.
"Bulgarien og Rumænien kom med, selvom der var problemer med korruption i landene - men under forudsætning af, at de blev overvåget. Derfor er hammeren også nødt til at falde, når det ikke går, som det skal," siger Katinka Barysch, der mener, at EU åbent har erkendt, at man gjorde en fejl ved at lukke de to lande ind, før de var klar.
"De skulle have været med, da de ti andre østeuropæiske lande kom med i 2004, men det blev udsat, fordi de ikke var klar, og så blev de i stedet lovet at komme med i 2007. Set i bagklogskabens lys var det forkert, fordi de så var sikre på at komme med, og det er derfor, problemerne stadig er der. Den fejl gør EU ikke igen. Man har for eksempel afvist at give Kroatien en fast dato, selvom kroaterne har bedt om det masser af gange. De får bare at vide, at de skal være klar først," siger Katinka Barysch.
Dilemma for regeringen
At EU nu stopper udbetalinger til Bulgarien, vil kun blive positivt modtaget, mener Ivan Krastev, direktør for den bulgarske politiske tænketank Centre for Political Strategies i Sofia.
"Alle meningsmålinger viser, at bulgarerne ikke har tillid til deres egne politikere, men at de har tillid til EU. Derfor vil bulgarerne støtte sådan et initiativ," siger Ivan Krastev, der påpeger, at den bulgarske regering befinder sig i et vanskeligt dilemma.
"De ved ikke, hvad de skal gøre. Hvis de vælger at føje Kommissionen og indføre radikale ændringer i systemet, rammer de nogle af deres egne sponsorer, som støtter de politiske partier økonomisk," siger Ivan Krastev.
Og at save grenen over til partistøtterne er farligt, fordi Bulgarien går ind i et valgår næste år, hvor den upopulære regeringskoalitions partier skal bruge alle midler, hvis der skal være en chance for at blive genvalgt ved parlamentsvalget i forsommeren.


