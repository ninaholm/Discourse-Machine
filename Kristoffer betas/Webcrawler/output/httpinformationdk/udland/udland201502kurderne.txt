Kurderne kræver tunge våben
De kurdiske peshmergakrigere ved fronten i krigen mod Islamisk Stat fnyser af antagelsen om, at krigsvåben fra Vesten vil føre til et selvstændigt Kurdistan på Iraks bekostning 
En kurdisk pershmerga affyrer en mortergranat mod byen Zumar i nærheden af Mosul. De kurdiske styrker fortæller, at de mangler tunge våben, hvis de fortsat skal kunne bekæmpe Islamisk Stat i området.


 Fra sit skjulested bag sandsække på den sidste forpost inden Mosul lever og ånder de kurdiske peshmergaers kaptajn, Ibrahim, med fjenden. Ved foden af bakken gemmer Islamisk Stats (IS) skytter sig i en delvist ødelagt landsby, som ligger omkring halvanden kilometer væk på den anden side af en åben græsmark. Flere gange om dagen kører de en blokvogn frem fra et gemmested og sender store mortergranater i en bue på himlen mod kurdernes stillinger:
»De er gode,« siger Ibrahim med en grimasse, få sekunder efter at en granat har ramt jorden tæt på hans udsigtspost: »De er rigtig gode. Irakerne har trænet dem godt.«
Mellem kurderne og deres fjender ligger to døde krigere i ingenmandsland: »De forsøgte at angribe os i går aftes,« siger han.
Lugten af død hænger i brisen.
»De er tjetjenere. Terrorister fra alle lande dukker op i disse landsbyer, og der er ikke andre end os til at stoppe dem.«
Vigtige våben
På den anden side af landsbyen – ved det – som kurderne kalder for Kiske-knudepunktet – hersker IS over en 12 kilometer lang strækning af gårde og landsbyer, der spreder sig mod Mosul og derefter ud i Anbar-provinsen og mod vest ind i Syrien. En del af den forårsoffensiv, som den amerikanske regering har bebudet med henblik på at fordrive IS-krigerne fra Iraks næststørste by, kommer nok til at starte her. Men de, der nu tager hovedparten af kampene, er slet ikke overbeviste om, at de er de rette til at fortsætte. Mosuls skæbne og status udgør et afgørende moment i såvel kurdernes historie som i nutidens vaklende skridt i retning af en kurdisk nation. Den kendsgerning bør de allierede anerkende på forhånd, understreger de kurdiske ledere:
»Vi er ikke naive,« siger lederen for kurdernes regionale sikkerhedsråd, Masrour Barzani, der befinder sig omkring en time fra fronten: »Vi er meget omhyggelige med ikke at erobre arabiske områder. Vi går ikke ind i Mosul alene. Vi er ikke agenter. Vi bad Storbritannien om nogle våben fra Afghanistan. Vi var parate til at betale for dem, men har så fundet ud af, at de sagde nej til os og i stedet har solgt dem til nogle andre.«
Storbritannien har sendt peshmergaerne 40 maskingeværer og ammunition, men har afslået andre anmodninger og insisterer uofficielt på, at leverancerne skal kanaliseres gennem Iraks centralregering. De kurdiske ledere syder af vrede over, at de vigtige våben i de seneste måneder er blevet sendt til Bagdad, hvor en stor del af dem er blevet brugt til at genudruste tanks og lastbiler fra de seks enheder af den irakiske hær, der flygtede fra den nordlige del af landet i juni. IS plyndrede mere end 200 pansrede mandskabsvogne, mere end 1.000 terrængående køretøjer og adskillige amerikanske kampvogne, som de siden har brugt til at true Iraks hær og peshmergaerne.
Iraks vestlige partnere frygter, at våbenleverancer til kurderne vil kunne give et reelt skub til den hyppige snak om selvstændighed fra Irak – de har stadig forpligtet sig på de nuværende grænser, selv om den grænsedragning, der har været gældende i Mellemøsten siden Det Osmanniske Riges opløsning, fortsætter med at visne bort. Det bliver hånet i Erbil og store dele af det nordlige Irak:
»Vi kæmper en krig for et land, som vi ikke er del af, og som vi ikke har nogen fremtid i,« siger Falah Fikri, en forretningsmand fra Erbil. »Vi befinder os i denne situation, fordi den irakiske hær kollapsede, og så skal vi stole på dem?«
Nye grænser
Efter seks måneders kampe mod IS har de kurdiske ledere allerede haft en række hovedbrud: Hvad skal man stille op med den omstridte by Kirkuk, som kurderne nu kontrollerer, efter at den irakiske hær flygtede fra den i juni? Hvordan skal man forsvare kurdernes regeringsby, Erbil, som var lige ved at blive stormet af jihadisterne to måneder senere? Og hvad betyder Iraks sammenbrud for kurdernes ambitioner om at grundlægge en suveræn stat på dets ruiner?
Mens de amerikanske krigsplanlæggere bebuder en offensiv med 25.000 soldater – 12 irakiske brigader, hvoraf de tre skal være peshmergaer – i et afgørende slag til april, forsøger de irakiske kurdere selv at definere reglerne for deres deltagelse. Peshmergaerne har mistet mere end 1.000 soldater siden august, og mere end 4.500 er blevet såret. De forestående kampe vil uden tvivl koste flere ofre. Siden begyndelsen af februar har kurdiske styrker generobret et område på omkring 1.000 kvadratkilometer, som IS havde besat – blandt andet Mosul-dæmningen, der leverer vand til det meste af Irak.
»Og hvad får vi så for det?« spørger Barzani. »Vi har tegnet de nye kurdiske grænser op med vores eget blod.«
Kurdernes fremrykning er blevet støttet af luftangreb under amerikansk ledelse, som var særligt effektive ved slaget om Mosul-dæmningen. Fra den gigantiske dæmning, som blev bygget under Saddam Hussein, til fronten ligger hundredvis af betonboliger i ruiner. Mange er tydeligvis blevet ramt af luftangreb, mens andre er blevet sprængt i luften, da IS var på retræte. Store, gule gravkøer graver skyttegrave på de grønne marker, der skal fungere som forsvarspositioner, hvis jihadisterne skulle forsøge at generobre området.
Kurdernes krav
En stor del af frontlinjen ser ud til at leve i krigsførelsens fortid. Peshmergaerne har nok automatvåben og ammunition, men deres anmodninger om tunge våben, som kunne hjælpe dem til at lave flere erobringer, er blevet afvist af USA, Storbritannien og andre europæiske allierede. Barzani fnyser ad påstanden om, at peshmergaerne kunne finde på at bruge de nye våben til at erobre Mosul eller områder tættere på Kirkuk, som er mere centrale for kurdernes krav om en selvstændig stat:
»Den østlige del af Mosul indgår i Kurdistan, men vi gør ikke krav på den. Vi går ind i alle de områder, som er en del af det større Kurdistan, hvis vi bliver budt velkommen. Vi har erobret alt nord for Tigris-floden, men vi stræber ikke efter et større Kurdistan. Vi ønsker et irakisk Kurdistan. Vi er nødt til at overbevise dem, vi lever sammen med, om, at det er bedst for alle. Vi er nødt til at overbevise regeringen i Bagdad. Det kurdiske Irak har alt for længe været et tabu, som vi ikke engang kunne tale om. For irakerne er de kurdiske områder mod nord blot et økonomisk aktiv. Men vi har ikke brug for et Kurdistan af økonomiske årsager. Det er vores forfædres land,« siger Barzani og tilføjer: »Hvis man venter på, at lokale kræfter skal bekæmpe IS, så kan de vokse, reorganisere sig, rekruttere og være en konstant trussel mod regionen og resten af verden. Det kræver meget mere at besejre IS. Det kræver udsendelse af tropper og det rigtige udstyr til de kræfter, der bekæmper dem, altså kurderne. Der er ingen undskyldning for ikke at bevæbne os. Det kan ikke retfærdiggøres.«
Fjendtlige lokale
Mens kuglerne flyver om ørerne ved Kiske-knudepunktet, peger Ibrahim mod himlen. Der lyder et drøn fra et kampfly:
»Jeg tilkaldte dem for lidt siden,« siger han. »De må tage sig af granaterne. Vi har ikke noget problem med at bede om hjælp, men vi ville hellere gøre det selv. Men vi opererer i et fjendtligt område, hvor vi ikke kan stole på folk. Folk i landsbyerne kan ikke lide os, selv om vi hjælper dem,« siger Ibrahim og tilføjer: »Lad mig give dig et eksempel. Da vi ankom her, fandt vi en dreng med en telefon. Han underrettede dem (IS, red.) om vores stillinger. Jeg sagde det til mine chefer, og de lod ham gå. Et par uger senere vendte vi tilbage til landsbyen for at give dem mad. Den samme dreng stod forrest i køen. Vi sagde det til de lokale, og de kastede sko på ham. Måske er de blevet klar over, at vi er på deres side, men vi kan aldrig regne med det.«
En anden peshmerga pakker en italiensk raket, som kom med en sending våben fra Rom for nogle flere dage siden, ud: »Det er sådan noget, vi har brug for,« siger han, »men det er ikke nok til at erobre Mosul.«
Mens Ibrahim drikker en kop kaffe på sin udkigspost, siger han: »Vi er forvirrede over at befinde os her uden støtte. Hvorfor sker det? Vi kan godt lide frihed. Vi er ligesom jer. Vi vil have, hvad I har.«
Oversat af Mads Frese © Information & The Guardian 2015

