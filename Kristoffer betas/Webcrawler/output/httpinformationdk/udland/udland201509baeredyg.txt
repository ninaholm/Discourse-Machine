Bæredygtighed og business går hånd i hånd i FN
En række af verdens største virksomheder har gennem de senere år engageret sig stærkt i kampen for en mere fair og bæredygtig verdensøkonomi. I weekenden mødtes de med regeringsledere til FN’s topmøde om bæredygtig udvikling for at udveksle løfter om gensidig hjælp til gavn for verdens fattigste
Hvis FN’s bæredygtige udviklingsmål skal nås, må erhvervslivet inddrages. Det slog Tysklands kansler Angela Merkel fast under weekendens topmøde. ’Private investeringer er afgørende for, at vi kan udvikle vores stater,’ sagde hun.


 Det var Paven, der trak de største overskrifter, det største opbud af sikkerhedspersonale og de højeste bifald, da FN’s Generalforsamling fredag vedtog de mål, der i de næste 15 år skal guide verden i en mere bæredygtig og fair retning. Selv de mere end 150 forsamlede statsoverhoveder mødte paven med klapsalver og begejstrede tilråb, da han indledte topmødet om de bæredygtige udviklingsmål – Sustainable Development Goals (SDG).
Men da paven var gået, viste mødet, at trods bifaldet til den hellige fader fra Rom, er det helt andre steder i verden, at de reelle muskler til at skabe en mere fair og bæredygtig verden søges mobiliseret. Det er Wall Street, The City i London og Central i Hongkong, som verdens politiske ledere i høj grad vender sig mod nu.
Lars Løkke Rasmussen slog tonen an, da han åbnede mødet ved at foreslå, at regeringer må søge samarbejder med private investorer for at »katalysere investeringer i udviklings- og middelindkomstlande«, men Tysklands kansler Angela Merkel sagde det tydeligst, da hun i sin tale slog fast, at »private investeringer er afgørende for, at vi kan udvikle vores stater. Fokus for vores politik bør være at gøre sådanne investeringer mulige.«
Læs også: FN's utopiske ønskeliste
Der er flere årsager til, at regeringsledere vender sig mod erhvervslivet og private pengekasser i forsøget på at nå bæredygtighedsmålene. Dels den kolde kalkule, at nogen skal betale regningen, og at de ikke selv kan.
Beregninger fra FN anslår, at det kræver investeringer på omkring 2.500 milliarder dollars årligt frem til 2030 at nå målene. Ser man på SDG’erne med de samfundsøkonomiske briller som investeringer i sundhed, uddannelse, miljø og menneskerettigheder, kan de ofte betale sig selv tilbage mange gange. Problemet er, at der ofte går lang tid før gevinsterne begynder at komme, så under alle omstændigheder skal der findes ekstra penge nu og i de kommende år for at sætte handling bag målene, og det er ikke realistisk, at regeringer alene kan løfte den byrde.
Derfor ser regeringer med håbefulde øjne på de store pensionsfonde og private formuer og bryder hovedet med at finde nye værktøjer, der kan lokke disse investorer til.
I FN-systemet og i dele af det internationale erhvervsliv breder der sig også en forståelse af, at private virksomheder og investorer i mange sammenhænge deler interesser med både nationale politikere og ngo’er. »Business can not succeed in societies that fail«, er et mantra, der ofte gentages blandt ’Chief Sustainability Officers’ og CSR-direktører, men som også i stigende grad er trængt helt ind på chefkontorerne i erhvervslivet, i regeringer, i FN-systemet og blandt store ngo’er.
»Det er helt oplagt, at et ødelagt og unfair eller ulige samfund ikke er godt for nogen. Heller ikke for business. Alle – også virksomheder – har brug for god regeringsførelse og god regulering for at kunne trives. Og der er ingen markeder, der fungerer uden en form for regulering,« siger Mark Moody-Stuart. Han er tidligere bestyrelsesformand i Shell og er i dag formand for Foundation for the UN Global Compact. Fonden bestyrer bidragene fra de virksomheder, der er med i UN Global Compact, et netværk for virksomheder, der i år 2000 blev startet som et privat initiativ af FN’s daværende generalsekretær Kofi Annan. Dengang stillede knap 50 internationale virksomheder op, da Annan bad dem om at danne en »global pagt«, der skulle gøre business og globalisering til en drivkraft for en mere bæredygtig udvikling. I dag er der godt 8.300 medlemsvirksomheder og mere end 80 nationale eller regionale Global Compact netværk. Mark Moody-Stuart har store forventninger til de lokale netværks arbejde de kommende år.
»Jeg tror, at vi i de kommende år vil se, at de lokale netværk vil blive endnu mere aktive og støtte regeringerne i deres arbejde for at nå SDG’erne. Vi har brug for, at virksomheder, myndigheder og civilsamfundet arbejder sammen, for sammen er vi mere effektive end hver for sig,« siger Mark Moody-Stuart.
Kindkys og flygtningekrise
I ugen op til fredagens vedtagelse af SDG’erne samlede UN Global Compact godt 200 ledere for store virksomheder eller investorer og 50 ngo’er i FN-bygningen for at diskutere med statsoverhoveder og FN-chefer, hvordan forretningsverdenen kan bidrage til, at SDG’erne bliver opfyldt.
Her kunne man opleve Angela Merkel dele kindkys ud, Facebooks Mark Zuckerberg iført jakkesæt og slips og U2-forsangeren Bono høste bifald for at adressere Lego-chef Jørgen Vig Knudstorp som »deres Legohed«.
Bag den glade stemning lå en reel fornemmelse af, at der i rummet var samlet både kraft og vilje til at flytte verden i en mere bæredygtig retning. Lederen af FN’s udviklingsprogram (UNDP), Helen Clark, pegede på erfaringer med virksomheders forbrug af palmeolie som eksempel på, at virksomheder kan skabe bæredygtighed på en anden måde end regeringer.
»Langt den største del af de virksomheder, der i dag køber palmeolie har forpligtet sig til at sikre, at deres køb ikke medfører afskovning. Deres handlinger skaber et enormt bidrag til at reducere udledning af drivhusgasser og til at bevare de tropiske skove, vores verdens lunger. Hvor og hvordan erhvervslivet driver deres forretning vil have en væsentlig indflydelse på, om vi når SDG’erne,« sagde hun.
FN’s Flygtningehøjkommisær, den tidligere portugisiske ministerpræsident António Guterres, rakte ligeledes ud til det internationale erhvervsliv med en bøn om hjælp til at håndtere det stigende antal flygtninge i verden. Penge vil være velkomne, forklarede han, men han slog også fast, at det han først og fremmest håber på, er, at erhvervslivet vil gøre det, de er bedst til: at skabe produkter og ydelser, der imødekommer et globalt behov.
»Vi har brug for jeres ekspertise inden for ledelse. Vi har brug for jeres erfaringer med at håndtere supply chains og logistik. Vi har brug for, at I laver bedre boliger til flygtningene i lejrene, vi har brug for løsninger på telekommunikationsområdet, så de kan bevare kontakten til hinanden,« forklarede Guterres.
Men hans forhåbninger til virksomhedernes engagement stopper ikke der. For når nationalstaternes regeringer ikke formår at reagere i tide og i tilstrækkeligt omfang på verdens flygtningekrise, må nogen presse dem. Og hvem er bedre til det end erhvervslivet?
»Vi har brug for, at I er til stede som en konstant stemme i flygtningedebatten, der taler for at lade flygtningene integrere sig. De fleste flygtninge samler sig omkring de store byer. Det er afgørende, at de får lov til være produktive deltagere i økonomien. Vi har brug for, at I overtaler regeringerne til at lade flygtninge arbejde,« sagde Guterres.
Skat og transparens
Men der er stadig meget lang vej til SDG’erne er opfyldt, og støtten fra de store internationale virksomheder er langt fra universel.
Der er også kritiske røster, der mener, at det er for let for nogle virksomheder at komme med mindre og forholdsvis lette løfter om reduktion af drivhusgasser. Den tidligere premierminister for Irland, Mary Robinson, der i dag leder ngo’en Mary Robinson Fundation – Climate Justice har tidligere efterlyst stærkere handling bag ordene fra de store virksomheder, når det drejer sig om klimaforandringer.
»Vi er nødt til at indse, at vi ikke bare taler om at justere lidt. Det er en helt ny tilgang, der er brug for,« sagde Mary Robinson, da hun tidligere på året blev interviewet i forbindelse med UN Global Compacts 15-årsjubilæum.
Og på lørdagens møde måtte lederen af OXFAM International, Winnie Byanyima, påtage sig rollen som den »kritiske ven«:
»Vi er begejstrede for at se en opbakning uden fortilfælde til SDG’erne fra erhvervslivet. Men vi må også være ærlige over for jer, hvis denne ting, som vi kalder et partnerskab, skal blive en succes. I skal betale jeres fair andel af skatterne og være transparente omkring jeres påvirkning af regeringer,« sagde hun.
Formand for WWF International, Yolanda Kakabadse, mener dog først og fremmest, at virksomhederne skal mødes med tillid fra civilsamfundet.
»Der er efter min mening reelle hensigter bag fra mange af de erhvervsledere, der taler om bæredygtighed. Hvis deres virksomheder skal være her om 30 år, så går det ikke, at samfundet bryder sammen omkring dem,« siger hun.
Den rullende skandale om VW-fabrikkerne, der har snydt med målinger af miljøbelastninger, ændrer ikke denne overbevisning. Men for hende er det også afgørende, at der skabes gennemsigtighed om virksomhedernes bæredygtighedsarbejde.
»Der vil være snydere, men det er der i alle sektorer, hvis ikke det er gennemskueligt, hvad der foregår. Det afgørende er, at vi kan finde en måde at arbejde sammen på mellem erhvervsliv, regeringer og det civile samfund, så vi kan støtte og kontrollere hinanden,« siger Yolanda Kakabadse.
Og måske var det Bono, der som repræsentant for sine One of Red-kampagner, der i sin afslutningstale klarest udtrykte den forventning og det håb, som mange politiske ledere og ngo’er retter mod erhvervslivet.
»Jeg har først indset dette ret sent, men det er klart for mig, at det er jer, der vil gøre en ende på fattigdommen.«

