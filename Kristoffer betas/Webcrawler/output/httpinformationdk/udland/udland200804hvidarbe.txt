Hvid arbejderklasse sikrede Clinton sejr
To ud af tre hvide vælgere i Pennsylvania stemte ved onsdagens primærvalg på Hillary Clinton og sikrede hende fortsat overlevelse i Demokraternes valgkamp


 Hillary Clinton har primært sine stamvælgere at takke for, at hun fortsat er med i kapløbet om at blive Demokraternes kandidat ved efterårets amerikanske præsidentvalg.
Hvide vælgere fra arbejderklassen sikrede nemlig senatoren fra New York sejren ved tirsdagens primærvalg i Pennsylvania, hvor hendes rival, Barack Obama, primært hentede støtte hos førstegangsvælgere og i endnu højere grad end ellers hos sorte vælgere. Det viser valgstedsanalyser, som nyhedsbureauet AP og en række tv-stationer har foretaget blandt 2217 vælgere på 40 valgsteder.
Obama havde satset stort på at gøre indtryk på den hvide arbejderklasse - en gruppe, han sjældent har høstet mange stemmer iblandt under de seneste fire måneders valgkamp. Men to ud af tre hvide uden en akademisk uddannelse og stort set samme antal blandt de fattigste stemte alligevel på Clinton ved onsdagens valg, hvor hun fik halet den største opbakning hidtil blandt disse vælgergrupper i land. 
Åbenbart gav det bagslag for Obama, at han for nylig sagde, at folk i kriseramte landområder i Pennsylvania var bitre og derfor klyngede sig til våben og religion. For blandt våbenejere, kirkegængere og vælgere på landet stemte seks ud af ti på Clinton, viser analysen.
Samme antal vælgere besluttede sig først i løbet af de sidste dage før valget, hvor Obama til tider virkede defensiv over for Clintons skarpe angreb i en række tv-debatter.
Og nu der stadig ikke er udsigt til nogen afgørelse i de to rivalers kamp om at blive republikaneren John McCains udfordrer ved valget i november, er det demokratiske bagland i stigende grad splittet. 
Knap halvdelen af Clintons vælgere i Pennsylvania vil således stemme på Obama, hvis han ender som kandidat, mens halvdelen af Obamas vælgere kun vil være tilfredse, hvis han vinder nomineringen.
To tredjedele mener da også, at Clinton på unfair vis har angrebet Obama, som lidt over halvdelen da også mener i sidste ende trækker det længste strå.
