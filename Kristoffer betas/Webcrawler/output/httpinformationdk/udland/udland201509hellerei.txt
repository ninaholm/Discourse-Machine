Hellere en idealist end en stemmesluger
Tidligere Labour-formand Tony Blair anses af Labours medlemmer for at være partiets hidtil bedste formand. Alligevel vil de hellere have en idealistisk formand, end en formand, der kan vinde valg, viser måling forud for afsløringen af partiets nye leder
Jeremy Corbyn er gået fra at være outsider til favorit i løbet af valgkampen.


 Medlemmerne af det britiske Labour-parti vil hellere have en formand, der står fast på Labours kerneværdier end en, der for enhver pris vil sikre dem regeringsmagten. Det fremgår af en meningsmåling foretaget af Lord Ashcroft Polls forud for offentliggørelsen lørdag af Labours nye formand. Ifølge målingen svarer 55 procent af de adspurgte, at Labour bør prioritere at have de rigtige principper og politikker selv, hvis det gør det sværere at vinde valg, over for 45 procent, der hellere ser, at Labour prioriterer at vinde, selv hvis det kræver kompromiser.
Den konklusion synes at forklare, hvordan venstrefløjskandidaten Jeremy Corbyn er gået fra at være outsideren til favoritten i løbet af valgkampen, der ofte har handlet om at finde tilbage til Labours rødder, efter at Tony Blair og New Labour rykkede partiet mod midten i slutningen af 1990’erne.
»Labour-medlemmerne vil hellere have traditionelle Labour-værdier, selv hvis det betyder, at partiet ikke vinder næste valg, for i øjeblikket mener de ikke, at der er nogen forskel på partierne,« siger Dionyssis Dimitrakopoulos, lektor i britisk politik ved Birkbeck College, University of London, til Information.
Blair bedst
Victoria Honeyman, ekspert i britisk politik ved University of Leeds, mener, at partiet endnu ikke er sulten nok efter magten til at acceptere kompromisser af den type, New Labour stod for.
»I 1990’erne havde Labour været i opposition i over 10 år, og det var desperat efter at vinde igen. Lige nu har partiet kun været i opposition i fem år, og medlemmerne er endnu ikke desperate. Derfor er de parat til at sætte principperne højest,« vurderer hun. Samme måling viser imidlertid, at et flertal af både Labours loyale støtter – dvs. dem der stemte på partiet i både 2010 og 2015 – såvel som et flertal blandt de to millioner vælgere, der fravalgte partiet ved valget i maj – anser Tony Blair som partiets bedste formand historisk set. 42 procent pegede på Blair mod 32 procent på John Smith (1992-94), 10 procent på Neil Kinnock (1983-92) og Gordon Brown (2007-10) og kun seks procent for Ed Miliband (2010-15).
Victoria Honeyman mener dog godt, at de umiddelbart modstridende synspunkter kan forklares.
»Folk sammenligner Blair med særligt de ledere, der kom bagefter (Brown og Miliband, red.), og dem har de ikke været særlig imponerede over,« siger hun.
»Tony Blair kunne tage en politik og fremlægge den overbevisende over for hver vælgergruppe. Han kunne tryllebinde folk,« tilføjer hun og mener, at Blair nyder godt af sammenligningen, der har mindet folk om, at »han var imponerende«.
Dimitrakopoulos mener også, at det er sammenligningen med andre formænd, som er årsagen til, at Blair anses for mest succesfuld.
»Tony Blair vandt valg, så det er ikke overraskende, at så mange siger, at han var den bedste formand,« siger han. Når Labour-vælgerne så alligevel synes at have afvist de formandskandidater, der politisk set ligger tættest på Blair–Liz Kendall tippes til at komme sidst–til fordel for venstrefløjskandidaterne, er det bl.a. fordi stemningen og optimismen er på et lavpunkt lige nu, mener han.
»Stemningen i partiet i kølvandet på valgnederlaget er utrolig negativ, og mange opfatter det alligevel som mest sandsynligt, at Labour vil tabe, når de kigger tilbage på udfaldet af valgene i Storbritannien historisk set. Og hvis Labour alligevel taber, vil folk hellere have et reelt alternativ (til de konservative, red.),« vurderer Dimitrakopoulos. Victoria Honeyman påpeger, at der er en generel søgen imod politikere, der mener, hvad de siger.
»Corbyn taler fra hjertet, og det er altid populært hos folk. Hans politik er ikke skrevet ned på bagsiden er en serviet, men er kulminationen på et helt liv i politik. Det står sig godt op imod levebrødspolitikerne, der siden Blair–for han skabte dem–alle er Oxbridge-uddannede, marketing-research-agtige typer,« siger hun. Imidlertid påpeger mange af kommentatorerne, at partiet vil have udviklet sig fra et parti til en irrelevant protestbevægelse, hvis medlemmerne vælger en formand, de ved ikke kan vinde valg. Honeyman er enig i, at et Labour med Corbyn som formand ikke vil være en effektiv opposition, men hun mener dog ikke, at partiet vil blive helt irrelevant af den grund. Og hun forventer, at appetitten efter magt–og dermed accepten af kompromiser–vil komme tilbage med tiden. »Hvis Labour ikke vinder valget i 2020, så vil den desperation, der prægede 90’erne, sætte ind igen, for hvad er pointen i at deltage i politik, hvis ikke man kan få mulighed for at implementere sine ideer,« siger hun.

