Klimakommissær arbejder for EU-medlemskab af GGGI
Den omstridte klimaorganisation GGGI er stadig under efterforskning af den sydkoreanske antikorruptions-myndighed, og en dansk revisionsrapport konstaterer fortsat administrativt rod. Alligevel er EU’s klimakommissær stærkt opsat på at få unionen med i GGGI


 Hverken mistanker om fusk eller kritiske revisionsrapporter kan tilsyneladende forhindre Global Green Growth Institute (GGGI) i at tiltrække nye, velhavende støtter.
Kun de sidste formaliteter mangler nu at falde på plads, før den skandaleombruste klimaorganisation kan tælle EU, verdens største donor af udviklingsbistand, blandt sine medlemmer.
Det fremgår af et hemmeligstemplet brev fra EU’s klimakommissær, Miguel Arias Canete, til GGGI’s generaldirektør, Yvo de Boer, som Information er kommet i besiddelse af.
»Som du ved fra nylige møder i Bonn, er EU’s Ministerråd nu informeret om min intention om, at Kommissionen skal slutte sig til GGGI, og mit apparat er i gang med at forberede de formelle procedurer, der vil tillade EU at blive en del af GGGI, med Ministerrådet,« skriver klimakommissæren i brevet, der er dateret den 30. juni 2015.
I en mail til Information bekræfter kommissærens talsperson, at Canete og de Boer har haft et møde, og at »forslaget om at slutte sig til GGGI i øjeblikket er under overvejelse«.
I første omgang lyder forslaget på, at EU skal være ikke-betalende medlem. Men af dokumenter, Information har set, fremgår det, at det er begge parters intention, at EU så hurtigt som muligt også skal være donor. Hvor stort et beløb, der i så fald vil være tale om, er uklart.
Fortsat rod
GGGI kom i Danmark til den bredere offentligheds kendskab, da Ekstra Bladet i efteråret 2013 kunne afsløre, at Lars Løkke Rasmussen (V) som formand for den bistandsfinansierede organisation havde brugt over en million kroner på luksusrejser og -hoteller. Siden har Information afdækket en række tilfælde af administrativt rod, underslæb og det, eksperter betegner som indikationer på nepotisme.
Den sydkoreanske antikorruptionsmyndighed, ACRC, efterforsker i øjeblikket nogle af de mange anklager mod organisationen. Og selv om sagerne beskrevet i dansk presse efterhånden daterer sig nogle år tilbage, har GGGI’s ledelse fortsat ikke fået ryddet helt op.
Det viser en revisionsrapport, som det danske udenrigsministerium offentliggjorde i begyndelsen af august. Revisionsfirmaet KPMG, der står bag rapporten, karakteriserer på tre ud af syv undersøgte fokuspunkter GGGI’s arbejde som enten »ikke tilfredsstillende« eller »delvist tilfredsstillende«.
På den baggrund undrer det Christian Bjørnskov, professor i udviklingsøkonomi ved Aarhus Universitet, at EU’s klimakommissær tilsyneladende er opsat på at opnå medlemskab af organisationen.
»GGGI er en organisation, der efterhånden har en historie med projektproblemer, der ikke bliver ordentligt adresseret eller løst. Det er også en organisation, der på ingen måde er særlig transparent, eller hvis faktiske aktiviteter umiddelbart ser ud til at bidrage med noget særligt, ud over en ganske effektiv lobbyvirksomhed,« siger Christian Bjørnskov.
Han finder det især bekymrende, at de forhold, KPMG påpeger som kritisable, minder meget om problemer beskrevet i tidligere rapporter.
»GGGI er gode til strategi og planlægning, tvivlsomme når det gælder HR og har ganske alvorlige problemer i forbindelse med projektstyring. Så umiddelbart peger rapporten på, at intet er ændret i organisationens modus operandi,« siger Bjørnskov.
Mongolske embedsmænd
Som eksempel på de fortsatte problemer fremhæver professoren den del af rapporten, som omhandler GGGI’s projekt med at udarbejde en grøn vækstplan for Mongoliet. Ifølge rapporten har GGGI i 52 tilfælde udbetalt pengebeløb i størrelsesordenen 200-500 amerikanske dollar til en række personer for deltagelse i GGGI’s workshops – uden i tilstrækkeligt omfang at dokumentere hvorfor. Af rapporten fremgår det, at personerne i mere end 80 pct. af tilfældene er embedsmænd fra den mongolske regering. »Ikke tilfredsstillende,« lyder dommen fra KPMG, der karakteriserer transaktionerne som »uregelmæssige«. Christian Bjørnskov hælder mere til ordet mistænkeligt.
»Udbetalingerne til mongolske embedsmænd er så afgjort noget, der skal undersøges, før Danmark – i det mindste officielt – vil kunne støtte en tilknytning. Det ser ret kritisabelt ud,« siger han.
På baggrund af kritikken har Information fremsendt en række spørgsmål til klimakommissær Canetes talsperson. Vi ville blandt andet gerne vide, hvad kommissæren mener, EU’s medlemslande vil få ud af at komme med i GGGI. Vi ville også gerne have afklaret, om kommissæren er opmærksom på beskyldningerne mod GGGI og den igangværende korruptionsundersøgelse.
I en mail fra kommissærens talsperson lyder svaret:
»Vi har på nuværende tidspunkt ikke yderligere kommentarer.«
Danmark har siden 2011 støttet GGGI med 30 millioner kroner om året. I det seneste finanslovsforslag fra regeringen er den danske støtte til organisationen gået fri af besparelserne på udlandsbistanden.
Det er foreløbig uklart, hvilken betydning – om nogen – det vil få for Danmarks medlemskab og bidrag, hvis EU bliver en del af organisationen.
GGGI har ikke svaret på Informations henvendelser.

