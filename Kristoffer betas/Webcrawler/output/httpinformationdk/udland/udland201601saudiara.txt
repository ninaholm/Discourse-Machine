Saudi-Arabiens impulsive interventionspolitik
Der er flere årsager til, at det ellers diplomatisk diskrete kongehus i Riyadh tilsyneladende er gået amok i udenrigspolitisk aktivisme, der har skabt en ny krise i Mellemøsten
Iranske politifolk forsøgte i søndags at forhindre demonstranter i at angribe den saudiarabiske ambassade i den iranske hovedstad, Teheran.


 Da den tyske efterretningstjeneste i en rapport i begyndelsen af december betegnede Saudi-Arabiens militære ageren i Yemen som »impulsiv interventionspolitik«, udsendte kansler Angela Merkels kontor straks en erklæring, der beklagede, at rapporten var blevet lækket og at den »på ingen måde spejlede den tyske regerings holdning«. Ifølge Süddeutsche Zeitung havde såvel udenrigsministeriet i Riyadh som den saudiske ambassade i Berlin været på banen med rasende protester, og i lighed med den danske regering er heller ikke den tyske ufølsom over for saudisk pression, der kan koste eksportordrer.
Efter de seneste dages eskalerende diplomatiske krise mellem Iran og Saudi-Arabien i kølvandet på henrettelsen af den saudiske systemkritiker og shia-imam Nimr al-Nimr er det dog tænkeligt, at rapportens forfattere fejrer Merkels skideballe med en ekstra øl i spiontjenestens kantine. I hvert fald bekræftes karakteristikken af Saudi-Arabiens udenrigspolitik time for time i disse dage: Riyadh har efter iranske demonstranters ildspåsættelse af den saudiske ambassade i Teheran natten til søndag afbrudt alle forbindelser, diplomatiske som kommercielle, udvist iranske diplomater med 48 timers varsel og aflyst alle flyruter mellem de to lande.
Bahrain, der regeres af en sunnitisk emir-familie, men har shiitisk befolkningsflertal og siden 2011 har været beskyttet af saudiske kampvogne, har ligesom Sudan afbrudt de diplomatiske forbindelser til Iran. De Forenede Arabiske Emirater har nøjedes med at ’neddrosle’ den diplomatiske stab i Teheran i solidaritet med saudierne, men da emiraterne har været smuglerfrihavn for computere og andet højteknologisk gods til Iran under de sanktioner, der nu er under afvikling, tager de det hele lidt roligere.
Planlagt manøvre?
Om krisen er en planlagt udenrigspolitisk manøvre i forsøg på at genetablere isolationen af Iran, efter at atomaftalen med USA har øget landets regionale indflydelse, er det spørgsmål, mange analytikere stiller sig selv. Noget tyder på det: Saudi-Arabien afblæste simultant med henrettelsen af den shiitiske imam – og 46 andre dødsdømte samme dag – den skrøbelige våbenhvile, FN havde fået i stand i Yemen. Saudierne havde siden marts bombet Yemens houthi-oprørere, der har indtaget hovedstaden Sa’na og sendt den saudisk indsatte præsident, Abd Rabbur Mansour Hadi, i eksil i Aden.
Saudi-Arabien beskylder Teheran for at bevæbne og finansiere houthierne, der tilhører den særlige zeidi-sekt i shia-islam, men der er ikke konkrete beviser for, at iranerne har leveret andet end politisk støtte og humanitær nødhjælp til oprørerne.
Saudierne er tillige bekymrede for den iranske indflydelse i Irak, hvis regering er shiitisk, og som iranerne har støttet militært og politisk, og i går sprængte shia-militante to sunni-moskeer i Bagdad i luften som deres bidrag til den eskalerende krise. Også i Syrien har Iran afgørende indflydelse på præsident al-Assads regime, der er afhængigt af såvel økonomisk som militær bistand fra Teheran. I Libanon, opdelt mellem kristne, sunnitter og shiitter, strides saudierne med iranerne om indflydelsen, og Iran er i kraft af det shiitiske Hizbollahs alliance med det største kristne parti for tiden den dominerende fremmede magt.
Alle fire lande, Yemen, Irak, Syrien og Libanon, er arabiske, to af dem er direkte naboer til Saudi-Arabien, og at Huset Saud føler sig mere omringet end nogensinde, skyldes tre faktorer: For det første at USA har trukket sig tilbage som en direkte aktør i mellemøstpolitikken – Barack Obama har ikke sin forgængers appetit på at blande sig i de sekteriske stridigheder, men har tværtimod søgt at skabe en mere fredelig regional balance ved at indlemme Iran i det internationale gode selskab. Henrettelsen af Nimr al-Nimr ses derfor som forsøg på at torpedere iransk deltagelse i de forhandlinger om en løsning i Syrien, der går i gang den 25. januar i Genève. Men iranerne har meddelt, at de kommer!
Elendig økonomi
Den anden faktor er Saudi-Arabien selv årsag til, nemlig et budgetunderskud på op imod 100 milliarder dollar, mere end en femtedel af det stenrige monarkis bruttonationalprodukt. Kong Salman, der har siddet på tronen i nøjagtig et år, har varslet nedskæringer i den offentlige sektor, der både vil ramme den ellers forkælede middelklasse og selvfølgelig de fattigste af landets 30 millioner indbyggere. Budgetunderskuddet er en følge af et fald i oliepriserne fra mere end 100 dollar pr. tønde til omkring 35-40 dollar. Prisfaldet satte saudierne selv i gang med overproduktion af olie, dels for at advare USA mod udsoningen med Iran, idet en lav oliepris gør udvinding af amerikansk skiferolie urentabel, dels for at straffe Rusland og Iran økonomisk, da begge landes økonomier er afhængig af en oliepris på cirka 100 dollar.
Riyadhs manøvre slog imidlertid fejl, da prisen dykkede til under de 80 dollar pr. tønde, som saudierne havde kalkuleret med, at de kunne magte uden at gøre for store indhug i valutareserverne.
Uerfarne ledere
Den tredje faktor er måske den vigtigste, nemlig at Saudi-Arabien for første gang i sin korte historie – kongedømmet blev etableret i 1932 – nu regeres af yngre og åbenlyst uerfarne folk.
Ganske vist er Abdulaziz Salman al-Saud 79, den yngste af Ibn Sauds sønner blandt de såkaldte ’Sudairi 7’ (de har den samme mor), der har leveret konger eller haft magt til at godkende den siddende, som f.eks. Abdullah, der døde sidste år og ikke var medlem af klanen. Det er Kong Salman, og han afsatte i april Abdullahs hidtidige kronprins, Muqtir, og indsatte sin 56-årige nevø, Muhammed bin Nayef, et Sudairi-klanmedlem, som kronprins, og sin søn, den 30-årige Muhammed bin Salman, som vice-kronprins og forsvarsminister. Desuden hjemkaldte han den 54-årige ambassadør i USA, Ahmed al-Jubeir, som ny udenrigsminister.
Rokaderne kan givet skabe interne magtkampe – men om det allerede er tilfældet, er en velbevaret hemmelighed. Derimod er det ingen hemmelighed, at det nye hold på tronen og omkring den har valgt at føre en ’impulsiv interventionspolitik’. Den officielle dagsorden er dels ’krigen mod terror’ – flertallet af de 47 henrettede var al-Qaeda-dømte – dels sekterisk: For det saudiske kongehus er shiitter kættere, der kun fortjener at blive slået ihjel, hvilket da også jævnligt har fundet sted i de østlige olierige provinser, hvor shiitterne er i flertal. Og i 1988, da saudiske sikkerhedsstyrker dræbte 400 iranske Mekka-pilgrimme, der demonstrerede mod generel mishandling af myndighederne.
Men den reelle dagsorden er magtpolitisk – om den giver bagslag, vil vise sig. I Teheran er meldingen: »Vi lader os ikke rokke.«

