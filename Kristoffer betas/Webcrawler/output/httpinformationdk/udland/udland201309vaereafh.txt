’Jeg vil ikke være afhængig af staten’
Tyskland er eurozonens stærkeste økonomi, men mange arbejdende tyskere har så lav en indkomst, at de også får penge fra staten. En eksplosiv vækst i lavtlønssektoren har gjort mindsteløn til et værdispørgsmål i den aktuelle valgkamp
’Når det gælder lønindkomst, hører jeg til den nederste del, helt nede ved minimum. Lige meget hvor mange timer jeg arbejder, kommer jeg ikke derhen, hvor jeg gerne vil,’ siger frisør Müzzeyyen Aslan.


 
	I løbet af eurokrisen er Tyskland på grund af lav arbejdsløshed og positive vækstrater blevet udpeget som krisens egentlige vinder. Men det er ikke alle, der føler sig som vindere i Europas stærkeste økonomi. Heller ikke 43-årige Müzzeyyen Aslan, der hver morgen møder på arbejde i en mindre frisørsalon i Berlin. Selv om hendes mand også arbejder fuldtid, er ægteparret og deres to børn alligevel nødsaget til at modtage statsligt tilskud til husholdningen.

	»Når det gælder lønindkomst, hører jeg til den nederste del, helt nede ved minimum. Lige meget hvor mange timer jeg arbejder, kommer jeg ikke derhen, hvor jeg gerne vil. Jeg er stadig afhængig af staten,« siger Müzzeyyen, som Information møder i frisørsalonen Hair Styl Gizi i nærheden af Hermannplatz i berlinerbydelen Kreuzberg. Hun har netop sendt en ældre dame ud af butikken med nyklippet hår og er nu ved at gøre klar til næste kunde.

	»Jeg arbejder. Min mand arbejder. Alligevel slår det ikke til. Vi er afhængige af understøttelse fra staten. Det hænger mig ud af halsen.«

	8,50 euro i timen

	Det er hårdtarbejdende mennesker som Müzzeyyen Aslan, der er blevet gjort til genstand for en af de mest grundlæggende værdidebatter i den aktuelle tyske valgkamp, der afgøres på søndag. For det tyske socialdemokrati er kravet om en generel mindsteløn blevet til et symbol på kampen for social retfærdighed.

	Arbejdende mennesker bør sikres en værdig løn, og det kræver ifølge SPD et opgør med den tyske tradition for lønforhandling, der som regel forhandles af arbejdsmarkedets parter uden statslige indgreb og uden statsligt fastsat mindsteløn som forhandlingsramme.

	Derfor har de tyske socialdemokrater såvel som alliancepartneren De Grønne satset stærkt på valgløfter om en generel minimumsløn på 8,50 euro i timen på tværs af regioner og brancher. Ifølge den grønne partiformand, Jürgen Trittin, vil den tyske stat dermed kunne spare godt fire mia. euro i offentlige tilskud til arbejdstagere som Müzzeyyen, der ikke kan få indkomsten til at dække basale behov.

	Venstrefløjspartiet Die Linke går til valg på en lovpligtig mindsteløn på 10 euro. De tyske fagforeninger, herunder den største fagforening DGB, anbefaler også en mindsteløn for at gøre op med den løbende udvidelse af den tyske lavtlønssektor.

	Symbolske lappeløsninger

	Venstrefløjen og fagforeningerne får imidlertid næppe held med at presse Merkel til indrømmelser. Kansleren holder fast i, at arbejdsmarkedets parter selv er bedst i stand til at forhandle overenskomster, samt at det ikke er den tyske stats rolle at blande sig i lønforhandlinger. Merkels nuværende regeringspartner, det liberale FDP, modsætter sig enhver form for statslig regulering af lønniveauet.

	Ifølge de liberale er mindstelønnen en fejlagtig ansats til at regulere de udfordringer, som det tyske arbejdsmarked i lyset af en aldrende befolkning står over for i de kommende år. En lovpligtig mindsteløn for samtlige brancher vil koste arbejdspladser, hævder den konservativ-liberale regering. Selv hvis Merkel efter valget indgår regeringssamarbejde med de tyske socialdemokrater, er det tvivlsomt, om kansleren, der gentagne gange har afvist en statsligt fastsat mindsteløn, vil rykke sig i spørgsmålet.

	Ikke desto mindre har CDU og FDP få dage inden søndagens valg forsøgt at suge luften ud af SPD’s valgkamp ved at godkende en række mindre lønstigninger for specifikke brancher, heriblandt også frisørbranchens tarifforhandlinger mellem fagforeninger og arbejdsgivere. Efter planen skal overenskomstansatte frisører fra august 2015 modtage en timeløn på 8,50 euro i timen. Samme beløb, som kræves af oppositionen.

	SPD har svært ved at gøre sig gældende over for Merkels strategi med at overtage og udhule oppositionens mærkesager, påpeger Albrecht von Lucke, redaktør på Blätter für deutsche und internationale Politik:

	»CDU ønsker jo også en form for mindsteløn. De ønsker bare ikke en lovfastsat mindsteløn, men en tarifmæssig. Det giver problemer for SPD.«

	Netop det sene tidspunkt, kort før valget, har fået SPD til at lufte anklager om valgflæsk og symbolske lappeløsninger. Merkels model er ifølge SPD en skyggeløsning, der dækker over en fortsat udvidelse af lavtlønssektoren. Kanslerkandidaten Steinbrück kritiserer desuden kanslerens forsvar for branche- og regionsspecifikke tariffer. Efter socialdemokratisk opfattelse kan og vil kanslerens model føre til forskellige minimumsbeløb for samme arbejdsindsats. I stedet foreslår SPD’s kandidat til posten som arbejdsminister, at en statsligt fastsat mindsteløn fremover skal vedtages efter kommissionsanbefalinger.

	’Vi bliver jo ikke yngre’

	Det er ikke kun den tyske venstrefløj og fagforeningerne, der gerne ser hævede lønninger i Tyskland. I den øvrige eurozone er der også et betydeligt pres på Tyskland for at hæve lønningerne. Konkurrenceevnen i lande som Frankrig og Italien vil styrkes af en tysk mindsteløn og kan dermed i et længere perspektiv bidrage til at udligne de interne skævheder mellem eurozonens rigere og fattigere lande. En tysk mindsteløn vil imidlertid kun være europæisk relevant, hvis det kan udløse en øget efterspørgsel i Tyskland og dermed fører til, at Tyskland også øger importen, påpeger økonomisk journalist Mark Schieritz fra Die Zeit.

	»I Tyskland diskuteres mindsteløn som et spørgsmål om social retfærdighed, men den markedsøkonomiske effekt vil være minimal. Det vil ikke få konsekvenser for Europa. Summen er ganske enkelt for ringe til at have en signifikant indvirkning på det tyske importtal«,

	For Müzzeyyen Aslan spiller det europæiske spørgsmål i første omgang en mindre vigtig rolle. Hun har stadig ikke besluttet, hvem hun vil stemme på. Mest af alt ønsker den 43-årige frisør sig politikere med en solidarisk grundindstilling.

	»Jeg har fulgt med i valgkampen og i tv-debatterne med Merkel og Steinbrück. Jeg er ikke begejstret. Hver har sit mål, men de taler ikke for mine interesser. For et par uger siden så jeg Merkel på RTL i diskussion med en pensionist, der fortalte om sine problemer. Hun havde arbejdet i 40 år og er alligevel henvist til at modtage hjælp. Merkel reagerede ikke særlig emotionelt. Det generede mig en smule. Vi bliver jo ikke yngre. I alderdommen vil man helst ikke være afhængig.«

