Nervøsitet over ny islamkritisk film



 "Vi er i en betydelig krise," lyder det fra statsminister, Jan-Peter Balkenende. Iran overvejer at afbryde de diplomatiske forbindelser med landet. Den syriske stormufti har varslet blodbad og det nederlandske udenrigsministerium har bedt de af sine statsborgere, der opholder sig permanent i muslimske lande, om at indberette "alle bekymrende omstændigheder." Anledningen til al nervøsiteten er en ny film, som den højreorienterede provo-politiker og indvandrerskeptiker, Geert Wilders, har begået, og som han ønsker bragt nationalt TV. Wilders, der er medlem af det nederlandske parlament, har kaldt sin gennemgang af "Koranens ondskab" for en demonstration af, at muslimernes hellige bog er "islams Mein Kampf." Det statslige hollandske TV tøver imidlertid med at vise filmen, og nu har Wilders bebudet, at han vil vise sin film på en privat TV-kanal eller direkte på internettet i stedet. Frygten i Holland er, at filmen vil fremkalde blodsudgydelser og optøjer som i den danske Muhammed-krise eller som mordet på filminstruktøren Theo Van Gogh efter dennes islamkritiske film, Submission. Tilslutningen til, at Wilders har ret til at vise sin film er dog betydelig i det nederlandske samfund, hvor meningsmålinger viser, at hollænderne sætter ytringsfriheden højt, skriver britiske Economist i en gennemgang af sagen.

