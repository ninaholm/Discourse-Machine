Sydamerika: FIFA-skandalen rammer hårdt
Korruptionen i fodboldverdenen har vist sig at være særligt omfattende i Syd- og Mellemamerika, hvor senest 16 fodboldbosser er dømt for bedrageri
 Den tidligere fodboldpræsident i El Salvador, Reynaldo Vasquez, blev i onsdags anholdt for at have svindlet for millioner af dollar. Anholdelsen er en del af den amerikanske efterforskning af korruptionsskandalen i fodboldforbundet FIFA, hvor flere millioner dollar er forsvundet ind i korruption.


 Den tidligere fodboldpræsident i El Salvador, Reynaldo Vasquez, blev i onsdags anholdt for at have svindlet for millioner af dollar. Anholdelsen er en del af den amerikanske efterforskning af korruptionsskandalen i fodboldforbundet FIFA, hvor flere millioner dollar er forsvundet ind i korruption.
Ifølge lokale medier blev Vasquez anholdt i en luksuriøs strandvilla syd for hovedstaden San Salvador. Han er nu tilbageholdt i en celle i hovedstaden, der normalt bruges til anholdte mistænkt for narkohandel. Da han ankom til politistationen, erklærede han sig uskyldig og udtalte til reportere på stedet, at han vil kæmpe for ikke at blive udleveret til USA.
59-årige Reynaldo Vasquez var leder af El Salvadors fodboldforbund fra 2009 til 2010. I et nyt anklageskrift fra det amerikanske justitsministerium er 16 fodboldbosser, herunder Vasquez, tiltalt for at have taget imod bestikkelse fra tv-selskaber mod at give dem rettigheder til fodboldkampe arrangeret af FIFA.
Som det fremgår af retsdokumentet fra det amerikanske justitsministerium, er Alfredo Hawit og Juan Ángel Napout, præsidenter for CONCACAF og CONMEBOL, der er to af FIFA’s seks kontinentale forbund, også blandt de tiltalte.
Næsten alle landes tidligere eller nuværende fodboldbosser i den centralamerikanske del af FIFA er anklaget for korruption. Det tæller lande som Costa Rica, El Salvador, Guatemala, Honduras, Nicaragua og Panama. Det amerikanske justitsministerium regner med, at de har modtaget bestikkelsespenge for over 200 millioner dollar tilsammen.

