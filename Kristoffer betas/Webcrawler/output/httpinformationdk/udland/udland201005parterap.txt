Parterapi for millioner
USA har fuldstændig skiftet kurs over for præsident Karzai. Han er manden, som skal levere sejren i Afghanistan, lyder signalet nu fra Washington, der har brugt millioner af dollar og diplomattimer på at hele forholdet til Karzai før sommerens store styrkeprøve i Kandahar


 Afghanistan-krigen
Overalt, hvor han kommer frem, har de røde løbere været rullet ud. Private møder med præsident Obama, middag med vicepræsident Joe Biden og lange spadsereture med udenrigsminister Hillary Clinton, garneret med adskillige pressekonferencer fulde af velvillige ord og fælles fodslag. Fra at være en af de mest udskældte statsledere i verden er Afghanistans præsident Hamid Karzai pludselig blevet den respektable statsmand, som USA satser på i Afghanistan.
»Det er parterapi for millioner,« konstaterer senioranalytiker Daniel Korski fra European Council of Foreign Relations. Borte er alle anklager om valgsvindel, korruption, narkoforbindelser og grimme aftaler med landets værste krigsforbrydere. Karzai er USA’s mand i Kabul, lyder signalet fra Washington, og det er vældig klogt, mener Korski.
»De seneste måneders offentlige kritik med Karzai har været en katastrofe. Det har Obama-administrationen erkendt, og nu forsøger man at genskabe det strategiske partnerskab, der tidligere har eksisteret med Karzai,« siger Korski, der har en fortid som rådgiver for det amerikanske udenrigsministerium. 
»Man kan sige, at Obama-regeringen er blevet voksen og har erkendt, at der ikke er noget alternativ til Karzai,« siger han.
Nu eller aldrig
Forsoningen mellem USA og Karzai kommer kort før sommerens militære storoffensiv, der én gang for alle skal jage Taleban ud af Kandahar. Store dele af provinsen, der er Talebans arnested, er ifølge en ny rapport fra det amerikanske forsvarsministerium under Talebans kontrol. Kun omkring selve Kandahar by har den afghanske regering en vis opbakning, fremgår det af rapporten.
USA er nødt til at bakke Karzai op, nu hvor den militære optrapning går ind i en afgørende fase, vurderer Daniel Korski.
»Både Obama og NATO’s generalsekretær, Anders Fogh Rasmussen, har sat en deadline, som de er nødt til at overholde. Inden næste sommer skal der være sket så store fremskridt, at en gradvis tilbagetrækning af de udenlandske styrker kan påbegyndes,« siger han. »Så det er nu eller aldrig, hvis projektet skal lykkes.« 
De internationale styrker er i øjeblikket oppe på 135.000 og ventes hen over sommeren at nå et foreløbigt maksimum på 150.000. Samtidig er de afghanske sikkerhedsstyrker nået op på 214.000 ialt, heraf 112.000 soldater. 
Trods den militære optrapning er det svært at få øje på de store fremskridt i krigen mod Taleban.
Ifølge NATO’s øverstkommanderende i Afghanistan, general Stanley McChrystal, vinder Taleban ikke længere frem i Afghanistan.
»Vi har gjort fremskridt. Oprørerne har mistet det momentum, de følte, de havde sidste år,« sagde McChrystal i går til den amerikanske tv-station NBC. »Nu er det de amerikanske og afghanske styrker, der gør fremskridt, men hvem der vinder, er endnu ikke til at sige.«
Ifølge det amerikanske forsvarsministeriums nye Afghanistan-rapport er det især i Helmand, der er sket fremskridt. I efteråret erobrede amerikanske styrker kontrollen med den sydlige del af provinsen, og i februar var de danske styrker bl.a. med til at fortrænge Taleban fra Marjah-området i det centrale Helmand. Tilbage er ifølge Pentagon især en enklave i det nordøstlige Helmand, hvor briterne stadig lider store tab.
Det lange træk
Efter sit møde med Karzai tidligere på ugen slog præsident Obama fast, at der stadig er lang vej, før Afghanistan kan klare sig selv.
»Vi kommer til at opleve nogle hårde kampe i de kommende måneder. Der er ingen tvivl om, at det går fremad, men der er heller ingen tvivl om, at Afghanistan stadig står over for nogle meget alvorlige udfordringer.«  
USA’s militære og civile optrapning i Afghanistan begyndte for fem månder siden, men Daniel Korski mener, det endnu er for tidligt at vurdere, om den virker.
»Der er ikke nogen mirakelkur, som kan vende udviklingen med et snuptag. Det er én lang, smertefuld proces, hvor vi vil se fremgang i nogle områder og tilbageskridt i andre.
Det er afgørende, hvad der kommer til at ske i Kandahar, men det kan være farligt at have for store forventninger. Det viser udviklingen i Marjah, hvor Taleban stadig truer dem, der samarbejder med regeringen. Og i det østlige Afghanistan er de seneste måneders fremskridt stadig helt afhængig af de udenlandske styrkers tilstedeværelse. Intet er afgjort endnu, og det vil formentlig vare en rum tid, før det står klart, hvem der trækker det længste strå,« siger han.
caa@information.dk

