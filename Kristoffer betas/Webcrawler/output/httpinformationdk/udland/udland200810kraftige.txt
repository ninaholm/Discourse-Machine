Kraftig ETA-bilbombe i Spanien
En øredøvende bilbombe forvandlede brat en søvnig dag til et kaotisk inferno i Pamplona i Spanien. Ved et under blev ingen blev dræbt, men 21 blev såret.
Pamplonas Universitets hovedbygning var indhyllet i en tyk sort røg, efter en kraftig bilbombe i går antændte bygningen. Helt mirakuløst blev ingen af de 2.000 studerende eller ansatte på stedet dræbt, men 21 måtte på hospitalet for sår og høreskader.


 PAMPLONA - Klokken havde netop slået 11, og på universiteters mange små cafeterier stod flere studerende og lærere over formiddagens obligatoriske kop kaffe. 
Den fik de galt i halsen, da en parkeret Peugeot ladet med 100 kilo sprængstof med et brag eksploderede og raserede alt på parkeringspladsen. Den baskiske terrorbevægelse, ETA, havde uden varsel vist sin handlekraft, og manede samtidig rygtet om en svækket organisation i jorden. 
I løbet af få sekunder herskede kaos. Universitetets centrale bygning var indhyllet i en tyk sort røg. Alt imens ledte pårørende og studiekammerater efter hinanden, og studerende forsøgte forgæves at kontakte deres forældre med en beroligende besked. Deres bestræbelser blev forpurret af civilgarden, der som en sikkerhedsforanstaltning blokerede alle mobilfrekvenser for dermed at undgå en eventuel aktivering af andre mulige eksplosiver i området. 
Uden deres ellers karakteristiske forvarsel havde ETA detoneret en gigantisk bombe på en befærdet parkeringsplads midt i universitetsparken - ganske få meter fra hovedbygningen. Der var lagt op til en massakre. At alle skulle være sluppet fra attentatet med livet i behold, synes at være noget af et mirakel.
En halv time efter sprængningen blev endnu et bombevarsel indtelefoneret til det naturvidenskabelige fakultet. Civilgarden iværksatte i al hast en evakuering af de godt 2.000 studerende og ansatte i de berørte bygninger. Falsk alarm. Endnu et kvarter senere gik alarmen på det medicinske forskningscenter, universitetets forskningsmæssige flagskib, og endnu 500 personer, blev sendt på gaden for efterfølgende at søge ly for regn og blæst på de nærliggende cafeterier og barer. Ved middagstid blev hele universitetet endegyldigt rømmet.
Universitet unormalt mål
Godt en time efter bombesprængningen kunne myndighederne gøre status: I alt 21 personer var indlagt til behandling på byens hospitaler, de fleste med snitsår, røgforgiftning og skader på trommehinden. Blandt lærere, studerende og ansatte kunne man drage et lettelsens suk. 
Den baskiske terrorgruppe retter primært sine attentater mod politikere, journalister og militæret. En uddannelsesinstitution synes imidlertid at være et mærkværdigt mål. ETA har ikke desto mindre har haft Universidad de Navarra i sigtekornet flere gange tidligere, og gårdagens attentat var det 4. i de sidste tre årtier, senest i maj 2002. 
Universidad de Navarra er apolitisk, men betragtes generelt i Spanien som en konservativ og religiøs institution. Universitetet har nær tilknytning til den katolske kirke, som i mange henseender står i stærk kontrast til de værdier, som baskiske ETA stor for.
Gårsdagens attentatet kommer blot to dage efter, at de nationale sikkerhedsmyndigheder optrævlede en terrorcelle i Pamplona.
idag@information.dK

