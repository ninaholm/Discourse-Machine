Verdensmester i vennetjenester
Det internationale fodboldforbund FIFA's schweiziske præsident Sepp Blatter er blevet stemplet som både korrupt og diktatorisk, men har efter 12 år ved magten ingen officielle modkandidater til næste års præsidentvalg
Den bedragerimistænkte FIFA-præsident er her i kammeratlig omgang med Sydafrikas præsident, Jacob Zuma, til åbningsceremonien ved VM i Johannesburg.


 Hvis myten om, at små, magtfulde mænd med korte ben ofte lider af storhedsvanvid for at kompensere for deres ringe højde, ikke blot er en fordom fabrikeret af højere mænd med mindreværdskomplekser, passer myten perfekt til et portræt af fodboldens førstemand Sepp Blatter.
Den 74-årige schweizer, som siden 1998 har været præsident for det internationale fodboldforbund FIFA, og i den kommende måned er vært for VM i fodbold i Sydafrika, er rent fysisk ikke blot en af sportsverdenens mindste ledere, men også en af de mest selvbevidste og selv-iscenesættende.
Sepp Blatter, som også  er kollega med Kronprins Frederik i Den Internationale Olympiske Komité, har i sine foreløbig 12 år som international fodboldpræsident været en af verdens mest elskede idrætsledere, men også en af de mest forhadte.
Han er blevet kaldt en korrupt diktator af FIFA's egen generalsekretær. Han er blevet politianmeldt for bestikkelse af næsten halvdelen af medlemmerne i fodboldforbundets bestyrelse. Og han er blevet efterforsket af den offentlige anklager i Schweiz for svindel i milliardklassen.
Men hver eneste gang kritikerne har truet med at tackle Sepp Blatter langt ud af banen med beskyldninger om urent trav, er det lykkedes schweizeren at undvige angrebene og komme endnu stærkere tilbage i kampen om magten over verdens mest populære idrætsgren. Med fornyet kraft. Og med endnu større selvtillid.
Når Sepp Blatter nu for fjerde gang som præsident for FIFA giver bolden op til en VM-slutrunde, det 19. verdensmesterskab i fodbold siden 1930, hvor det første blev afviklet i Uruguay, er den tidligere sportsjournalist og  PR-konsulent med en bachelor i administration og økonomi fra universitetet i Lausanne tilsyneladende mere urørlig end nogensinde.
Ingen fodboldledere har foreløbig meldt sig som officielle modkandidater til Sepp Blatter, når han til næste år er på valg under FIFA's årlige kongres. Ingen fodboldledere tør for alvor stille spørgsmål ved hans embedsførelse, så længe milliarderne fra tv-selskaber og sponsorer stadig strømmer ned i FIFA's pengekasse i verdensfodboldens skattebegunstigede hovedstad Zürich.
At det er lykkedes den tidligere amatørfodboldspiller, som i 1975 først blev teknisk direktør i FIFA og seks år senere generalsekretær, at holde sig ved magten, skyldes først og fremmest, at han er verdensmester i at yde vennetjenester. Ikke mindst til de fattigste medlemmer af FIFA's globale fodboldorden.
Anklaget for bestikkelse
I modsætning til de maksimalt 115 medlemmer af Den Internationale Olympiske Komité, som er en selvsupplerende, udemokratisk loge, er alle FIFA's 208 medlemslande repræsenteret demokratisk i fodboldforbundet med hver én stemme på den årlige medlemskongres.
Ingen har udnyttet FIFA's demokratiske valgsystem bedre end Sepp Blatter. Ikke mindst fordi han allerede som nyvalgt præsident etablerede FIFA's såkaldte GOAL-projekt, som yder betydelige millionbeløb i udviklingsstøtte til fodboldens fattigste lande.
Allerede efter fire år ved magten blev Sepp Blatter af FIFA's daværende generalsekretær Michel Zen-Ruffinen imidlertid beskyldt for  at have misbrugt GOAL-projektet. Den nye præsident havde angiveligt kostet fodboldforbundet et tab på fire milliarder kroner, som Sepp Blatter ifølge generalsekretæren havde forgyldt sine private venner og forretningsforbindelser med i løbet af sin første embedsperiode.
Ifølge generalsekretæren solgte FIFA - med Sepp Blatters godkendelse - de tyske og amerikanske tv-rettigheder til VM i 2002 og 2006 til Blatters personlige venner i medieselskabet Kirch og marketingsfirmaet International Sport & Leisure, ISL, til en pris, der lå 1,2 milliarder kroner under markedsprisen
Michel-Zen Ruffinen anklagede samtidig Sepp Blatter for at have garanteret Tysklands VM-værter et ekstraordinært tilskud på 1,2 milliarder kroner uden bemyndigelse fra FIFA's bestyrelse og for at have købt stemmer til sin personlige valgkamp ved bestikkelse af små fodboldnationer for et trecifret millionbeløb.
I 1999 afskrev den nyvalgte præsident angiveligt en gæld på 100 millioner kroner, som det Central- og Nordamerikanske fodboldforbund CONCACAF skyldte FIFA. Og samme år udbetalte Sepp Blatter ifølge generalsekretæren 2,5 millioner kroner til dækning af Saudi Arabiens tab på værtsskabet for den internationale landsholdsturnering Confederations Cup.
Af generalsekretærens skriftlige rapport, som han sendte til de 24 medlemmer af FIFA's bestyrelse, fremgik det desuden, at Sepp Blatter året efter betalte 800.000 kroner kontant til formanden for Liberias fodboldforbund, mens CONCACAF i strid med reglerne i GOAL-projektet fik udbetalt 10 millioner kroner i udviklingsbistand.
Køb af stemmer
Men ifølge Michel Zen-Ruffinen sørgede Sepp Blatter ikke kun for ulovlig støtte til de 35 fodboldlande i CONCACAF, der ledes af hans nære ven, FIFA's vicepræsident Jack Warner fra Trinidad og Tobago. Jack Warner ejede de caribiske tv-rettigheder til VM i 2002 og tjente ifølge en senere FIFA-undersøgelse ulovligt fem millioner kroner på salg af billetter til VM i Tyskland.
Generalsekretæren hævdede også i sin rapport, at Sepp Blatter havde misbrugt GOAL-projektet til at købe personlige stemmer i flere afrikanske lande, bl. a. Burkino Faso, Cap Verde og Botswana.
Det russiske fodboldforbund nød ifølge Michel Zen-Ruffinen godt af Sepp Blatters gavmildhed, da han uden bemyndigelse to år i træk bevilgede forbundet 800.000 kroner. Og FIFA's tidligere præsident, brasilianeren João Havelange, fik angiveligt udbetalt over én million kroner kontant direkte af Sepp Blatter, mens konsulentfirmaet McKinsey, hvor schweizerens nevø, Philippe Blatter, arbejdede, blev begunstiget med FIFA-ordrer for 60 millioner kroner.
Michel Zen-Ruffinens rapport fik 11 af FIFA's 24 bestyrelsesmedlemmer med Lennart Johansson, daværende præsident for det store europæiske fodboldforbund UEFA, i spidsen til at anmelde Sepp Blatter til politiet.
Den internationale fodboldpræsident nægtede de fleste anklager. Men han indrømmede, at han som vennetjenester havde udbetalt én million FIFA-kroner til russeren Viacheslav Koloskov for noget bistandsarbejde, han havde udført for FIFA i Østeuropa, og en kvart million kroner til den afrikanske fodbolddommer Lucien Bouchardeau, så han kunne starte et nyt liv i Frankrig.
Sagen henlagt
Generalsekretærens rapport blev offentliggjort i maj 2002 umiddelbart før VM i Japan og Sydkorea. Alligevel lykkedes det på FIFA's kongres dagen før VM's åbningskamp for Sepp Blatter at blive genvalgt som præsident.
Mens anklagemyndigheden i Schweiz i de følgende seks måneder stadig efterforskede anklagerne imod Sepp Blatter, blev Michel Zen-Ruffinen fyret som generalsekretær i FIFA sammen med 18 direktører, afdelingsledere og andre ansatte, som præsidenten også ønskede fjernet fra fodboldforbundets domicil i Zürich.
Uden at have afhørt hovedvidnet Michel Zen-Ruffinen indstillede anklageren, Urs Hubmann, efterforskningen mod Sepp Blatter i december 2002 på grund af manglende beviser.
Anklageren nøjedes med at understrege, at det var helt berettiget at bede politiet efterforske halvdelen af anklagepunkterne mod Sepp Blatter. I flere tilfælde havde fodboldpræsidenten handlet i direkte strid med det, FIFA's bestyrelse havde bemyndiget ham til. Men anklageren så sig ikke i stand til at føre bevis nok til at få Sepp Blatter dømt i en retssag.
Nye anklager
Den opsigtsvækkende efterforskning af anklagerne imod Sepp Blatter fra FIFA's øverste administrative chef har dog ikke fået schweizeren til at holde lavere profil med vennetjenesterne. Tvært imod.
For tre år siden blev FIFA's marketingchef, franskmanden Jerome Valcke, fyret, fordi han i en retssag om aftalebrud mellem FIFA og fodboldforbundets sponsor  Mastercard indrømmede, at han havde stukket dommeren en løgn.
Mastercard krævede erstatning for, at FIFA brød en aftale om at forlænge parternes kontrakt til fordel for en ny med Mastercards konkurrent VISA. Retssagen endte med at koste FIFA intet mindre end 555 millioner kroner i erstatning til Mastercard, svarende til cirka halvdelen af det milliardbeløb, forbundet fik for sit nye sponsorat med VISA.
Alligevel genansatte Sepp Blatter overraskende den fyrede marketingchef Jerome Valcke et halvt år senere og forfremmede ham oven i købet til jobbet som FIFA's generalsekretær. Et job, som franskmanden stadig besidder i dag.
Senest er fodboldpræsidenten mistænkt for igen at have hjulpet sin nevø, Philippe Blatter, til givtige FIFA-kontrakter. Nevøen er i dag administrerende direktør i Infront Sports og Media, et firma som ejer en del af fodboldrejsearrangøren Match, som til det igangværende VM i Sydafrika har stået for salget af billetter uden for Afrika.


