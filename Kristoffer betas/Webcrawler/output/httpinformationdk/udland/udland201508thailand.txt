Thailands militærstyre jagter en mand i gul T-shirt
Da en bombe i mandags sprang i Bangkok, stod det hurtigt klart, at angrebet var voldsommere og langt mere alvorligt, end landet er vant til. Alligevel er det stadig ikke lykkedes de thailandske myndigheder at arrestere en gerningsmand


 På hjørnet omkring Erawan-helligdommen i Thailands hovedstad Bangkok er der normalt så tykt af røgelse, at det river i halsen. Der er – normalt – en flaskehals af mennesker, der kanter sig forbi med Erawan på den ene side og boder med farverige religiøse remedier på den anden side. I dag er der meget færre mennesker, men masser af politi.
Det var her, på det befærdede gadehjørne, at en bombe mandag aften kostede 22 mennesker livet og sårede 123.
Der har været andre bombeangreb i Bangkok de senere år. Fra november 2013 til maj 2014 var byen plaget af massive anti-regeringsdemonstrationer, der jævnligt udviklede sig til voldelige uroligheder, skyderier eller mindre bombeangreb. I maj 2014 overtog militæret magten ved et kup, og urolighederne stoppede – mest fordi militæret slog meget hårdt ned på politiske modstandere.
Men bomben mandag adskiller sig fra tidligere angreb, forklarede Thailands premierminister, general Prayuth Chan-ocha, dagen efter:
»Der har før været mindre bomber og larm, men denne gang har formålet været at slå uskyldige ihjel,« sagde han.
Intet oplagt motiv
Det er en ny situation for Thailand.
Og derfor har den forgangne uge været fuld af spekulationer om årsagen bag. Regeringskritikere nordfra – de såkaldte rødskjorter – ville ikke gå efter at dræbe civile, vurderer lokale politiske analytikere. Og de ville formentlig ikke smide en bombe mod en helligdom.
Det kunne også være ekstremister fra den kinesiske minoritet uighurerne, lød en anden analyse. Thailand udviste i juni en gruppe uighur-flygtninge til Kina trods hård kritik fra flere menneskerettighedsorganisationer, og angrebet kan derfor være en hævnakt. Men ud over et muligt hævnmotiv er der ikke noget konkret, der støtter den teori.
Også Thailands årtier lange terrorkonflikt i syd er blevet nævnt, hvor muslimske oprørere kæmper for selvstændighed. Denne tredje teori blev dog også hurtigt forkastet, fordi oprørerne som regel holder sig i syd og målretter deres angreb mod de thailandske myndigheder.
Der er intet oplagt motiv til angrebet, lyder den enstemmige konklusion.
Samtidig vokser en anden frustration frem: Efter fem hele dage er der stadig ikke sket synderligt fremskridt i efterforskningen af det, Prayuth Chan-ocha ellers har kaldt »det værste angreb nogensinde«.
Tirsdag offentliggjorde det thailandske politi et billede af den formodede gerningsmand fra et overvågningskamera. Han har en gul T-shirt på, halvlangt krøllet hår og briller, hvilket har afstedkommet en lang række afhøringer af unge mænd med halvlangt krøllet hår og briller.
Men ikke særlig meget andet, og i dag, fem dage senere, er gerningsmanden stadig på fri fod, og ingen er kommet nærmere et svar på de to helt afgørende spørgsmål:
Hvem er manden i den gule T-shirt? Og hvorfor ville han skade Thailand?

