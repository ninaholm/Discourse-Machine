’Man erklærer ikke uafhængighed midt i en krig’
En dag vil kurderne erklære sig uafhængige fra Irak, siger den irakisk-kurdiske udenrigs-minister Falah Mustafa Bakir. Men IS skal overvindes, før sunnier, shiitter og kurdere kan finde en ny måde at leve sammen på


 Da den irakisk-kurdiske præsident Marsoud Barzani i sidste uge fløj til Washington for at mødes med sin amerikanske kollega Barack Obama, var det blandt andet med henblik på at vende fremtidsudsigterne for en uafhængig kurdisk stat.
Det var Barzanis fjerde besøg i De Forenede Stater, siden han indtog den kurdiske trone i 2005, og bestemt heller ikke første gang han luftede ideen om at løsrive Kurdistan fra det øvrige Irak. Men til forskel fra tidligere besøg følte Barzani denne gang, at han havde en stor tjeneste til gode hos de vestlige ledere i kraft af den kurdiske kamp mod Islamisk Stat.
Når amerikanske tropper bomber Islamisk Stat i Nordirak fra luften, sker det i tæt koordination med den kurdiske Peshmerga-hær, der med hjælp fra amerikanske missiler såvel som militærtræning leveret af blandt andet tyske og danske soldater i høj grad er lykkedes med at presse Islamisk Stat i defensiven.
Barzanis Peshmerga-hær sværger stadig troskab til de vestlige allierede i de kommende kampe for blandt andet at befri Iraks andenstørste by Mosul, og de vestlige medier bugner med historier om de kurdiske krigeres heroiske indsats.
Siden de kurdiske tropper gik ind i krigen mod Islamisk Stat sidste sommer, har forholdet mellem Vesten og de kurdiske ledere udviklet sig til et overordentligt varmt venskab.
Spørgsmålet er nu, om de tætte relationer kan lede det kurdiske folk tættere på uafhængighed, forklarer den kurdiske udenrigsminister, Falah Mustafa Bakir, den irakisk-kurdiske udenrigs-minister, fra sin fløjlsbløde stol i et pompøst mødelokale i den irakisk-kurdiske hovedstad, hvor Information møder ham.
»Kurdistan kæmper mod verdens mest brutale terrororganisation på en 1.500 kilometer lang frontlinje. En terrororganisation der ikke tror på nogle af de værdier og principper, som du og jeg deler og sætter pris på. Vi forsvarer ikke bare vores egen region og vores eget folk. Vi forsvarer de universelle idealer, og vi fornemmer en større og større international forståelse for, hvem kurderne er, hvad vi har bedrevet, og hvad kurderne har brug for. Vi er taknemmelige for solidariteten, men vi har brug for mere.«
Ikke klar
Krigen mod Islamisk Stat tager hårdt på det kurdiske statsbudget, og den kurdiske Peshmerga-hær har akut brug for flere og nyere våben, forklarer Bakir. Han gør dog samtidig klart, at de økonomiske vanskeligheder ikke er ensbetydende med, at Kurdistan ikke har råd til at blive uafhængig:
»Nej! Kurdistan er rig på olie og ressourcer. Irak er også rig, men pointen er, at det er Kurdistan, der har lederskabet, engagementet og en klar forståelse af at lede. Kurderne er et forenet, stærkt folk. Men vi er ikke klar endnu. Vi er stadig ved at opbygge vores samfund, efter Saddam Hussein ødelagde det.«
Udover at genopbygning har Kurdistan lige nu mere akutte problemer at tage sig af, før uafhængigheden kan komme på banen:
»Du er nødt til at være realistisk omkring dit nabolag og forholdet til dine naboer. Lige nu er førsteprioriteten at bekæmpe Islamisk Stat. Anden prioriteten er den humanitære krise og derefter at sætte sig ned med Bagdad og finde en løsning på måden at regere Irak på. Vi er nødt til at finde en måde at leve sammen på, sunnier, shiitter og kurdere.«
Hvornår kurderne så kan være klar til at gå solo afhænger ifølge Bakir i høj grad af krigen mod Islamisk Stat.
»Vi er realistiske og må tage os af prioriteterne. Jeg tror aldrig, nogen har været i så stor en krig og så midt i det hele erklæret uafhængighed.«

