Regeringen mørklægger spionanklager
Danmark mistænkes for at videregive personoplysninger til USA. Enhedslisten efterlyser en ’dansk Edward Snowden’, som fortæller, hvad der foregår. Men har vi lyst til at kende sandheden, spørger efterretningsekspert


 
	Regeringen mørklægger omfanget og indholdet af de danske efterretningstjenesters samarbejde med USA.

	I kølvandet på Edward Snowdens afsløringer af dels den amerikanske efterretningstjeneste NSA’s spionage mod allierede lande og dels samarbejdet med disse landes efterretningstjenester har både højre og venstre side i Folketinget ellers krævet en forklaring på rækkevidden af en sådan dansk-amerikansk spionaftale.

	Men udenrigsminister Villy Søvndal (SF) og forsvarsminister Nick Hækkerup (S) vil i en række svar til Folketinget hverken af- eller bekræfte forlydenderne om efterretningssamarbejdet med amerikanerne.

	Det sker med henvisning til, at hverken Politiets (PET) eller Forsvarets Efterretningstjeneste (FE) af »principielle grunde« kommenterer den slags oplysninger, at det er »klassificerede oplysninger«, samt at der »ikke inden for rammerne af en besvarelse af et folketingsspørgsmål« kan redegøres for sådanne.

	Ifølge Nick Hækkerup overholder FE imidlertid, i forbindelse med videregivelse af oplysninger til »udenlandske samarbejdspartnere«, forvaltningsloven, persondataloven, straffeloven og »relevante internationale konventioner«.

	Selv om Villy Søvndal understreger, at han ser med »stor alvor« på oplysninger i det tyske magasin Der Spiegel om, at NSA har spioneret mod EU’s kontorer i Washington og New York samt en række vesteuropæiske lande, så mener han ikke, at samme artikel indeholder »oplysninger, der i sig selv giver grundlag for mistanke om, at danske interesser på ulovlig vis har været mål for amerikanske efterretningsaktiviteter«.

	Dansk Snowden

	Enhedslistens udenrigsordfører, Christian Juhl, kræver derfor en redegørelse fra udenrigsministeren – og om nødvendigt bag de lukkede døre i Udenrigspolitisk Nævn. Udenrigsordføreren frygter dog, at offentligheden aldrig får sandheden at vide, medmindre en ’dansk Edward Snowden’ vælger at træde frem.

	»Der er en ufattelig stor lukkethed omkring efterretningstjenesterne, og de er jo nogle af de mest lukkede i hele Europa. Kan vi få banket nogle huller i muren, vil det være godt. Og kan nogen gøre det, vil det være fint. Hvorfor kan de danske efterretningstjenester ikke udtale sig, når andre landes godt kan i denne her sag? Jeg er overbevist om, at selvfølgelig ligger der også noget på Danmark,« siger Christian Juhl.

	Senest er det kommet frem, at den tyske efterretningstjeneste, Bundesnachrichtendienst (BND), i vidt omfang har stillet informationer til rådighed for NSA.

	BND har forklaret, at informationerne stammer fra udenlandske telekommunikationsforbindelser, som efterretningstjenesten – efter eget udsagn – renser for oplysninger om tyske statsborgere, før de udleveres.

	Eksperter er dog skeptiske over for den forklaring, og den tyske statsanklagemyndighed, som i forvejen efterforsker omfanget af NSA’s overvågning af tysk telekommunikation, har nu bedt om en redegørelse for, om der er bedrevet udenlandsk spionage mod tyske borgere på tysk jord.

	Vore allierede

	Herhjemme mener Dansk Folkepartis udenrigsordfører, Søren Espersen, dog ikke, at SRSF-regeringen skylder en forklaring på, om PET og FE har givet NSA adgang til oplysninger om danske statsborgeres telefonsamtaler, mails, aktiviteter på sociale medier og såkaldt browserhistorik.

	»Det er vores allierede, og jeg tror – og regner med – at de danske efterretningstjenester ved, hvad amerikanerne gør, samt at vi også får gavn af informationerne, hvis landet er truet. Så kan det godt overraske, at de amerikanske aflytninger og overvågning har været så omfattende. Men igen: De gør det, som vores modstandereogså gør. Vi er nødt til at sige, at det givetvis også er til Danmarks fordel, for de vil ikke forholde os oplysninger, som de ved, vi har behov for at vide,« siger Søren Espersen.

	Koldkrigsaftale

	Den britiske avis The Guardian har beskrevet, hvordan en række lande, herunder Danmark, efter Anden Verdenskrig aftalte at udveksle SIGINT (signalefterretninger), som eksperter mener i dag også inkluderer mobiltelefon- og internetdata. I den oprindelige britisk-amerikanske aftale fra 1955 hedder det for eksempel, at parterne »kontinuerligt og uden anmodning herom« vil stille »al rå trafik, COMINT (kommunikationsefterretninger)« til rådighed for hinanden.

	Matthew M. Aid, forfatter til flere bøger om de amerikanske efterretningstjenester, herunder The Secret Sentry: The Untold History of the National Security Agency, tør ikke gætte på, hvor langt det dansk-amerikanske samarbejde rækker efter ophøret af Den Kolde Krig. Og om USA i dag har en såkaldt kontinuerlig adgang til danske data.

	»Jeg har fået at vide, at NSA har forhindret terrorangreb i Danmark, og at der blev videregivet oplysninger til PET. Spørgsmålet er så, hvordan NSA fandt ud af det. Men når jeg gennem årene har mødt danske efterretningsfolk på forskellige konferencer og i andre sammenhænge rundtomkring i verden, så har de altid én anke: At de får meget få informationer fra de amerikanske efterretningstjenester,« siger Matthew M. Aid.

	’En fandens etisk balancegang’

	En af de politikere, som i første omgang krævede svar på spørgsmål om den mulige dansk-amerikanske spionaftale, er Liberal Alliances forsvarsordfører, Villum Christensen. I dag tvivler Villum Christensen på, at han nogensinde får det:

	»Det er vanskeligt at få noget frem. Det er jo ligesom vilkårene. Så kan man være tilfreds eller utilfreds med det, vi får at vide. Men hvad kan vi bruge det til?«

	Tidligere analytiker hos FE og efterretningsforsker på Københavns Universitet Flemming Splidsboel Hansen tvivler på, at vi egentlig er interesseret i lære denne sandhed at kende.

	»Der er mange, som synes, at NSA er gået over stregen, men samtidig har vi fordel af det, som de kan levere. Og stiller vi for mange spørgsmål eller krav, kan vi miste adgangen til noget af det. Det tror jeg ikke, at politikerne har lyst til – og det har den danske befolkning nok heller ikke. Hvis vi bringer den ud i det ekstreme og taler om tortur, så ved vi, at amerikanerne bruger det, hvilket vi ikke kan acceptere. Men på den anden side modtager vi efterretninger, som er fremkommet på den måde. Det er jo en fandens etisk balancegang, når det bliver stillet op på den måde: Skal vi afværge et terrorangreb på Jyllands-Posten? Eller skal vi stå fast på principperne? Derfor tror jeg også, at politikerne ikke har lyst til at tage den diskussion,« siger Flemming Splidsboel Hansen.

