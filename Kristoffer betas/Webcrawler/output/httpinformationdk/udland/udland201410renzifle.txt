Renzi vil have fleksibilitet med ny reform, men holder igen med sikkerheden
Matteo Renzi er under pres for at skabe vækst og beskæftigelse i Italien, men ifølge kritikere risikerer han blot at gøre lønmodtagernes fremtid mere usikker


 Skal man tro den italienske regering, er det især arbejdsmarkedslovgivningen, der afskrækker udenlandske investorer – og ikke så meget udbredt korruption, et højt skattetryk kombineret med et uoverskueligt bureaukrati, dårlig infrastruktur, et ineffektivt retssystem og de højeste energipriser i Europa. Ministerpræsident Matteo Renzi har derfor valgt at trodse et højtråbende mindretal i sit eget parti, det socialdemokratiske Partito Democratico (PD), for at gennemtvinge en arbejdsmarkedsreform:
»Enten tror vi på politik og altså på politikere, der skærer igennem, eller også overgiver vi os for evigt til teknokraternes dominans,« sagde partiformanden Renzi mandag under et møde i PD’s ledelse. »Så bliver det altid andre, der fortæller os, hvad vi skal gøre.«
Det er især opgøret med arbejdsmarkedslovgivningens paragraf 18, der vækker debat. Loven blev indført i 1970 efter pres fra fagbevægelsen for at beskytte arbejdstagere mod uretmæssige fyringer. Det skulle skabe demokrati på store arbejdspladser som f.eks. bilkoncernen FIAT’s fabrikker, hvor kritiske, organiserede ansatte således ikke længere bare kunne smides på porten. Men FIAT, som er fusioneret med amerikanske Chrysler, flytter stadig flere aktiviteter til udlandet. Og Renzi mener, at paragraf 18 hører fortidens industrisamfund til: »Jeg vil ikke have, at en dommer skal vælge, hvem man skal ansætte eller fyre,« sagde regeringslederen i et tv-interview søndag og tilføjede: »Det vigtige er, at staten ikke lader nogen i stikken.«
Generationskonflikt
I realiteten blev en del af paragraf 18 allerede afviklet i 2012 under Mario Montis teknokratregering. Retten til genansættelse, når man arbejder i virksomheder med over 15 ansatte og er blevet fyret som følge af falske økonomiske hensyn (hvis arbejdsgiveren f.eks. straks ansætter en anden person i samme stilling), uretfærdige disciplinære sanktioner eller diskrimination, blev dengang indskrænket til kun at gælde i tilfælde af åbenlys diskrimination af f.eks. gravide:
»Hvis arbejdsgiverne, som jo ikke er onde mennesker, bliver nødt til at klare sig uden nogle personer, skal de selv have lov til at vælge, hvem der må blive hjemme,« argumenterer Renzi.
Den unge ministerpræsidents foreslåede arbejdsmarkedsreform griber ind i en ulmende generationskonflikt. Mange rettigheder – sikkerhed hvad angår ansættelse, løn og pension – gælder nemlig fortrinsvis for ældre lønmodtagere. Siden 1997 er mulighederne for at ansætte personale på midlertidige kontrakter blevet udvidet kraftigt. Det betyder, at millioner af yngre italieneres arbejdsliv består af kortvarige ansættelser afbrudt af perioder med arbejdsløshed:
»I Italien er der sammenlignet med andre højtudviklede lande ikke blot en høj andel af arbejdsløse, men også af beskæftigede i job af lav kvalitet,« skriver OECD i ny rapport: »Kendetegnet ved arbejdsmarkedet i Italien er ringe sikkerhed som følge af en høj risiko for arbejdsløshed og et socialt sikkerhedsnet med reduceret dækningsgrad og ikke specielt generøse økonomiske bidrag.«
Resultatkrav
Renzi vil forenkle reglerne efter nordeuropæisk forbillede. Arbejdsgiverne skal have lov til at hyre og fyre, som de vil, mens lønmodtagernes rettigheder – f.eks. opsigelsesfristens længde – øges i takt med deres anciennitet.
Spørgsmålet splitter såvel fagbevægelsen som PD, mens industriforeningen og højrefløjen bakker Renzi op. Ifølge kritikere vil den nordiske flexicurity-model blive realiseret som »fleksibilitet uden sikkerhed«. Mens f.eks. fyrede danskere trods de seneste års forringelser af dagpengesystemet kun gradvist mister deres eksistensgrundlag, bliver ledige italieneres sociale fald sjældent bremset. Den danske stat bruger over dobbelt så meget som den italienske på understøttelser, videreuddannelse og aktiv jobskabelse. For de mange italienske familier med blot én forsørger er arbejdsløshed ensbetydende med reel fattigdom.
Som kompensation for ringere ansættelsessikkerhed vil regeringen bruge 1,5 mia. euro på det sociale sikkerhedsnet. Forudsætningen er dog, at arbejdsmarkedsreformen bliver vedtaget på rekordtid, så Renzi kan tage et konkret resultat med til Bruxelles sidst på måneden og vinde lydhørhed for fleksibilitet på finansloven for 2015.
Men 1,5 mia. vil alligevel langtfra være nok, mener sociologen og arbejdsmarkedseksperten Luciano Gallino, som skønner, at det kræver mindst 20 mia. euro om året at kompensere for det fleksible arbejdsmarkeds menneskelige og samfundsøkonomiske følger. Investeringer i den størrelsesorden er politisk utænkelige, påpeger Gallino, som advarer mod afskaffelsen af paragraf 18:
»I Italien overlever virksomhederne ved at skære på udgifterne til arbejdskraft og udnytte arbejdstagernes ekstreme fleksibilitet – i stedet for at investere i teknologi, uddannelse, forskning og nye produktionsformer,« siger han og tilføjer: »At man vælger at fortsætte med den samme teknik, som har skabt den aktuelle sociale katastrofe, er bekymrende.«

