Når vold og sport får kvinderne på banen
En stribe voldssager med sportshelte på anklagebænken overskygger for tiden alt andet i USA, når det gælder nationalsporten amerikansk fodbold. Nu begynder sponsorerne også at sige fra i en branche, hvor mandekroppen er  i centrum, og millioner af dollar står på spil. Sponsorerne er nervøse for, at de kvindelige tilskuere med magten over familiebudgettet skal vende dem ryggen
Kosmetikmærket Covergirl, der havde planlagt et stort reklamefremstød (og er ejet af NFL-sponsoren Procter & Gamble), blev fotoshoppet på nettet, så modellen fremstod med et blåt øje. Sloganet ’Put Your Game Face On’  blev pludselig transformeret til en bred protest mod hustruvold.


 Berigtigelse
»Informations bragte 19. september 2014 en artikel om de amerikanske kvinders syn på NFL efter en stribe skandaler om vold, sexisme og hovedskader. Artiklen bar overskriften »Når vold og sport får kvinderne på banen«.
To dage tidligere bragte New York Times en artikel under overskriften »Women’s Views on N.F.L. Dim in Wake of Domestic Violences Cases.«
Væsentlige dele af Informations artikel – den bærende idé, opbygning og betydelige dele af indholdet –  er sammenfaldende med artiklen i New York Times.  
Der burde som minimum være kildeangivet.
Vi beklager fejlen.«
---
 
Normalt vil amerikanske middelklassefamilier – på tværs af race, klasse og endda køn – planlægge deres weekender omkring nationalsporten American Football.
På gaderne er der mærkbart færre mennesker, når de store kampe tv-transmitteres, og de store stadioner er tilsvarende fyldt til bristepunktet med musik, underholdning og fastfood til et entusiastisk publikum.
Alt i alt anslås det, at 17,4 millioner amerikanere befinder sig foran skærmen, når kampene fløjtes i gang.
For som Ann Winkle fra hovedstaden Washington DC siger til Information:
»Fodbold er en af de ting, vi kan samles om i hele familien. Det er en god måde at være sammen på, og det er noget, der betyder noget i lokalområdet. Det ville være ærgerligt, hvis det ændrede sig.«
Familien Winkle er ikke usædvanlig. Der spises popcorn, drikkes sodavand og heppes med hjertet, når det lokale team, Washington Redskins er på banen – uanset at holdet sluttede 2013-sæsonen som nummer 26 ud af 32.
Kvindefanskare spiller offense
Men noget har ændret sig for den 38-årige mor til to. Og det er grunden til hendes sidste sætning. Lige netop nu virker det mere sandsynligt end nogensinde tidligere i fodboldspillets historie, at den populære sport vil tabe betydelige dele af sin store kvindelige fanskare. Og tilsvarende er store sponsorer i milliondollar klassen begyndt at rasle med sablerne i form af at smække låget på til pengekassen. »Jeg har altid haft det sådan, at fodbolden var en del af vores familie og vores nærmiljø. Men jeg er begyndt at tvivle på, om NFL (National Football League) står vagt om de idealer, jeg står for. Og hvis de ikke gør, hvis det hele handler om penge, så er det ikke en sport, jeg ville være glad for at mine børn dyrkede,« siger hun.
Grunden til denne nervøsitet, der i brede kredse for længst er ’metastaseret’ til skandale, og som har spredt sig som en løbeild over hele USA, via tv, net, Twitter og radio er en eneste: det store antal voldssager – alle rettet mod kvinder og børn – som de ellers så feterede spillere, der tjener mellem en halv og op til 20 millioner dollar (mellem tre og kanp 120 millioner kr.) om året, står anklaget for. Og som NFL ifølge kritikerne ikke har taget alvorligt.
Kvindevold og svigt af børn
De kontroversielle sager er mange. Den mest omtalte er p.t. Baltimore Ravens running back Ray Rice, der knockoutede sin daværende forlovede (nu hustru) Janay Rice i en elevator i et kasino i New Jersey i foråret. Hun faldt bevidstløs om, men NFL, der holder øje med spillernes moral og opførsel uden for banen, lagde ud med blot at udelukke Rice fra to kampe. Da en video fra selve elevatorens overvågningskamera dukkede op, og dokumenterede det voldelige overfaldet på kvinden, blev afgørelsen ændret til »udelukkelse på livstid«. En term, der skal tages med et gran salt, da livstid muligvis kun betyder »i denne sæson«.
Dernæst fulgte i denne uge en politirapport, der dokumenterer mishandling af en fireårig. Den lille dreng er blevet slået hårdt med en tynd gren på sine lår, numse og i skridtet, så der gik hul på huden og det blødte. På billederne ses blodudtrædninger og sår forårsaget af drengens far, Minnesota Vikings running back, Adrian Peterson.
NFL meddelte så onsdag, at Peterson nu er afskåret fra »alle holdaktiviteter«.
Det samme er en anden spiller, Carolina Panthers defensive lineman, Greg Hardy, der just har anket en dom for overfald og trusler mod sin ekskæreste. Den 26-årige Hardy vil ikke lide nød, mens han venter på appeldomstolens ord, for, selv om han ikke kan spille, vil han fortsat oppebære sin årsløn på 13,1 millioner dollar (75 millioner kr.).
Og ikke så snart var onsdagen omme, før sportskanalerne igen kunne sætte Breaking news-skiltet på skærmen: En tredje NFL spiller var blevet anholdt i en voldssag: Arizona Cardinals nye running back 25-årige Jonathan Dwyer, som står anklaget for vold mod sin hustru og for at have »forhindret hende i at ringe 911 (alarmcentralen, red.).«
Arizona Cardinals anbragte torsdag morgen i denne uge Dwyer på bænken, »indtil sagen er opklaret,« som det hed i pressemeddelelsen.
’Fuck hende lige midt i fissen’
Og som kronen på værket blev en sidste spiller også delvist sat på bænken i går, nemlig Florida States unge quarterback, Jameis Winston, der i 2012 var i retten anklaget for voldtægt.
Winston, der er en 20-årig megacollege footballstjerne, stillede sig i begyndelsen af ugen ifølge magasinet Sports Illustrated op på et bord på Florida State University, hvor han er studerende på andet år, og råbte: »Fuck hende lige midt i fissen.«
Ikke i sig selv kriminelt, men den 20-åriges spillers generalieblad er ikke for kønt i forvejen: Ud over voldtægtsanklagen fra 2012 – der endte med frifindelse grundet påstand mod påstand og mangel på vidner – blev han i april i år midlertidigt suspenderet fra sit baseballhold for at stjæle en pose krabbekløer i det lokale supermarked.
NFL fremlagde også i denne uge dokumenter, der viser, at op imod en tredjedel af fodboldspillerne vil ende med svær hjerneskade i løbet af karrieren på fodboldbanen.
Twitter flød over med sarkastiske kommentarer om, at »statistikken jo forklarer alt«. Samtidig opstod en anden Twitter-storm, hvor en planlagt fodboldreklamekampagne fra make-up mærket Covergirl (ejet af NFL-sponsor det multinationale Procter & Gamble) blev kapret som en del af protesten mod voldssagerne.
Et billede af en fotomodel, der havde NFL-farverne i baggrunden, blev fotoshoppet, så modellen fremstod med et blåt øje. Sloganet »Put Your Game Face On« blev pludselig transformeret til en radikal protest mod hustruvold og en del af kampagnen for, at kosmetikmærket Covergirl skulle trække sig som sponsor for NFL.
Sponsorer har fået nok
Og de tunge NFL-sponsorer er da nu også begyndt at tilslutte sig kritikken fra kvindeorganisationer og kommentatorer. Firmaerne Anheuser-Busch, McDonald’s, Visa og Campbell Soup skrev i begyndelsen af ugen til NFL og brugte ord som »skuffet og i stigende grad bekymret«.
Andre store sponsorer som General Motors, Procter & Gamble og FedEx har tilkendegivet, at de »følger udviklingen nøje«.
Hotelkæden Radisson meddelte mandag, at firmaet har trukket støtten til Minnesota Vikings. De store sponsorer skaffer NFL indtægter på lige over en milliard dollar (5,75 milliarder kr.) årligt.
Det er især reaktionen fra det kvindelige publikum – der udgør 35 procent af seerne ifølge opinionsinstituttet Nielsen – som har gjort annoncørerne nervøse. For NFL er
business. Forbundets eget overskud ligger på omk ring 10 milliarder dollar årligt, og ligaen har inden for de seneste år investeret kraftigt i et nyt image, der skal appellere mere til kvinder.
Målet er at finde flere forbrugere af NFL-merchandise. Overskuddet fra salg af NFL-dametøj alene udgjorde 30 millioner dollar sidste år, og i hele oktober måned vil fodboldstadionerne være præget af lyserødt i anledning af ligaens støtte til kampen mod brystkræft. Oktober er Breast Cancer Awareness Month i USA.
Kvinden sidder på forbrug
For som NFL’s marketingchef, Mark Waller, siger til New York Times:
»Det er i stigende grad matriarken i familien, der bestemmer, hvad familien skal lave. Hvad familien dyrker af sport og ser på tv, og hvilke produkter, der bliver købt. Den rolle, kvinden spiller i hjemmet, er enorm. På den følelsesmæssige side har kvinden redebyggerrollen og afgør ofte, hvad familien samles omkring, hvilket vi ser som grundlæggende. Fællesskabsaspektet er en del af fodboldspillet i Amerika.«
At det netop er det basale image, der står på spil, er Ann Winkle enig i.
»Jeg er chokeret over, at NFL ikke synes at tage beskyldninger om vold alvorligt. Som fodboldfan havde jeg forventet mere moral fra deres side.«
I slutningen af ugen svarede NFL så igen. Ligaen meddelte, at den havde nyansat »fire kvinder til at hjælpe med at forme ligaens retningslinjer om vold i hjemmet«.
En af kvinderne er Cynthia Hogan, der tiltræder som NFL’s cheflobbyist i hovedstaden. Hun har tidligere arbejdet for den daværende senator, nu vicepræsident, Joe Biden.
Hogan var bl.a. ansvarlig for udarbejdelsen af en amerikansk lov mod hustruvold.

