Egyptens stemmer
Der er grund til at antage, at Egyptens første reelle demokratiske proces efter 1952, hvor oberst Gamal Abdel Nasser i spidsen for de unge officerer væltede det daværende monarki, bliver ført til ende


 DEN første af Egyptenstre parlamentariske valgrunder havde en fællesnævner: entusiasme. Kilometerlange køer foran stemmelokalerne, hvor vælgerne ventede i op til otte-ni timer for at dyppe deres finger i det blæk, der beviste, de havde gjort deres borgerpligt. Det illustrerede »det demokratiske bryllup med det nye Egypten«, som den unge islamistiske aktivist Abdel Rahman Hossam fra Det Muslimske Broderskab kaldte den kollektive tilstand i et interview med Information onsdag.
Hans prognose på 30 procent til FRP, Friheds- og Retfærds-Partiet, viste sig at være meget konservativ. De første optællinger viser, at FRP tog mere end 40 procent af vælgerne, og at det ultrakonservative salafistparti, al-Nour (Lyset), fik 20 procent, mens det sekulære Wafd-parti, det egyptiske demokratis moderparti, hentede 15 procent. Seks ud af 10 vælgere stemte altså islamisk, og de sekulære partier — nye som gamle — forklarer deres nederlag med, at islamisterne er bedre organiserede, mere disciplinerede, og at arbejdede meget aktivt på at få en hurtig valgdato, som de ville profitere af.
Men der er andreårsager, nemlig de politisk-emotionelle: Egypterne stemte på de hidtil forbudte islamistpartier både i protest mod det gamle regime, der nu er fængslet, og mod det nye regime, der ligner det gamle til forveksling, men blot er i uniform. Men især grad stemte de i protest mod Tahrirpladsens revolutionære romantikere. De gennemlevede en revolution, der nu truer med at æde sine egne børn.
Egypten har gennemde seneste 20-30 år udviklet et dybt konservativt samfund, hvor kvinderne tildækkes, og hvor et ord som ’sekulær’ oversættes til orgier og vestlig dekadence, hvorfor de sekulære da også kalder sig ’civile’.
Tahrirpladsen er stadig aktiv, men den sigtede for højt ved at kræve militærrådets og marskal Mohamed Hussein Tantawis øjeblikkelige afgang, og dens tilslutning synes dalende.
Dagen i dag, dertilegnes martyrerne fra kampene i de foregående uger, vil give et fingerpeg om, hvorvidt der stadig er luft i det liberale, sekulære revolutionssegment, eller om de egyptiske stemmer er tilfredse med militærets løfte om at overdrage samfundet til de civile politikere, når alle valg er afviklet, og en præsident er valgt. Det eneste, man kan være sikker på, er, at hvis generalerne ikke holder løftet, vil Tahrirpladsen igen blive fyldt til sidste kvadratcentimeter.
Selvfølgelig var valget ikke uden problemer. Uregelmæssigheder forekom, stemmebokse blev væk eller kom for sent frem, anklager om fup og svindel svirrede i Kairos regntunge luft efter sæsonens første store skylle. Men i det store og hele var det kokset planlægning og sjusket organisering mere end overlagt fusk, der skvulpede.
Der forekom vold, hvor uenige vælgere gik i flæsket på hinanden med køller og i nogle tilfælde knive. Det er et tilbagevendende sceneri ved egyptiske valg, men episoderne var færre end frygtet og ikke et resultat af bevidst intimidering fra den type lejesvende, der slæmmede Mubarak-regimets ’demokratiske proces’, og som kulminerede med det manipulerede valg i januar 2010, hvor den hidtidige ’uafhængige’ islamiske repræsentation i det daværende parlament blev elimineret.
NÅR det alligeveldiskuteres, hvor demokratisk ’brylluppet’ mellem stat og borger i grunden er, skyldes det, at valghandlingen ikke får direkte politiske følger, medmindre det regerende militærråd tillader det. Når tredje og sidste valgrunde er afsluttet og stemmerne talt op 13.-14. januar, forvalter generalerne fortsat de ’præsidentielle beføjelser’, som Mubarak overlod dem 11. januar.
Men der er grund til at antage, at Egyptens første reelle demokratiske proces efter 1952, hvor oberst Gamal Abdel Nasser i spidsen for de unge officerer væltede det daværende monarki, bliver ført til ende. Og når det sker, bliver det interessant at observere, hvordan det nye demokrati — islamisk domineret — vil forholde sig til Israel. Og tilsvarende interessant at se, hvordan Israel vil forholde sig til det nye Egypten, som ikke længere vil kunne dirigeres via Washington.
Lige nu er detinteressante, at Friheds- og Retfærds-Partiet — og dermed Det Muslimske Broderskab — har taget forskud på de demokratiske glæder ved — med deres stemmeandel på 40 procent og en høj valgdeltagelse som løftestang — at argumentere for, at den kommende parlamentariske forsamling udnævner en ny regering allerede i januar, og at militærrådet nu bør trække sig bukkende tilbage til kasernerne, gerne med hornmusik og fuld honnør.
Essam el-Erian, en af FRP-lederne, sagde det meget klart: »Millioner af egyptere har stemt, fordi de vil have et stærkt demokratisk parlament, og enhver regering bør regere med et tillidsvotum fra parlamentet som det grundlæggende princip.«
Politisk islam er kommet for at blive. e.

