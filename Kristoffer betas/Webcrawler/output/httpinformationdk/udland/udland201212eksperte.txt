Eksperter freder banktilsyn for folkeafstemning
’Men det er en politisk og økonomisk analyse – og ikke en juridisk,’ lyder det fra professor som tror, at regeringen – uanset hvad – aldrig kommer til at sende EU’s banktilsyn til folkeafstemning. Det er alt, alt for teknisk
span class="photo-credit">Foto: Eric Vidal  EU’s stats- og regeringschefer gav i går deres samlede godkendelse til, at de vil finde en løsning, så EU samlet kan holde opsyn med de store banker gennem et banktilsyn. Her taler Frankrigs præsident, François Hollande, med Helle Thorning-Schmidt, mens Belgiens regeringschef, Elio Di Rupo (tv.) lytter.


 Mens der er uenighed om, hvorvidt dansk deltagelse i EU’s banktilsyn kræver en folkeafstemning, så lyder vurderingen fra eksperter, at ét er jura, noget andet er politik og økonomi. Og de forhindrer, at der nogensinde kommer en sådan folkeafstemning.
»Regeringen vil ikke gå ud og afholde en folkeafstemning, som vil komme til at handle om alt muligt andet end reglerne om, hvornår det europæiske banktilsyn kan lukke danske banker og afsætte bestyrelser. Det er alt, alt for teknisk. Det kommer til at handle om eurokrisen, og om man vil være med i den her klub eller ej. Jeg kan lige se overskriften: ’Skal vi gå med i grækerklubben’,« siger Peter Nedergaard, professor ved Københavns Universitet.
Senest har frygten for det samme – altså en debat om alt muligt andet end emnet – ført til spekulationer om, at SRSF-regeringen overvejer at sende spørgsmålet om EU’s patentdomstol til folkeafstemning med enten kommunalvalget i 2013 eller valget til Europa-Parlamentet i 2014.
Uffe Østergaard, professor ved Copenhagen Business School (CBS), mener heller ikke, at regeringen tør sende danskerne hen for at stemme alene om banktilsynet:
»Der kommer næppe en folkeafstemning, medmindre nogle klumrer i det, og noget går galt i den politiske proces. Jeg tror, at man får talt sig – eller skrevet sig – ud af det ligesom ved Lissabon-traktaten, hvor man fik skrevet sig uden om suverænitetsafgivelse. Det har embedsmændene lært, hvordan man gør,« siger Uffe Østergaard.
Senest har Christen Sørensen, professor i økonomi på SDU og fhv. overvismand samt Palle Svensson, professor emeritus i statskundskab på Aarhus Universitet, gjort sig til talsmænd for, at dansk tilslutning til et banktilsyn må medføre en folkeafstemning eller vedtagelse med fem sjettedeles flertal i Folketinget, da der er tale om afgivelse af suverænitet.
En vurdering Enhedslisten og Dansk Folkeparti – der begge kræver en folkeafstemning – deler.
Ingen kan vide det sikkert
Økonomi- og indenrigsminister Margrethe Vestager (R) tror til gengæld ikke »umiddelbart«, at der bliver behov for en sådan, selv om hun overlader spørgsmålet til Justitsministeriet.
Ifølge Marlene Wind, professor ved Københavns Universitet, kan ingen endnu vide, hvad embedsmændene i Justitsministeriet kommer frem til.
»Det er først, når der ligger en juridisk gældende aftale fra euro-landene, som Justitsministeriet har haft tid til at vurdere, at man kan sige noget om, hvorvidt Danmark ved at deltage kommer til at afgive suverænitet. Jeg tror ikke, at det kommer til at ske før i slutningen af 2013,« siger Marlene Wind og fortsætter:
»I al den tid vil regeringen træde vande. Det kan man være fuldstændig overbevist om, for det vil ikke give mening, hvis man gjorde andet. I sidste ende er det Justitsministeriet, der peger på folkeafstemning eller ej, når der ikke er 5/6-flertal i Folketinget. Men derfor kan man selvfølgelig godt sige, om man synes, det er en god idé eller ej«.
Selv om Peter Nedergaard heller ikke »umiddelbart« tror, at der vil være tale om suverænitetsafgivelse – og derfor behov for en folkeafstemning – så ser han en alternativ udvej, hvis Justitsministeriet alligevel kommer frem til den konklusion.
»Det kan jo også lade sig gøre at blive uden for banktilsynet, selv om der vil være nogle små fordele ved at gå med. En mulighed kan være at sige, at vi gennemfører nationalt fuldstændig de samme regler som i EU. Det kan være en reserveløsning at melde det ud til resten af verden, at vi har de samme regler som EU, men vi gider bare ikke have en folkeafstemning, da det simpelthen er for småt til en sådan,« siger professor Peter Nedergaard ved Københavns Universitet.
Den model tror Uffe Østergaard imidlertid ikke, regeringen tør vælge.
»Det bliver meget farligt, da vi har Danske Bank, som kan rive hele landet med sig, fordi vi har været dumme nok til at få en bank, der er så stor, så vi er nok nødt til at gå med. Man kan selvfølgelig håbe på – ved at indføre de samme regler – at maybe we can pull it off – men det er lidt dristigt. Så jeg tror, at man vil gå langt. Men det er en politisk og økonomisk analyse – og ikke en juridisk,« siger professoren ved CBS.

