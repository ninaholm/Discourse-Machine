Den ekstreme populismes bedstemor
Sharron Angle fra Nevada er dronningen af de højre-konservative ved midtvejsvalget i USA i november. Hun vil nedlægge energi- og undervisningsministeriet og det amerikanske miljøagentur. Hun er imod aborter, homo-ægteskaber og fluor i drikkevandet, men er glad for våben og forudser, at amerikanerne vil bruge dem, hvis ikke Kongressen lytter til borgernes bekymringer
Sharron Angle er en af Tea Party-bevægelsens mest kontroversielle kandidater. Hendes succes i menings-målingerne har været med til at gøre republikanerne nervøse for, at højrefløjen bliver splittet op til midtvejsvalget i efteråret.


 WASHINGTON DC - »Eksistensen af Social Security og Medicare (sygesikring til USA's ældre, red.) er uforenelig med den amerikanske forfatning.«
Det mener republikanernes kandidater til Senatet ved det kommende midtvejsvalg, Ken Buck fra Colorado og Sharron Angle fra Nevada. Heri er de enige med en række republikanere, som over de seneste måneder har vundet retten til at repræsentere de konservative i direkte modstrid med det republikanske partis øverste ledelse, senest i Alaska, hvor den siddende republikanske senator Lisa Murkowski onsdag overraskende tabte til den stort set ukendte Joe Miller.
Fælles for dem er, at de er bakket op af den magtfulde Tea Party-bevægelse og for de flestes vedkommende også af Alaskas tidligere guvernør Sarah Palin. Kandidaterne baserer sig på en bestemt tolkning af den skole i amerikansk politisk historie, der benævner sig 'konstitutionalisme', som kort sagt går ud på, at den føderale regering kun har magt til at bestemme over områder, som specifikt er nævnt i forfatningens tekst - hvilket social sikring, sundhed og beskyttelse af pensionister ikke er.
Socialdarwinisme
I praksis er tolkningen ude i hampen - i hvert fald hvis man studerer en række Højesteretsdomme, der alle hæfter sig ved, at forfatningen giver forbundsregeringen ret til at udskrive skatter til at finansiere amerikanernes »generelle velfærd«.
Men først og fremmest er den socialdarwinisme, som kandidaterne udtrykker, en politisk katastrofal kurs, for amerikanerne bakker i stor stil op om begge de nævnte sikringsordninger, hvilket republikanernes ledelse er helt klar over. Nedlagde man eksempelvis Social Security, ville det med et slag sende 13 millioner pensionister direkte under fattigdomsgrænsen.
Så langt så bekymrende for den republikanske ledelse, der nødigt ser den sejr, partiet står til ved midtvejsvalget, torpederet fra højre.
Bomb Mekka!
Og det er ikke umuligt. En lille oversigt over de mere farverige kandidater kunne f.eks. inkludere Tom Tancredo, kandidat til posten som republikansk guvernør for Colorado. Han spekulerer offentligt over, om det mon ikke er en god ide at bombe Mekka; han har opfordret præsident Obama til at returnere til sit »hjemland, Kenya«, og han har kaldt latino-dominerede Miami for »et tredjeverdensland«, hvorved han, som George Bushs tidligere taleskriver Michael Gerson opgivende skrev forleden i Washington Post, »med et par sætninger formåede at fornærme mennesker på fire kontinenter på én gang«.
Én Tea Party-kandidat har imidlertid tiltrukket sig mest opmærksomhed. Fordi hendes kandidatur har bevirket, at Senatets demokratiske leder Harry Reid - en liberal politiker, foragtet i republikanske kredse - nu alligevel ser ud til at kunne vinde slaget om sin stats sæde i Senatet. Navnet er Sharron Angle, og hun ville ikke have en chance - end ikke i USA - hvis ikke det var fordi, de amerikanske vælgere er i radikalt anti-establishment-humør. Men der er stort set dødt løb i meningsmålingerne i Nevada, efter at Reid ellers havde været bagud med over 20 procentpoint i månedsvis.
Kristen lærer
Man kan ikke beskylde Angle for at fedtspille med holdningerne. For nylig spåede hun, at amerikanerne snart vil gribe til våben i afmagt over deres politikere:
»Hvis Kongressen bliver ved med at opføre sig, som den gør, og vi ikke vinder valget, så vil folk virkelig søge hen imod at udnytte deres Anden Forfatningsret,« sagde hun (retten til at bære våben, red.).
Hendes talsmand, Jerry Stacy, rykkede herefter ud med en erklæring om, at Angle »ikke advokerer for en væbnet revolution, men vil til Washington for sammen med ligesindede at kæmpe for, at den amerikanske forfatning respekteres«.
Kærligheden til våben har Angle med hjemmefra. Hendes far var soldat i den amerikanske marine i både Anden Verdenskrig og Korea-krigen - et faktum, hun tit nævner som en del af baggrunden for hendes respekt og kærlighed til de amerikanske væbnede styrker.
Selv er hun BA i kunst- historie og har arbejdet 25 år som hjælpelærer i den amerikanske folkeskole, fem år som lærer ved Western Nevada Community College (et offentligt universitet, red.) og været leder af en lille kristen privatskole i to år. Hun har to børn, 10 børnebørn og er aktiv baptist. I 1998 blev hun valgt til staten Nevadas lov- givende forsamling, der har 42 medlemmer. Her stemte hun så ofte nej - selv til forslag, som alle andre var enige 0m - at resultatet ofte blev refereret i medierne som »41-Angle«. Men hun har også vundet en tre år lang sag i Højesteret om stemmereglerne i sin egen stat - hun kæmpede imod sin egen guvernørs beslutning om at overgå fra kvalificeret flertal til simpelt flertal.
USA ud af FN
Den 15. april 2010 fik Angle officielt Tea Party-bevægelsens opbakning til sit senats-kandidatur - ligesom hun også for længst har fået opbakning fra konservative koryfæer som Palin og Joe the Plumber samt diverse radioværter fra populære konservative radio-talkshows. I juni førte hun ifølge opinions- instituttet Rasmussen Reports med 50 procent mod 39 procent til Reid.
Angle går ind for at nedlægge det amerikanske undervisningsministerium, der blev oprettet i 1979. Hun mener, at det skal være op til de enkelte stater at kontrollere uddannelsessystemet. Hun går også ind for, at USA forlader FN, som hun til New York Times har kaldt »en liberal bastion og selvbestaltet domstol over fusk-videnskab såsom teorien om den globale opvarmning«.
Hun går ind for gradvist at udfase Medicare og Social Security til fordel for private forsikringer. De store kreditforeninger Fannie Mae og Freddie Mac vil hun også have lukket. På energiområdet er hun en stærk tilhænger af at bore efter olie over hele USA - også i fredede områder og til havs, ligesom hun i øvrigt også vil nedlægge energiministeriet og miljøbeskyttelsesagenturet. Hun går ind for at sætte afgifterne ned på benzin og olie.
Klor og kommunisme
Af mere festlige synspunkter kan nævnes, at hun er stærk modstander af at putte klor i drikkevandet, ifølge hende en praksis, hvor myndighederne sætter standarder op for borgerne, der kan lede til »kommunistiske tilstande«.
Angle er naturligvis modstander af homo-ægteskaber, legalisering af marihuana og abort, også i tilfælde af voldtægt og incest. I et lokalt radiointerview i the Alan Stock Show i juni i år fortalte hun, at hun havde rådgivet en række unge piger i »farlige høj- risiko-graviditeter« til at overveje alternativer til en abort, og de havde »turned a lemon situation into lemonade«. Da Stock spurgte om, hvad hendes råd til en pige, der var blevet gravid efter voldtægt af sin far, ville være, svarede Angle i samme interview, at »two wrongs don't make a right«.
Den republikanske parti- ledelse har set med bekymring på Angles ekstreme og hårdtslående retorik og bebudede for to måneder siden, at hun havde brug for mere forberedelse. Siden har hun stort set ikke optrådt i de elektroniske medier, og hun har nægtet at møde demokraten Harry Reid i direkte debatter.
»Hun er godt på vej, men for alle nye kandidater gælder det, at de har brug for disciplin, hvilket kan være hårdt arbejde,« lød det en anelse tilknappet fra formanden for den republikanske nationale senats-komite John Cornyn, senator fra Texas, til National Journal i juli.
Til Washington Post siger Angle at hun forudser »lidt af et rutsjebane-valg. Det går op, og det går ned. Det så vi også under primærvalget, men det hele skal nok ende i et samlet forløb på det rette tidspunkt. Og det er det, vi glæder os til. Man skal have is i maven og ikke tabe fatningen. Vi har et pænt langt stykke at gå endnu, før vi er i mål.«
Annegrethe Rasmussen er Informations korrespondent

