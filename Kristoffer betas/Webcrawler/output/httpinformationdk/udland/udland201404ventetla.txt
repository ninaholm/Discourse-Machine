’Vi har ventet dem længe’
I Østukraine tager specialstyrker og separatister kontrol med den ene by efter den anden. Den ukrainske regering kræver, at de nedlægger våbnene, mens separatisterne bønfalder Putin om at komme dem til undsætning
Prorussiske mænd angriber en politistation i byen Kramatorsk. I flere østukrainske byer var der i weekenden kampe mellem prorussere, ukrainske styrker og formodede specialstyrker.


 
	I weekenden kom de væbnede angreb så. Bevæbnede specialstyrker angreb og overtog politistationer og byråd i adskillige byer i mine- og stålregionen Donbass i Østukraine.

	»Vi har ventet dem længe,« siger Larisa, en jovial kvinde, der kører med ukrainske flag på sin bil. »Men vi giver os ikke. Det her er vores land, og de skal ikke komme og tage det fra os. De har ingen skam i livet.«

	En amatørvideo viser, hvordan en deling på cirka 20 sortklædte specialstyrker gennemførte et overraskelsesangreb på en lokal politistation i byen Slavjansk. En rude blev knust, og de bevæbnede mænd hoppede fermt op på ryggen af hinanden for at nå op til den høje stue, mens andre dækkede dem med løftede automatvåben. Det lignede en scene fra en actionfilm.

	Efter stormen blev specialstyrkerne ifølge øjenvidner erstattet af separatister, der i spraglede camouflageuniformer med Adidas-tøj indenunder mere lignede fritidssoldater. »Det var dem, der mødte pressen,« fortæller journalisten Mark Rachkevich fra den ukrainske avis Kyiv Post om forsøgene på udadtil at give indtryk af, at lokale amatører stod bag angrebene.

	’Vi er for Rusland’

	Også i byen Kramatorsk var der kampe, men billedet var forvirrende, fordi formodede russiske specialstyrker tilsyneladende kom i konflikt med prorussere. En deling svært bevæbnede og ens uniformerede mænd, der kaldte sig et ’selvbestaltet folkeligt hjemmeværn’, jagede lokale prorussiske borgere væk fra politistationen.

	»Vi er for Folkerepublikken Donetsk! Vi er for Rusland. Holdt! vi har situationen under kontrol her,« sagde lokale borgere med hænderne oppe flankeret af en lokal politimand i et forsøg på at stoppe ’hjemmeværnsfolkene’, der bar prorussiske orange og sortstribede bånd. Det ville angriberne ikke høre tale om. Efter en kort ordveksling, begyndte de uniformerede mænd, hvis accent og ordvalg taler for, at de var fra Rusland, at skyde op i luften. Inde fra stationen besvarede politifolk ilden, men blev hurtigt overmandet.

	’De er magtesløse’

	Den ukrainske regering svarede for først gang under krisen igen med en væbnet operation og helikopterstøtte for at genindtage byen Slavjansk. Det kom til skudvekslinger ved en vejspærring, og mindst én omkom. Imens faldt andre byer i separatisternes hænder, f.eks. den vigtige havneby Mariupol, og indtrykket er ikke, at Kijev er ved at genvinde kontrollen med regionen. Den polske regeringsleder, Donald Tusk, udtalte, at »ukrainerne har handlet forstandigt« ved at holde lav profil hidtil, men at det nu var kommet så vidt, at det var på tide at vise styrke.

	Men det er Ukraine-kenderen, forfatter og forsker Taras Kuzio, uenig i.

	»Generobringen af Slavjansk løser ikke noget i sig selv. Den fungerende præsident Oleksandr Turtjinov er ubeslutsom og inkompetent.«

	Kuzio, der befinder sig i Kijev, afviser en udbredt konspirationsteori om, at Julia Timosjenko reelt har indgået en studehandel med Vladimir Putin om, at Rusland kan overtage Donetsk- og Luhanskprovinserne, hvis resten af Ukraine får fred.

	»Nej, nej. Det er simpelthen, fordi de er magtesløse,« siger han.

	I andre byer som Odessa, Mikolaev og Luhansk i det sydøstlige Ukraine var der proukrainske manifestationer weekenden over. Meningsmålinger udført af såvel lokale institutter som et institut i Kijev viser, at kun omkring 20 procent af befolkningen reelt går ind for løsrivelse og tilslutning til Rusland i Donbassregionen.

	Grunden til, at man ikke ser noget til det flertal, som ønsker at opretholde det nuværende Ukraine, er ifølge en analytiker ansat af regionens Kijev-udnævnte guvernør, Serhij Taruta, at der ikke er tradition for at gå på gaden i den del af landet. Og at det er forværret af, at »folk er bange for separatisternes aggressivitet. Hvad nu hvis de vågner op til Putins politistat i en nær fremtid?«

	Analytikeren ønsker anonymitet, fordi guvernøren og hans allierede er trængt. Han siger på linje med Kuzio, at »Ukraine simpelthen er for svag til at forsvare sig« efter årtiers misrøgt og med politistyrker, der »i mangt og meget stiller sig skeptiske og fjendtlige over for Maidan-opstanden i Kijev« og den nye regering, fordi styrkerne stod på den andens side af barrikaderne. Russiske medier hævder, at den ukrainske specialpolitistyrke Alfa ligefrem har afvist at medvirke til at befri besatte offentlige bygninger i Donbass.

	»De havde ellers ikke noget imod at indtage Maidan-revolutionens hovedkvarter og skyde på demonstranterne der,« siger analytikeren.

	Han mener, at blot 30.000 proukrainske demonstranter på gaden ville kunne gør en forskel: »De er jo kun nogle hundreder ved det besatte regionsråd. Uden russisk støtte var de ingenting.«

	’Kom og red os, Rusland’

	På pladsen foran det besatte regionsråd i Donetsk skråler en taler, at »det er en stor tragedie, at Sovjetunionen faldt fra hinanden. Men vi har jo heldigvis Rusland. Kom og red os, Rusland«. Mængden istemmer taktfast »Rusland! Rusland!«

	Den prorussiske demonstrant Ighor forklarer, at Donbass ikke har noget reelt politisk valg i Ukraine.

	»Ved valget i 2010 kunne vi vælge mellem to tyveknægte – Timosjenko og Janukovitj. Vi valgte naturligvis vores egen mand, Janukovitj.«

	Igor er ked af de evige fravalg, han bliver stillet overfor, og siger, at der ikke er nogen ordentlig kandidat fra øst til præsidentvalget.

	»Sergej Tigipko siger os ikke noget her, han har ingen folkelig appel,« siger han og afviser dermed den kandidat, der ellers regnes som mest oplagt som repræsentant for Østukraine. I stedet foretrækker han Putin og Rusland: »Der er stabilitet.«

	Den anonyme analytiker er træt af argumentet: »Hvorfor skal landet falde fra hinanden, fordi øst ikke kan stille med en populær kandidat? Hvorfor skal det være Kijevs og alle andres problem?« spørger han og siger, at der også er vestligt og liberalt indstillede mennesker i Donbassregionen, som ikke søger en regional kandidat, men tænker politisk. Den nyudnævnte guvernør Serhij Taruta, en industrialist i klassen lige under oligark, tog ifølge hans analytiker kun nødtvungent imod den svære opgave at rette op på Donbass. Han betingede sig reelt stålbaronen Rinat Akhmetovs støtte, men nu tvivler han på den. Akhmetov er forhadt i Ukraine, fortæller Taras Kuzio, fordi han har stået bag Janukovitj, men hans firma SCM-holding har kolossal indflydelse i Donbass, og han har i den aktuelle krise udtalt, at Donbass skal forblive på ukrainske hænder.

– Hvorfor sætter han så ikke magt bag ordene og beroliger regionen?

	»Det, der virker oplagt for os i Vesten, er det måske ikke for Akhmetov. Han er bange. Efter orangerevolutionen i 2004 flygtede han ligefrem til Monaco. Nu gemmer han sig i Donetsk, fordi der måske ligger en arrestordre på ham i Vesten. Han stod bag Janukovitj’ parti, der nu ligger i ruiner. Han søger garantier fra såvel Kijev som Moskva. Han skulle have grebet ind for længst. Nu kan det være for sent,« siger Taras Kuzio.

