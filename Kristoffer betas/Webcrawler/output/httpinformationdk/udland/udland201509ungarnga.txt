Ungarn går solo med skræmmelove
Den ungarske regering har vedtaget en lovpakke, der skal skræmme og kriminalisere flygtninge, mens EU-toppen vil fremlægge en fælles EU-asylpolitik, der skal straffe lande, der nægter at modtage flygtninge


 Situationen for de syriske flygtninge i Ungarn bliver stadig mere desperat, efter at en gruppe på 300 personer i går brød ud af en flygtningelejr tæt på Serbien. Desuden er flere hundreder af de 2000 til 3000 mennesker, der er strandet på Keleti-banegården i Budapest begyndt på en fodrejse mod Østrig.
»Hvis vi går i små grupper, bliver vi taget af politiet, men sammen er vi stærke,« siger en ung mand fra Aleppo til Süddeutsche Zeitung. I forvejen sidder 500 primært syrere i et tog i byen Bicske, som de nægter at forlade til fordel for en asyllejr. Mange har sovet i toget, mens andre har overnattet direkte på asfalten. Det har den østrigske journalist Florian Klenk dokumenteret med en fotoserie på Twitter.
De ungarske myndigheder siger, at de vil opfylde EU-kravet om registrering og premierminister Viktor Orbán anklager Tyskland for at have forårsaget flygtningestrømmen, fordi man praktisk talt vil anerkende alle syriske asylansøgninger. Ungarn ønsker derimod ikke at blive del af en fælles EU-asylpolitik og har taget sagen i egen hånd. Premierminister Orbán har henvendt sig til flygtningene og sagt, at »hvis vi skaber et indtryk af, at vi vil optage alle dem der kommer, så er det lodret forkert. For det er vi ikke. Et mere humant budskab er – I skal holde jer væk. Hvorfor tager I fra Tyrkiet til Europa? Tyrkiet er et sikkert land. Bliv dér. Det er risikabelt at rejse. Vi kan ikke garantere, at I vil blive accepteret her«.
Det ungarske parlament vedtog i går en række hastelove, der yderligere skal forsegle de ungarske grænser.
Orbán-regeringen, der har flertal i parlamentet, vedtog, at militæret i nødstilfælde kan sættes ind. Et nyt grænsekorps på flere tusinde mand skal kunne patruljere landets grænser, der også markerer Schengens ydergrænser.
EU vil straffe visse lande
Derudover ønsker Ungarn at etablere en slags ingenmandsland i grænseregionerne, især dem mod Serbien, hvor flygtningene skal kunne anbringes. Alle der forsøger at krydse grænsen illegalt, skal betragtes som kriminelle, der kan straffes med op til tre års fængsel.
Det er muligt efter EU-lov at etablere disse isolerede lejre, hvor reelle flygtninge skal registreres og udredes og samtidig skal de økonomiske flygtninge sorteres fra og returneres til deres hjemlande.
Det er også en del af EU-Kommissionens plan om at etablere de såkaldte ’hotspots’, modtagelseslejre, der skal drives med midler fra EU og ved hjælp fra FN’s UNHCR. Det var udmeldingen i går på Kos, hvor EU’s kommissær for flygtninge, Dimitris Avramoupoulos var på besøg.
»Vi er ved at finde ud af, hvordan vi kan hjælpe. Vi vil indrette hotspots, hvor vi kan dække alle umiddelbare behov, inklusive registreringen af flygtninge,« sagde Avramoupoulos og understregede, at EU umiddelbart vil frigive friske midler på 33 millioner euro til den græske regering, der især skal gå til en ny modtagelejr, der skal indrettes på havnen i Piræus uden for Athen.
Imens presser EU-Kommissionen på med at fordele foreløbig 160.000 flygtninge i Europa, som formanden, Jean-Claude Juncker, ifølge Spiegel Online vil kræve fordelt mere ligeligt.
Det sker ved en tale den kommende onsdag i Bruxelles, hvor omridset af en ny fælles EU-asylpolitik bliver fremlagt. Planen er at give pengestraffe til de lande, der ikke ønsker at aftage flygtninge, eller som vil tage færre end hvad fordelingsnøglen tilsiger. Disse lande skal tvinges til at dække udgifter som flygtningenes modtagerlande får.
Især de østeuropæiske lande nægter at tilslutte sig en fælles EU-asylpolitik. Den østrigske kansler Faymann har også gjort sig til talsmand for at skære i EU’s regionalmidler, som netop de østeuropæiske EU-lande nyder særligt godt af.

