Egypterne lægger Broderskabet bag sig
Det Muslimske Broderskab er knækket, og det øvrige Egypten er ramt af nationaleufori over det. General al-Sisi hyldes som nationalhelten, der kom Egypten til undsætning. Selv ikke løsladelsen af eksdiktator Hosni Mubarak har spoleret glæden
 
	På en væg ved Tahrir-pladsen maler en aktivist 19. juli 2013 karikaturer af tidligere præsident Mohamed Mursi og vicelederen af Det Muslimske Broderskab, Khairat el-Shater. Foto: Scanpix


 
	Det er torsdag eftermiddag. Den 71-årige pensionist Atif Abdul Monem nyder sin kaffe og en avis på cafeen After Eight et par gader fra Tahrir-pladsen. I baggrunden høres stemmen af den kvindelig nyhedsvært på kanalen Al-Masria, som fortæller, at Egyptens eksdiktator Hosni Mubarak forventes løsladt når som helst. Ingen på cafeen viser synderlig stor interesse for udsendelsen, selv om Mubaraks løsladelse er umiddelbart forestående.

	»Det gør ikke noget. Han er en gammel mand nu og ikke længere nogen trussel,« siger Atif.

– Er du ikke bekymret for, om militæret vil engagere sig politisk, nu hvor Det Muslimske Broderskab er fjernet?

	Atif trækker på skuldrene.

	»Næ, det er jeg ikke. Jeg forstår heller ikke, hvorfor det er et problem, hvis det gør. Al-Sisi reddede os fra Det Muslimske Broderskab. De er uhyrer, ikke mennesker. Han er vores helt, Egyptens nye Abdel Nasser. Hvis han stillede op til præsidentvalget, ville jeg stemme på ham,« siger Atif.

	Og heltestatus er netop, hvad den 58-årige militærgeneral Abdul Fatah al-Sisi har opnået.

	I indre Kairo bliver murværk med anti-Mursi plakater i disse dage erstattet med idoliserende billeder af generalen.

	Bred politisk støtte til militæret

	Med kun få undtagelser er der bred politisk opbakning til militæret fra landets partier, som støttede beslutningen om at fjerne Mohamed Mursi og rydde Det Muslimske Broderskabs demonstrationer, hvor flere end 600 mennesker blev dræbt. Den blodige rydning slog sprækker i støtten, men overordnet set er den intakt. Mohamed ElBaradei, den liberale leder af Constitution Party, var udpeget som vicepræsident for den midlertidige regering, men trak sig efter drabene på demonstranter.

	Mohamed Batal er vicepræsident i Revolution Egypt Party, som har lidt over 445.000 medlemmer. Partiet er et blandt mange nye, som blev etableret efter revolutionen i 2011. Batal fortæller, at partiet principielt er imod vold og drab på uskyldige

	»Men pladsen skulle ryddes, og Broderskabet var stædigt. De nægtede at fjerne sig, så derfor gik det, som det gik,« siger han.

	76 pct. af egypterne mener ikke, at sikkerhedsstyrkerne gjorde brug af overdreven magtanvendelse ved rydningen af de to demonstrationerne, ifølge en undersøgelse, som Egyptian Center for Public Opinion offentliggjorde i onsdags. Mohammed Batal tror ikke, at militæret nærer et ønske om at blive ved magten. Han betragter al-Sisi som en ven af folket, i endnu højere grad end før. Heller ikke Mubaraks gamle partikammerater, som dannede nye partier efter revolutionen i 2011, bør ifølge Mohamed Batal ses som en trussel mod et nyt demokratisk Egypten.

	»Nej, for Det Muslimske Broderskab fik mange stemmer fra fattige og uuddannede egyptere. De stemmer ikke på brødrene længere. De har opdaget, hvor galt det gik. Mubaraks gamle blok var afhængig af at have autoriteterne på sin side for at vinde valg, og det har de heller ikke længere. De nye partier vil tage mange stemmer fra de to blokke,« siger han.

	Der er dog undtagelser fra den generelle politiske støtte til militæret. Talsmanden Ahmed Iman fra midterpartiet Strong Egypt Party, som har lidt over 12.000 medlemmer, siger, at partiets medlemmer tog del i anti-Mursi-demonstrationen den 30. juni, men er imod militærets indgriben.

	»Da militæret greb ind, bevægede vi os længere væk fra demokratiet. Folket skulle have fået lov til at fortsætte protesterne og selv presse Mursi i knæ, så han til sidst trak sig eller udskrev nyt valg,« siger han.

	Ifølge Iman har partierne, som støttede kuppet, allieret sig med det gamle regime. Han peger blandt andet på Free Egyptians, Constitution Party, El Wafd og Tagmo, som er en blanding af nye og gamle partier. For ham er det afgørende, at hverken Det Muslimske Broderskab på den ene side eller partierne fra det gamle National Democratic Party på den anden side får magten ved næste valg.

	»Hvis en af de to blokke kommer til magten, er demokratiet dødsdømt. Mursi var en katastrofe for Egypten, men folk glemmer, at under Mubarak havde ingen af de nye partier, vi ser i dag, fået lov at eksistere,« siger han.

	Mere Mubarak?

	Onsdag eftermiddag blev Hosni Mubarak løsladt fra Tora-fængslet uden for Kairo. Støtter af den tidligere diktator har allerede oprettet en Facebook-gruppe for hans kandidatur til det kommende valg. Selv om hans løsladelse på tragisk vis synes at være symbolsk for et Arabisk Forår, som endte i grøften, er han ikke kendt uskyldig og kan derfor stadig ende med en livstidsdom. Men det er svær sag, siger Amr Shalakany, som er juraprofessor på American University i Kairo.

	»Første udfordring er, at det egyptiske politi var ansvarlig for at efterforske sagen og indsamle beviser til retssagen mod Mubarak. Det har det ikke gjort. Hvorfor? Fordi politiet selv var involveret i drabene på demonstranterne og derfor dækker over sig selv. Anden udfordring er, at statsadvokaten på det tidspunkt var udpeget af Mubarak og derfor præsenterede sagen meget svagt.«

	At Mubarak løslades nu, er der intet suspekt i, siger Shalakany.

	»Han har overskredet den tid, som man må sidde varetægtsfængslet, så det er kun naturligt, så han skal løslades.«

	Selv om den 85-årige Mubarak stadigvæk sidder indespærret i husarrest, har de seneste uger budt på gensyn med et andet levn fra hans tid. Adskillelige anholdelser af broderskabets medlemmer har fundet sted om natten – en taktik, som egypterne kender alt for godt under navnet zwar el-layl, ’natbesøg’, og som militæret benyttede i vid udstrækning under Mubarak. Et af folkets første krav efter revolutionen den 25. januar 2011 var en ophævelse af den 30 år lange undtagelsestilstand, der betød, at militæret kunne arrestere uden dommerkendelse. Den seneste uge har militæret igen taget den ret i brug.

	Mubarak bebudede selv i 2011, at han aldrig stiller op til præsidentvalg i Egypten igen.

	Broderskabet mister pusten

	Manal Mustafa Mahmoud kører en travl lille madsbiks fem minutters gang fra Tahrir-pladsen. Under samtlige demonstrationer helt tilbage fra 2011 har egyptiske revolutionære stillet sulten hos hende, fortæller hun stolt.

	»Jeg hader Mubarak for alt, hvad han gjort imod egypterne. For to år siden regnede jeg med, at han ville sidde bag lås og slå for evigt. Nu bliver jeg i tvivl,« siger hun.

– Hvis Mubarak i sidste ende kendes uskyldig – hvad gør du så?

	»Min plads er her, ikke på Tahrir. Jeg er ikke revolutionær. En sand revolutionær ved, at når han forlader sit hjem, så er han indstillet på at dø for sin sag,« siger Manal.

	Også hun ville stemme på al-Sisi, hvis han stillede op som præsident.

	Hen over den seneste måned er flere antikupgrupper opstået. En af dem er Pro-Legitimacy National Alliance, en paraplyorganisation for grupper imod kuppet. Selv om Det Muslimske Broderskab er på medlemslisten, støtter også folk, som er imod Broderskabet, op om gruppen.

	Talsmanden for Engineers Against the Coup, som ikke ønsker sit navn offentliggjort af frygt for sin sikkerhed, er en af dem. Han siger, at gruppen har flere end 3.000 ingeniører under sig.

	»Jeg er ikke medlem af det Muslimske Broderskab, og jeg støtter hverken dem eller Mohamed Mursi, men jeg er imod, at militæret igen har sat sig på magten,« siger han.

	Derfor har gruppen som formål at assistere de grupper, som demonstrerer mod militæret.

	»Vores ingeniører hjælper med at kortlægge ruter, som er sikre at lave marcher på. Vi har også hacket et af regeringens computersystemer. Vi gjorde ingen skade, men betragt det som en magtdemonstration og en første advarsel til militæret,« siger talsmanden.

	Selv om antikupgrupperne har formået at mobilisere folk under sig, viste fredagens marcher under navnet Martyrernes Fredag, at pusten er gået af Det Muslimske Broderskab. Ud af de 28 planlagte marcher blev mange aflyst, og tilslutningen var generelt lav.

	 

