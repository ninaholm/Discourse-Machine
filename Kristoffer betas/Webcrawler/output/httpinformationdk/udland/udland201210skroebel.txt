Skrøbelig våbenhvile i Syrien – men intet politisk håb
Alene de stridende parters betingelser for at overholde en tredages våbenhvile gør, at den næppe vil holde – også fordi den ikke kan bruges til ret meget politisk


 Den syriske militære overkommando ventede til kl. 18 lokal tid, før den i går annoncerede det syriske regimes accept af den våbenhvile, FN og Den Arabiske Ligas særlige udsending, Lakhdar Brahimi, har arbejdet intenst på de seneste uger. Dele af FSA, Den Frie Syriske Armé, har ladet forstå, at deres tiltrædelse af våbenhvilen er betinget af, at regimet først lader våbnene tie. Omvendt har regimet forbeholdt sig ret til at gengælde ’ethvert angreb på vore væbnede styrker og civilbefolkningen’.
Så om våbenhvilen, der falder på islams offerfest, eid al-adha, fra i dag til mandag midnat, bliver effektiv, er et åbent spørgsmål. Ikke kun fordi den salafistiske jihad-milits Al Nusra Front på forhånd har tilkendegivet, at der »ikke vil blive tale om nogen våbenhvile mellem os og det syndige regime, der hver dag udgyder muslimers blod«, som det hed på gruppens hjemmeside, men også fordi det er svært at se, at parterne kan bruge en våbenhvile politisk.
Eksiloppositionen i Tyrkiet og FSA har ikke antydet nogen ændring i kravet om, at Bashar al-Assad og hans regime skal fjernes, før der kan forhandles om en politisk løsning, hvorfor ingen analytikere forventer, at våbenhvilen vil munde ud i forhandlinger mellem opposition og regime, der nu i et halvt år har udkæmpet en udmattelseskrig, hvor ingen af parterne har været i stand til at få et militært overtag.
Pusterum til civilbefolkningen
Våbenhvilen er dog, som en kommentator på satellitkanalen al-Jazeera formulerede det, »et glimt af håb« og – hvis den bliver bare nogenlunde effektiv – et velkomment pusterum for den civilbefolkning, der er i klemme i krydsilden, ligesom FN’s flygtningeagentur har annonceret, at man vil sende konvojer med nødhjælp til områder, der hidtil har været umulige at nå på grund af kampene. At der er begrænset tillid til, at kamphandlingerne vil ophøre, fremgik, da FSA-general Mustafa al-Sheik, leder af eksiloppositionens militære råd, sagde tildet franske nyhedsbureau AFP, at »FSA vil afstå fra våbenbrug, hvis regimet gør det, men jeg anser det for usandsynligt, at regimet vil overholde en våbenhvile, selvom det siger, at det vil det«. En talsmand for FSA sagde i aftes til al-Jazeera, at våbenhvilen må indebære, at regimets fly og helikoptere holder sig fra rummet over de ’befriede’ områder, ligesom FSA ikke vil tolerere, at regimet bruger en pause i kamphandlingerne til at befæste stillinger ved at sende forstærkninger eller på anden måde operere militært.
Oppositionen uenig
Lakhdar Brahimi har tilkendegivet, at »det meste af oppositionen« har accepteret hans plan for våbenhvilen – en diplomatisk omskrivning af, at oppositionen ikke er enig om at acceptere våbenhvilen. FSA har trods påstande om det modsatte ingen effektiv central kommando, men består hovedsageligt af isolerede militsgrupper, der kæmper uden indbyrdes koordination. Det blev klart allerede i april, da Brahimis forgænger, Kofi Annan, fikbakset en våbenhvileaftale på plads. Den holdt ikke, og sandsynligheden for, at det vil blive anderledes denne gang, vurderes som meget lille. Som en politisk iagttager i Beirut bemærkede: »Denne våbenhvile kan ikke bruges til andet end at kaste et fordelagtigt skær over FN og Brahimi.«
Op til den annoncerede våbenhvile i dag fortsatte kamphandlinger med uformindsket styrke i det centrale og nordlige Syrien. Regimestyrker bombede i går FSA-stillinger i adskillige byer, bl.a. Damaskus-forstaden Douma, sunni-kvarterer i Homs og landsbyer i Aleppo-regionen. Regimets taktik er at spare de overanstrengte troppeenheder ved at overdænge FSA-stillingerne med artillerigranater og bombardere dem fra luften. Noget tyder på, at FSA har udvidet arsenalet med jordtilluft-raketter, da en helikopter blev meldt nedskudt nær den tyrkiske grænse i går. Chefen for den russiske generalstab, Nikolai Makarov, sagde onsdag, at oppositionen nu har mobile affyringsramper og amerikanske Stinger-missiler. Den amerikanske forsvarsminister, Leon Panetta, afviste, at USA skulle have leveret våben til oppositionen. Amerikanerne har derimod optrappet leverancerne af udstyr og materiel, der betegnes som ’ikkedødbringende’.

