Palins gravide datter stjæler overskrifterne
Vicepræsidentkandidat Sarah Palin er kommet i søgelyset på grund sin 17-årige datters graviditet. Det er den seneste af en række ubehagelige sager, som kan ende med at stille spørgsmålstegn ved McCains dømmekraft 


 På anden dag for Republikanernes partikonvent i Minneapolis-St. Paul er det vicepræsidentkandidat Sarah Palin, der er løbet med opmærksomheden. Vel og mærke ikke opmærksomhed af den gode slags. 
Mandag morgen fortalte Palin selv pressen, at hendes 17-årige og ugifte datter Bristol er gravid på femte måned. 
På New York Times hjemmeside tirsdag middag handler alt stof fra partikonventet om de afsløringer, som er dukket op løbende, efter John McCain fredag offentliggjorde, at han havde valgt Palin som sin vicepræsidentkandidat fredag sidste uge. 
Den stærkt konservative guvernør fra Alaska har måske flere lig i lasten, end republikanerne forventede. Hun er blevet beskyldt for magtmisbrug i flere omgange. 
Blandt andet for at forsøge at få sin tidligere svoger, en underordnet politibetjent, fyret uretmæssigt, da hun var borgmester i Wasilla, Alaska. 
Manglende dømmekraft
Det største problem for republikanerne er ikke så meget selve sagerne. Problemet er, at de ikke kendte til dem, før Palin blev valgt som vicepræsidentkandidat. McCain selv har kun talt med Palin to gange. Den ene gang dagen før, at han afslørede hende som hun vicepræsidentkandidat. 
New York Times citererer kilder i McCains kampagnestab for at sige, at John McCain selv foretrak Connecticuts uafhængige senator og tidligere demokrat, Joe Liebermann, eller guvernør i Pennsylvania, Tom Ridge, til jobbet. Ifølge samme kilde var det kampagnestrateg, Rick Davis, der af taktiske grunde insisterede på Palin.
De andre kandidater er eftersigende blevet gennemtjekket i flere måneder op til partikonventet, mens man med Palin har satset på, at hendes unge alder og stærke family values ville bære hende igennem.     
Blandt republikanerne er der nu frygt for, at Obama vil udnytte republikanernes manglende grundighed i researchen på Palin til at angribe et af McCains trumfkort, hans erfaring og dømmekraft. 
Obama selv siger ifølge CNN, at Palins familieforhold ikke er relevante for valgkampen.

