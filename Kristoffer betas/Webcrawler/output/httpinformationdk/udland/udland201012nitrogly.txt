Nitroglycerin i julepapir
Mexico gør sig umage på COP16, men under overfladen er alt ved det gamle


 CANCÚN - Mexicanerne har lært af de uheldige danskere som COP-formandskab i FN's forhandlingsproces om en mulig ny klimaaftale. Flere kræfter er brugt på at opbygge tillid, færre på at sikre sig USA's velvilje. Der blev ligefrem klappet af formandskabet i weekenden. Men det betyder ikke, at det er let for Mexicos udenrigsminister, Patricia Espinosa, der forestår processen her i det gigantiske Moon Palace i Cancún. Langt fra let.
Som i København foregår diskussionerne i to spor: KP-sporet, der handler om den mulige forlængelse af Kyoto-protokollen, når dens forpligtelser for i-landene minus USA udløber i 2012. Og LCA-sporet, der handler om 'det hele': det overordnede klimamål, måder at forpligte sig for både i- og u-lande, klimabistand, skovbeskyttelse, teknologioverførsel etc.
KP- og LCA-sporene forhandler parallelt, men er ikke parallelle - de er overlappende og hinandens forudsætninger, og det gør det ikke lettere at nå til enighed. Lørdag kom der et nyt udkast til beslutningstekst fra LCA-formand Margaret Mukahanana-Sangarwe, mens en revideret tekst fra KP-sporet endnu var på vej søndag.
Men de foreliggende tekster er lange, prægede af kantede parenteser som udtryk for uenighed, og det hele går tungt og langsomt. I lørdagens plenum om Mrs. Mukahanana-Sangarwes ny tekst indvendte AOSIS-alliancen af truede østater, at teksten er klimamæssigt uambitiøs, mens de sydamerikanske ALBA-lande med Bolivia i spidsen kaldte teksten ude af balance, uautoriseret, favoriserende de rige lande. USA sagde omvendt, at der mangler en præcisering af de store u-landes CO2-forpligtelser. Som Goethe sagde: 'Man aner hensigt og bliver forstemt.'
Mexicansk tekst
Spørgsmålet for det mexicanske formandskab i Moon Palace er sikkert det samme som for det danske i Bella Center: Skal man - og i givet fald hvornår - smide en mexicansk tekst på bordet: En kortere tekst, der søger at finde kompromisset og kortslutte drøftelser, der ellers kan fortsætte i det uendelige. Men også en tekst, der - som i København - kan udløse anklager om kup og få de indestængte frustrationer og underliggende modsætninger til at eksplodere. Nogle ngo'er har allerede protesteret.
»Uden en fair proces vil vi aldrig få et fair resultat at se. Vi må ikke lade Cancún gentage Købehavn,« siger Chee Yoke Ling fra Third World Network.
»Der er ikke nogen parallel forhandlingsproces og ingen hemmelig tekst,« forsikrede Patricia Espinosa lørdag. Alligevel mumles der om, at der da må komme et udspil fra Mexico, når tingene med alverdens miljøministres ankomst begynder at spidse til. Men tør de?
Lord Nicolas Stern, økonomen bag den såkaldte Stern-rapport, tog i går parti for u-landenes krav om en forlængelse af Kyoto-protokollen: »Vi må bygge bro til en aftale, der gælder alle, men det vil kræve de kommende få år. I mellemtiden må vi forlænge Kyoto.«
AOSIS-alliancen har forsøgt at rejse den kontroversielle diskussion om den juridiske form af en kommende aftale. Det sker for at hindre, at hele processen ender - som USA ønsker - med en København-lignende tekst med landenes frivillige CO2-mål oplistet og ikke nogen juridiske forpligtelser for både i- og u-lande.
Foreløbig er anmodningen om denne diskussion skudt til hjørne. Hvad man skal i Cancún, er ikke at nå i mål, men at frembringe 'en balanceret pakke'. Ikke for meget, ikke for lidt - noget der gør alle lidt tilfredse og lidt sure. Det er som at pakke nitroglycerin ind i julepapir.

