Tysklands tøvende farvel til kullet
Globalt kæmper tyskerne for klimaet, men hjemme gør de slet ikke nok for at nedbringe CO2-udledningen, siger kritikere. Tyskland er nødt til snart at tage drastiske skridt, lyder advarslen
 Kul dækker 40 procent af Tysklands elproduktion, og der er fortsat gang i den særligt forurenende brunkulsproduktion, primært i det tidligere Østtyskland. Her er det fra Schöningen i delstaten Niedersachsen


 Kort før jul havde 2.000 kulminearbejdere sidste arbejdsdag ved Bergwerk Auguste Victoria i Ruhr-området. Minen er nu lukket, og dermed er der kun én kulmine tilbage i det område, der i 1957 havde over 600.000 minearbejdere.
Læs også: Efter Paris bliver vi lagt for had, siger kul-lobby
»Det er en underlig følelse, at det nu er sidste dag. Jeg fik tårer i øjnene, da jeg talte med familien om det,« sagde minearbejder Thomas Hahn i en tv-reportage på WDR.
Derudover rummer det gamle Vesttyskland nu kun to miner med i alt 6.700 arbejdere. Man kunne foranlediges til at tro, at man var vidne til ét af de første resultateter af klimaaftalen fra Paris. Men i første omgang handler det om ren og skær økonomi. Med langt billigere kul fra lande som Sydafrika og Colombia kan det slet ikke betale sig at hente kullet op. Den tyske kuludvinding fra de dybe miner har da også kun overlevet på statsstøtte.
Læs også: Paris-aftalen sætter skub i den globale grønne omstilling
Kul dækker 40 procent af Tysklands elproduktion, og der er fortsat gang i den særligt forurenende brunkulsproduktion, primært i det gamle Østtyskland. Brunkul er relativt billigt, fordi det udvindes fra åbne miner. I alt 36.000 arbejdere har fortsat job i sektoren, der også fremover stadig vil spille en markant rolle.
Det går den forkerte vej
En af Tysklands udfordringer er, at landet frem mod 2022 gradvist lukker ned for de stort set CO2-neutrale atomkraftværker. Det har givet en stærkt stigende udbygning af vindmøller og solcelleparker, men en del af den manglende kapacitet er blevet dækket af de ældre kulkraftværker, hvilket har sendt udledningen af CO2 i vejret.
I kølvandet på klimaaftalen i Paris skal der nu ske noget alvorligt for at nedbringe udledningerne. Klimaaftalen må ikke i sig selv bruges som en sovepude, mener Sascha Müller-Kraenner, der er direktør hos miljøorganisationen Deutsche Umwelthilfe.
»Jeg vil umiddelbart rose den tyske regering for deres internationale bidrag til at nå aftalen i Paris. Men det er nu løjerligt, for det passer ikke rigtigt med den hjemlige politik. For den tyske regering når på ingen måde deres 2020-mål, hvad angår reduktion af CO2-reduktion, medmindre man meget hurtigt går drastisk til værks,« siger han.
Læs også: Erhvervsledere til COP21: Nu går vi efter det grønne
Ud over de mange kulkraftværker er der ifølge lederen af Deutsche Umwelthilfe to områder, hvor reduktion af CO2-udslip er tvingende nødvendigt, men hvor der er sket enten meget lidt eller slet ingenting. Det er inden for energieffektivitet – især husisolering – og så inden for transportsektoren. For sidstnævnte går det konsekvent den forkerte vej:
»Siden 1990 har vi set en vækst i CO2-udledningerne på 5,6 procent i trafikken,« siger Sascha Müller-Kraenner. Selv om Tyskland er på vej med omstillingen, skal tempoet skrues op til det tredobbelte for at nå 2040-målene.
På kort sigt er det udfasningen af de tyske kulkraftværker, der vil spare mest CO2, siger Sascha Müller-Kraenner. Den tyske regering har forsøgt at skrotte kulkraftværker ved at lægge en regulær skat på CO2, men forslaget blev taget af bordet igen, da energiselskaberne protesterede.
»I stedet skal en række kraftværker stå til rådighed som en reservekapacitet i endnu mindst fem år, mens energiselskaberne får tilskud til driften.«
Selskaberne får også tilskud til at skrotte værkerne, men det baserer sig på frivillighed.
»Så det er et langt mindre effektivt og dyrere forslag, og på den måde når vi slet ikke CO2-målene«, siger han.
Karl Johaentges
Energiselskaber opsplittes
Ser man på de overordnede politiske mål i Tyskland, skal udledningen af drivhusgasser reduceres med 40 procent i 2020, 55 procent i 2030 og 70 procent i 2040 set i forhold til 1990-udledningerne. Tyskland skal senest i 2040 være fri for fossile brændsler, siger den tyske miljøminister Barbara Hendricks, der frem mod næste sommer vil fremlægge en ny plan for, hvordan målene skal nås.
Tænketanken Agora Energiewende har regnet ud, at en stor del af kulkraftværkerne nærmest omgående skal lukkes ned, hvis målet skal nås. Kul producerer i alt 260 terrawatt-timer årligt, og det tal skal reduceres til 100 i 2030 og 40 terawatt-timer i 2040. Det gør, at størstedelen af de tyske kulkraftværker ikke vil være i brug frem til den dag, de alligevel skal skrottes. Mange kraftværker kører med underskud fordi de kun bruges, når der er lavt udkomme fra sol- og vindkraft.
Men skal udbygningen af de grønne energiformer skrues op, får energiselskaberne svært ved at løfte opgaven, fordi dilemmaet er, at en lav elpris giver færre penge at investere i grønnere energiformer.
Det forsøger Europas største udleder af CO2, det tyske energiselskab RWE, at tage konsekvensen af. For tiden opsplittes selskabet i en ’fremtidsdel’, der skal drive nettet og producere strøm ud fra vedvarende energiformer, mens udvinding af brunkul, kul og olie placeres i en ’fortidsdel’.
På den måde kan nye investorer skyde penge i selskabets vedvarende energikilder uden at komme på kant med de stadig mere udbredte ’divestment-regler’ om ikke at investere i selskaber med en overvejende fossil profil. I efteråret meldte klodens største enkeltinvestor, det tyske forsikringsselskab Allianz ud, at de ville trække sig fra fossile investeringer. Det gav genlyd og har været med til at fremprovokere omdannelsen af RWE, der ellers ville lide døden uden frisk kapital.
Manglende tysk plan
Måske er det energiselskabernes økonomiske trængsler, der får politikerne til at tøve med skrappere krav for ikke at skubbe RWE og andre ud over kanten. Men ifølge Sascha Müller-Kraenner vil den tyske regerings seneste tiltag kun mindske CO2-udledningerne med én procent. Tyskland mangler at reducere yderligere 13 procent alene frem til 2020.
»Så hvor skal resten komme fra, når der kun er fire-fem år til at nå det mål? Regeringen vil sikkert straks svare, at man skal højne energieffektiviteten, idet 40 procent af alle CO2-udledninger relaterer til varme i bygningerne. Men så skal man årligt renovere to-tre procent af bygningerne, mens det i dag kun sker for 0,7 procent af bygningsmassen.«
Heller ikke på dette felt sker der ifølge Deutsche Umwelthilfe nok, idet boligsejerne i Tyskland ikke har tilstrækkelige økonomiske incitamenter til at forbedre energieffektiviteten. Den tyske regering har ikke kunnet enes om bedre love.
Det er dog, ifølge Sascha Müller-Kraenner positivt, at andelen af de vedvarende energikilder stiger hurtigere, end man tidligere havde troet.
»Vi ligger i Tyskland for tiden på en andel på 30 procent og udbygningen giver op mod to procent mere årligt. Men trods de lukkede atomkraftværker har landet samtidig overkapacitet, hvor man holder gang i mange kulkraftværker, hvilket igen trykker energipriserne. På visse dage slukker man endda for vindmøllerne, selv om det blæser. Jeg kan derfor ikke se, hvorfor Tyskland fortsat skal holde liv i kulkraftværkerne. For kun når vi slipper af med dem, går det samlede energi- og miljøregnskab op.«

