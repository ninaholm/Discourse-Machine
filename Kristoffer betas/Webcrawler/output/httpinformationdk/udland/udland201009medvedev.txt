Medvedev slår til
Ruslands præsident fyrede i går Moskvas korruptionsmistænkte borgmester som led i en voksende magtkamp med premierminister Putin


 Den politiske situation i Rusland spidser til. Landets præsident Dmitrij Medvedev fyrede i går Moskvas borgmester gennem 18 år, Jurij Lusjkov, med den begrundelse, at han havde mistet tilliden til lederen af den 15 millioner store by. Forud var gået en række uger, hvor konflikten, der reelt var en direkte magtkamp, blev mere og mere skærpet. Medvedev har igennem længere tid truet med at udnytte sin ret ifølge forfatningen til at fyre borgmesteren og udpege en ny, men har tilsyneladende haft svær ved at samle støtte til det, fordi Lusjkov har været en særdeles magtfuld politiker i mange år. Han har stærke venner, bl.a. Putin og hans parti Et Forenet Rusland, som Lusjkov til i går var ledende medlem af. Lusjkov meldte sig imidlertid ud af partiet i går, og ledende partimedlemmer havde samtidig travlt med at tage afstand fra Lusjkov og med at  støtte Medvedevs beslutning om at fyre ham.
God for tre mia. dollar
Baggrunden er, at den magtfulde borgmester og hans nærmeste omgangskreds er dybt involveret i en række korruptionsskandaler. Bl.a. er hans hustru Jelena Baturina Ruslands rigeste kvinde, efter sigende god for tre milliarder dollar, fordi hendes gigantiske byggefirma har fået en række lukrative byggeprojekter fra borgmesterens kontor.
Desuden er bystyret og hele administrationen til borgernes og erhvervslivets store irritation gennemsyret af korruption. Men den væsentligste årsag til fyringen er formentlig, at Lusjkov på sin hustrus vegne støttede etableringen af en ny motorvej fra Moskva til Petersborg gennem et naturskønt og fredet skovområde. Befolkningen protesterede, og Medvedev beordrede skovfældningen stoppet, hvorefter Lusjkov direkte udfordrede Medvedev og gav sin fulde støtte til premierminister Vladmir Putin. Det var nemlig Putin og hans regering, der oprindeligt gav grønt lys for vejprojektet.
Putin selv har holdt sig i baggrunden under magtkampen mellem de to giganter, men Lusjkov var hans mand og kampfælle. Der var i de russiske medier på forhånd lagt op til, at hvis det ikke lykkedes Medvedev af skaffe sig af med Lusjkov, så ville han stå tilbage som en svækket præsident i lommen på Putin og ude af stand til at stille op som kandidat til det kommende præsidentvalg.
Derfor betragter mange iagttagere Medvedevs fyring af Lusjkov som et led i den tiltagende magtkamp mellem Medvedev og Putin om, hvem der skal stille op til præsidentvalget i 2012. Begge har hidtil sagt, at de vil aftale indbyrdes, hvem der stiller op. Men Medvedev har via sin talskvinde i Kreml ladet forstå, at hans moderniseringsplan for Rusland kræver to præsidentperioder.
Hidtil har de fleste anset Medvedev for at være Putins nikkedukke, og mange mener fortsat, at Putin er den egentlige magthaver i Rusland. Men på det seneste har der været mange tegn på, at Medvedev ønsker at være en selvstændig politiker og ikke uden kamp vil overlade magten til Putin i 2012.
Først Lusjkov, så Putin
Den markante oppositionspolitiker, tidligere vicepremierminister under præsident Jeltsin, Boris Nemtsov, sagde i går, at nu, efter den resolutte fyring af Lusjkov, tror han for alvor på, at Medvedev har en chance for at slå Putin ved præsidentvalget.
»Beslutningen om at fyre Lusjkov er taget af Medvedev personligt og egenhændigt. Det er Medvedevs første selvstændige præsidentielle beslutning uden om Putin. Putin ville som regeringsleder aldrig have taget den beslutning. Medvedev handlede for første gang selvstændigt. Putin ville aldrig have fyret den korrupte borgmester, for det vil nedbryde hele det system, som han selv har bygget op,« sagde Nemtsov og fortsatte: »Putin er selvfølgelig meget vred over Medvedevs beslutning, for Lusjkov var en af lederne af hans system, ja hele denne rådne konstruktion byggede på ham, fordi en korrumperet embedsmand pr definition er loyal. Hvis han ikke er lo-yal, så ryger han i spjældet. Putin er vred. Og konflikten mellem ham og Medvedev vil eskalere i den nærmeste fremtid,« sagde Boris Nemtsov til radiostationen Radio Svoboda (Frihed, red.), som lynhurtigt blev citeret i de russiske netmedier. Nemtsov opfordrer samtidig til, at der indledes en politiundersøgelse af Lusjkovs og Putins embedsførelse for »for alvor at gøre op med korruptionen«.
En anden oppositionspolitikers kommentar i går var: »Først røg Lusjkov, den næste bliver Putin«.


