553.000 job væk på en måned
Arbejdsministeriet rapporterer om en halv mio. tabte arbejdspladser i november og opskriver ledigheden fra tidligere måneder. Økonomer gribes af dyb pessimisme.
Recession. Alene i november mistede en halv million amerikanere jobbet.


 BOSTON - Amerikanske politikere og økonomer gik i chok i går over de seneste beskæftigelsestal fra arbejdsministeriet, som anslår en stigning i ledigheden på 533.000 arbejdspladser for november måned. 
Det svarer til det største tab på en måned siden den økonomiske recession i 1973-74, der primært var forårsaget af de arabiske landes olieboykot.
Flere økonomer pegede i går på, at det endelige tal for nye arbejdsløse i november meget vel kan snige sig op til 650.000. Når man hertil lægger, at USA's arbejdsstyrke skrumpede ind med 422.000 i sidste måned - arbejdsdygtige voksne, som opgiver at søge en ny stilling - virker det sandsynligt, at landet befinder sig i den værste økonomiske recession siden depressionen i 1930'erne.
I det sidste år har erhvervslivet elimineret 2 mio. arbejdspladser, heraf halvanden mio. i de sidste seks måneder.
Et år gammel recession
Arbejdsministeriet reviderede desuden beskæftigelsestallene fra september og oktober, hvilket øgede antallet af tabte arbejdspladser med yderligere 200.000. Det vakte især opmærksomhed, at ledigheden faktisk steg med 400.000 i september, inden finanskrisen satte ind med investeringsbanken Lehman & Brothers konkurs.
Den dystre statistik bekræftede til fulde en rapport tidligere på ugen fra det velanskrevne og uafhængige National Bureau of Economic Research i Cambridge, hvori USA's førende økonomer vurderede, at recessionen reelt begyndte i december 2007. Normalt defineres en recession som negativ økonomisk vækst i to på hinanden følgende kvartaler.
Ifølge NERB skal den økonomiske recession allerede have varet i et år. 
"Det betyder, at den allerede er længere end de to sidste recessioner, der hver varede 8 måneder. Vi vurderer, at denne recession vil fortsætte indtil midten af 2009 og måske videre. Det vil gøre den til længere og dybere end nogen anden siden depressionen i 1930'erne," sagde professor i økonomi Jeffrey Frankel til en gruppe på 40 nye medlemmer af USA's kongres under et seminar på Harvard University torsdag. Frankel er medforfatter til NERB's rapport.
Pres på Obama
Den deprimerende nyhed lægger yderligere pres på Barack Obama, som hidtil har afvist at blande sig direkte i Bush-regeringens økonomiske politik med henvisning til, at USA kun har en præsident ad gangen. Obama tiltræder den 20. januar, men spørgsmålet er, om befolkningen er villig til at vente halvanden måned på handling fra forbundsregeringens side.
Et voksende antal Demokratiske lovgivere mener, at der ikke er tid til at vente på en omfattende finansiel indsprøjtning og yderlige monetære ingreb fra centralbankens side. "Problemet er, at det ikke er til at se, hvorfra en fornyet efterspørgsel skal komme," sagde Harvard-professor Gregory Mankiw på torsdagens seminar. 
"Husstandene afbetaler gæld og sparer. Investering i ejendom og produktion er vigende, fordi det er svært at tage lån. Dollarens værdi er steget, så eksportboom'et er forbi. Det efterlader kun forbundsregeringen og centralbanken, men renten er allerede nede på 1 pct.," konstaterer Mankiw, der har været formand for præsident Bushs økonomiske råd.


