I spillet om Syrien tager Iran og Rusland ejerskabet
Terrorangrebene i Paris har fremskyndet en udvikling, der allerede tegnede sig under Wien-forhandlingerne om Syrien, der sluttede i lørdags og som reelt betyder, at USA overlader en løsning til Bashar al-Assads allierede
Soldater fra Den Frie Syriske Armé patruljerer et kvarter i millionbyen Aleppo, hvor de i årevis har ligget i hårde kampe med den syriske hær. Fredsforhandlingerne om Syrien, der sluttede i lørdags, betyder reelt, at USA overlader en løsning til Bashar al-Assads allierede.


 Var det en tilnærmelse? Måske ligefrem et gennembrud? Indholdet af en timelang samtale mellem Ruslands præsident, Vladimir Putin, og Tyrkiets Recep Tayyip Erdogan ved midnatstid søndag på G20-mødet i den tyrkiske middelhavsby Antalya, er mørklagt, bortset fra drøftelsen af et for længst aftalt fælles olieledningsprojekt, der endnu ikke er blevet til noget!
Om den samtale, de to præsidenter havde, efter de havde sendt udenrigsministre og embedsmænd uden for døren, oplyses det kun, at »Syrien-relaterede emner blev diskuteret«.
Og der er nok at tale om – dog blev der næppe dvælet længe ved episoden for nylig, da otte tyrkiske F-16-fly krænkede det syriske luftrum, og i cockpit-teknologien kunne konstatere, at de var »kigget ud« af en eskadrille russiske MIG-29-kampflys målsøgende radar og lidt senere et missilsystem på landjorden – de var altså et tryk på en knap fra at blive »atomiseret«, som mellemøstanalytikeren Alistair Cooke udtrykker det.
De tyrkiske piloter forstod vinket, og Cooke noterer lakonisk, at »i al korthed markerede episoden afslutningen på den tyrkiske ambition om at etablere et flyveforbud i Syrien«.
Men dette, at samtalen mellem de to alfahanner i Syrien-politikken overhovedet fandt sted, er i sig selv interessant. Tyrkiet og Rusland repræsenterer de to markant modsatrettede poler i tacklingen af en løsning på den syriske borgerkrig.
Putin har i år sendt fly og tropper til Syrien som støtte til den trængte præsident Bashar al-Assad, Erdogan har insisteret på, at al-Assad skal fjernes som forudsætning for en løsning. Putin har under hele den fire år lange konflikt polstret det syriske regime politisk og militært, Erdogan er vært for den syriske opposition og dens militære arm, Frie Syriske Armé (FSA) og har indtil for nylig ikke bare set gennem fingre med, men vendt ryggen til, når Islamisk Stats militante krydsede frem og tilbage over den mere end 900 km lange tyrkisk-syriske grænse.
USA og kurderne
Vi ved fra IS-desertører og tyrkiske journalister, at når IS-kommandanterne i Raqqa holdt strategimøder eller bare ville puste ud, tog de på hotel i tyrkiske Sanliurfa – så længe de ikke var eftersøgt i Tyrkiet, kunne de frit rejse ind og ud.
Det kan de ikke længere, og det skyldes, at USA til sidst mistede tålmodigheden med den selvrådige allierede og pressede ham til delvis deltagelse i USA-koalitionens væbnede kamp mod Islamisk Stat – hvor Tyrkiet hidtil havde været den snorkende partner – samt acceptere, at amerikanske kampfly kunne operere fra tyrkiske baser.
Erdogans pris var frie hænder til at bombe PKK’s stillinger i Irak, hvilket havde til formål at vinde et parlamentsomvalg. Hans ønske om at etablere et flyforbud og en sikkerhedszone på syriske territorium er konsekvent blevet afvist af amerikanerne, der hurtigt gennemskuede, at det ikke handlede om medfølelse med Syriens interne flygtninge, men om at forhindre det syrisk-kurdiske PYD, der både er allieret med PKK og med USA i krigen mod Islamisk Stat, i at skabe en sammenhængende kurdisk enklave i det nordlige Syrien.
Assad nævnes ikke i plan
I det store og hele lå Erdogans udenrigspolitik i ruiner før G20-mødet i Antalya, hvilket blev klart under de netop afsluttede forhandlinger i Wien, hvor 17 lande under forsæde af USA’s udenrigsminister, John Kerry, og Ruslands Sergej Lavrov har forhandlet en løsning på Syrien-konflikten – i øvrigt uden syrisk deltagelse. Kun allieret med Saudi-Arabien, og uden så meget som antydningen af støtte fra John Kerry, måtte tyrkerne acceptere, at FN den 1. januar indkalder til forhandlinger mellem Bashar al-Assads regime og den ’accepterede opposition’ – som ikke omfatter Islamisk Stat og den fundamentalistiske al Qaeda-relaterede gruppe, Jabhat al-Nusra (det sidste er nok en brøler, men derom en anden dag). Ikke et ord i sluterklæringens ni punkter om Bashar al-Assad.
Køreplanen er at etablere en våbenhvile i løbet af de første seks måneder i 2016 og derefter dannelse af en samlingsregering, der i løbet af de næste 12 måneder skal arrangere et ’frit og retfærdigt valg’. Og selv om Tyrkiet med den syriske opposition og Saudi-Arabien fastholder, at al-Assad ikke kan opstille, er bundlinjen, at USA ikke har tilsluttet sig dette krav.
Tværtimod hedder det i mødets konklusion, at godt nok skal FN forestå det planlagt »frie og retfærdige« valg, men »denne politiske proces vil blive syrisk ledet, syrisk ejet og at det syriske folk alene skal afgøre Syriens fremtid«.
Sauderne sat på plads af Iran
Opmærksomme iagttagere har da også hæftet sig ved, at John Kerry under møderne i Wien bevidst undlod at komme sin formelt allierede unge, nyslåede saudiarabiske udenrigsminister, Adel Jubeir, til hjælp, da han blev svinet til af Irans udenrigsminister, Mohammad Javad Zarid, der korreksede ham for ikke at respektere sine ældre kolleger om mødebordet og simpelthen spurgte ham, med hvilken ret Saudi-Arabien blandede sig i, hvem der kan være præsident i Syrien i betragtning af, at 15 af de 19 flykaprere 11. september var saudier.
Hverken Kerry eller kollegerne fra Storbritannien og Frankrig reagerede på det eklatante brud på diplomatisk etikette, men angiveligt i rungende tavshed studerede mødesalens lysekroner.
Før G20-mødet i Antalya var situationen altså den, at Tyrkiet og Saudi-Arabien stod over for en blok bestående af Rusland, Iran, Irak – og bag dem det syriske regime i Damaskus. På sidelinjen stod USA og EU, der hver især for første gang havde accepteret, at Iran sad med ved bordet – og dermed altså anerkendt iranerne som ligeværdig forhandler om Syriens fremtid.
Flygtningene blev glemt
Og havde Erdogan håbet, at G20-mødet ville styrke hans position i forhold til USA i ønsket om en sikkerhedszone i selve Syrien, kom terrorangrebene i Paris ham på tværs.
Planen var, at flygtningestrømmen til Europa skulle øverst på G20-dagsordnen, og Erdogan regnede med støtte fra de EU-ledere – senest Angela Merkel – der spiste af hans hånd i løbet af sommeren for at overtale ham til at sætte prop i folkevandringen mod Europa.
Det var hans mulighed for at redde noget af æren og indflydelsen, men nu blev Antalya-mødet til en rådslagning om, hvad verdens økonomiske top-20 stiller op med trusselen fra den islamistiske fundamentalisme.
Og i lyset af Wien-forhandlingerne peger meget på, at amerikanerne i alt væsentligt vil overlade det til Rusland og Iran at få styr på Syrien. At tage ’ejerskab’ til løsning konflikten, som terrorforskeren Lars Erslev Andersen har sagt det.
Ingen ønsker landstyrker
Ligesom alt tyder på, at ud over de hævnbombardementer på Aqqaluk, Islamisk Stats hovedby i Syrien, Frankrig indledte natten til mandag med amerikansk støtte, vil hverken USA eller de involverede europæiske koalitionspartnere tage skridt til at indsætte egentlige landstyrker, som alle eksperter er enige om er den eneste mulighed for at komme af med Islamisk Stat som politisk og militær faktor ikke kun i Mellemøsten, men også i Afrika og på sigt i den sunnimuslimske verden. Hvad der tegner sig er overvejelser om begrænset militær støtte i skikkelse af specialenheder, der – som det allerede er tilfældet i de kurdiske områder i Syrien og Irak – kan støtte lokale styrker efter samme model, som amerikanerne anvendte i den irakiske Anbar-provins i 2007.
Dengang fik USA sunnistammerne i Falluja og Ramadi til at vende sig mod det daværende al-Qaeda i Irak ved indsættelse af styrker, der dels fungerede som rådgivere, dels ydede den fornødne beskyttelse, således stammelederne turde skifte side. Præsident Barack Obamas afsmag for at erstatte droner med ’støvler på landjorden’ – og altså militære tabstal – har betydet, at stammer, der i det stille er modstandere af Islamisk Stat, ikke vil risikere at sætte sig op imod jihadisterne.
Da nogle alligevel gjorde det i 2014, nemlig i Ramadi, provinshovedstaden i Anbar, blev de slagtet. Først i maj i år blev Ramadi generobret af irakiske regimestyrker efter et år med Islamisk Stats rædselsregime.
Rusland – og Iran via egne specialstyrker og aflæggeren Hizbollah i Libanon – er til stede på landjorden i Syrien og kan konfrontere Islamisk Stat.
Og hvis man kan fæste lid til Vladimir Putins udtalelser i Antalya i afvigte weekend, er han rede til at påtage sig ‘ejerskabet’ af den syrisk løsning – som so oder so også vil indbefatte en rolle til Bashar al-Assad.
Måske netop det var Putins besked til Erdogan, da de sludrede sammen.

