Proukrainske militser opstår som led i valgkamp
Flere bevæbnede ukrainske militsgrupper skyder op i de østlige provinser. Politikere vækker modstandsgrupperne for at trække stemmer, siger eksperter, der frygter, at de ukontrollerede grupper optrapper konflikten
Aktivister fra Højre Sektor ved deres base i en landsby i Dnipropetrovsk-regionen i det østlige Ukraine diskuterer lokale såkaldte ’selvforsvarsgrupper’.


 
	I Østukraine er proukrainske militsgrupper begyndt at blande sig i konflikten med de prorussiske separatister. Militsgruppernes tilstedeværelse viser med al tydelighed, at statens essentielle instrumenter som politi og sikkerhedsvæsen ikke er stærke nok til at håndhæve suverænitet og magtmonopol, siger Ukraine-ekspert og lektor ved Syddansk Universitet Søren Riishøj.

	Grupperne bliver finansieret af rige oligarker eller politiske grupperinger uden om regeringen, og tilhørsforholdet gør, at situationen tilspidses.

	»Selvstændige hære og militsgrupper er en farlig cocktail, fordi de ikke kan kontrolleres,« siger han.

	Han mener, at det indtil videre er de nationalistiske grupper, der udgør den stærkeste kerne i den selvstændige modstandskamp og spår, at flere ukrainere vælger at deltage i militserne i takt med prorussernes overtagelse af områder i øst.

	»Det kan sagtens blive en reaktion, at ukrainere, der ser bølleoptøjerne i øst, i stigende grad melder sig til de her grupper,« siger han.

	Vælgere i sigte

	Også i valgkampen til det ukrainske præsidentvalg, som bliver afholdt den 25. maj, er militsgrupperne en måde at høste stemmer på. Mens radiostationen Radio Free Europe melder om, at kun en enkelt prorussisk kandidat benytter sig af valgplakater i Kijev, har den tidligere premierminister og præsidentkandidat Julia Timosjenko droppet traditionelle valgkampsmetoder til fordel for at dedikere sit parti til at agere modstandsbevægelse.

	Fjenden er Rusland, der orkestrerer angreb på det østlige Ukraine, siger Timosjenko. Derfor skal hendes parti, Fædrelandsforbundet, deltage i modstanden under navnet Den Nationale Modstandsbevægelse.

	»Jeg har besluttet, at jeg vil gøre alt, hvad jeg kan for at støtte den folkelige modstand. Derfor opfordrer jeg alle patrioter, som har deltaget i militære operationer, til straks at slutte sig til os,« sagde hun i forrige uge til ukrainsk tv.

	Præsidentkandidaten er ifølge meningsmålinger bagud i forhold til sin konkurrent, den rige forretningsmand Petro Porosjenko, der er favorit til at vinde valget. Timosjenkos træk er derfor et forsøg på at virke patriotisk og handlekraftig og samtidig udstille Porosjenko som en passiv svækling, siger Søren Riishøj.

	»Hun går Porosjenko på klingen og forsøger at fremstille ham negativt. Fordi de to kæmper om de samme stemmer,« siger han.

	Stemmefisker

	Udmeldinger om at vække det ukrainske folk til modstandskamp er populært, siger Peter Munk Jensen, senioranalytiker og Ukraine-ekspert ved Dansk Institut for Internationale Studier, DIIS.

	Han peger på, at udtalelser fra den siddende præsident om, at sikkerhedsstyrkerne ikke kan opretholde lov og orden i Østukraine, får politiske aktører til at manifestere deres magt ved at tage sten i egen hånd. De cirkulerende tv-billeder af vrede prorussere i jeans og elefanthuer, der med køller eller AK-47-geværer, slår vinduer ind og døre ned og erstatter ukrainske flag med russiske, vækker vrede i Vestukraine. Derfor øjner politikere, at de kan trække stemmer.

	»Timosjenko er håbløst bagud i valgkampen og er populist. Derfor denne udmelding,« siger han.

	Også partiet Højre Sektor, der har højrenationalisten Dmytro Yarosh som præsidentkandidat, ønsker at positionere sig politisk ved at fremstå magtfulde og handlekraftige. Dertil har de oprettet militsgruppen Donbass Special Battalion, som opererer i østprovinsen Donetsk.

	»Yarosh bruger også militsen til at stemmefiske i vest, hvor han står stærkt. Han ved godt, at han ikke får nogen stemmer i øst,« siger Peter Munk Jensen.

	Et mareridt for regeringen

	Donbass Special Battalion-militsen er en af de magtfulde proukrainske modstandsgrupper stationeret i øst. Gruppens ledelse har meldt ud, at den består af 300 kampklare ukrainere, der har været igennem en af Højre Sektors militstræningslejre. Det tal er dog ikke muligt at verificere med sikkerhed. Peter Munk Jensen forklarer, at Højre Sektor ligeledes havde folk forrest på barrikaderne på Maidan-pladsen, da gadekampene stod i Kijev mod specialpolitienheden Berkut.

	Modstandsgruppen agerer og opererer autonomt ud fra egne mål og uden om centralregeringen. Militslederne forsøger derfor at lovliggøre militsens handlinger ved at fremstå som samarbejdspartner med det ukrainske politi.

	»Militsen forsøger at legitimere deres indsats som værende samlet og koordineret med de øvrige konventionelle sikkerhedsstyrker i øst,« siger Peter Munk Jensen.

	Det fremgår ikke, hvad samarbejdet med politiet konkret går ud på, og Peter Munk Jensen understreger, at centralregeringen på ingen måde er interesseret i, at de autonome militsgrupper optrapper konflikten yderligere. Tanken om proukrainere og prorussere, der slår hinanden ihjel i gadekampe, er skrækscenariet, siger han.

	»Regeringen har ikke kontrollen. Hvis de havde, ville det ikke være kommet hertil. Grupperne er et mareridt for regeringen,« siger han.

	Russisk propaganda

	Senioranalytikeren henviser til tidligere udtalelser fra Kreml om, at Rusland ikke vil se passivt til, hvis Ukraine angriber egne borgere eller russiske interesser. Derfor står Ukraines centralregering i en farlig situation, når den ikke kan kontrollere de enkelte og bevæbnede militsgruppers handlinger.

	»Fascisterne er en rød klud i ansigtet på Rusland. Og aktioner fra Højre Sektor inviterer til optrapning af konflikten,« siger Peter Munk Jensen.

	Ligeledes passer fortællingen om nationalistiske modstandsgrupper perfekt ind i den russiske propaganda, der spiller på, at Ukraines nuværende regering er en flok illegitime fascister, der er ude på at undertrykke det russiske mindretal.

	»Det en lækkerbisken for Putin, for det bærer endnu mere brænde til bålet,« siger Peter Munk Jensen.

