Guatamala dømmer sine egne
For første gang nogensinde er sexslaveri blevet dømt som en krigsforbrydelse i det land, hvor forbrydelsen er blevet begået


 I 1981 ankom en militærdeling til den lille landsby Sepur Zarco i det østlige Guatemala. Her likviderede de først mændene. Bagefter kom de tilbage efter 15 kvinder, der først blev voldtaget foran børnene og derefter bortført til den lokale militærbase.
Fire af kvinderne formåede at flygte op i bjergene, hvor de måtte overvære deres børn dø af dehydrering. De sidste 11 kvinder var overladt til militærets nåde på basen. Der blev de holdt som husholdnings- og sexslaver, der systematisk blev voldtaget af enkelte officerer eller flere på en gang.
Sådan beskriver The Guardian et af de voldsomme overgreb, som fandt sted i begyndelsen af 80’erne, hvor borgerkrigen i Guatemala var på sit højeste, og hvor militærets etniske udrensning af indfødte indianere var i fuld gang.
Nu er to tidligere officerer, Esteelmer Francisco Reyes Girón og Heriberto Valdez Asij, blevet idømt i alt 360 års fængsel for forbrydelser mod menneskeheden, mord på en kvinde og hendes to døtre samt syv tilfælde af sporløst forsvundne mænd.
Endnu et skridt mod tilgivelse
Dommen mod Valdez og Reyes kommer som en stor lettelse for guatemalanske kvinder af indiansk herkomst, der har følt stor skam over overgrebenes karakter.
