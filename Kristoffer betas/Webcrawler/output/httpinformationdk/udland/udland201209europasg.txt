Europas grænse er lavet af papir
Bådflygtninge og grænseoverløbere er for offentligheden de typiske illegale immigranter i EU. Men de fleste ankommer på turistvisum
Mens bådflygtningene tiltrækker sig mediernes opmærksomhed, er der mindre fokus på den mest almindelige vej til en immigranttilværelse i Europa. De fleste illegale immigranter rejser nemlig ind i EU på et visum og går under jorden, når det udløber.


 Forlis ved Lampedusa, et lig fundet, 79 passagerer forsvundet i havet, meddelte nyhedsbureauet Adnkronos for en uge siden. Tilstrømningen af bådflygtninge til Sydeuropa fortsætter, men med formindsket styrke sammenlignet med 2011, da aftalen om grænseovervågning mellem Silvio Berlusconi og Muammar Gaddafi blev annulleret som følge af krigen i Libyen. Siden har de nye regeringer i Rom og Tripoli genoptaget samarbejdet. Derfor bliver Grækenland i stigende grad forvandlet til »Europas bufferzone«, påpeger landets minister for offentlig orden, Nikos Dendias, i The Wall Street Journal.
Ifølge EU’s grænseagentur, Frontex, krydsede 40 pct. af de 140.000 illegale immigranter, som i 2011 forsøgte at rejse ind i Schengen-området, grænsen til Grækenland. Således har Østrigs indenrigsminister, Johanna Mikl-Leitner, betegnet den græsk-tyrkiske grænse som »en åben ladeport«. Men på grund af ineffektiviteten i den offentlige forvaltning i Grækenland gør immigranter og flygtninge sig ikke mange forhåbninger om at få behandlet deres ansøgning om asyl eller humanitært ophold her og vælger i stedet at lade sig smugle ind andre EU-lande.
Men stadig flere forsøger at springe Grækenland over, fortæller Patrizia Buonamici fra FN’s flygtningehøjkommissariat i den syditalienske havneby Crotone:
»Vi har i løbet af de seneste måneder modtaget flere bådflygtninge, som ankommer direkte fra Tyrkiet. Det er især immigranter fra lande som Afghanistan og Pakistan, men også flygtninge fra borgerkrigen i Syrien.«
Handel med visa
Mens bådflygtningene tiltrækker sig mediernes opmærksomhed, er der mindre fokus på den mest almindelige vej til en immigranttilværelse i Europa. De fleste illegale immigranter rejser ind i EU på et visum og går under jorden, når tilladelsen udløber. Ifølge Frontex drejede det sig i 2011 om 350.000 personer.
»Opmærksomheden må rettes mod det problem,« udtaler Hugo Brady fra Centre of European Reform. »Grækenland er ikke årsagen til illegal indvandring i Europa, men et sårbart punkt.«
For at få turistvisum skal personer, der ikke stammer fra et af de 40 velstående lande, som EU har indgået grænseaftaler med, kunne dokumentere, at de kan forsøge sig selv under deres ophold. En familie på fire personer skal kunne dokumentere et rådighedsbeløb på 10.700 kr. for at få tilladelse til 14 dages turistophold i EU, mens en enlig turist skal disponere over 20.250 kr. for at kunne opholde sig lovligt i EU i 90 dage. Dertil kommer rejseomkostningerne og i mange tilfælde udgifter til mellemmænd, som hjælper aspirerende immigranter med trænge gennem bureaukratiet på de europæiske ambassader og konsulater.
Ifølge det italienske tidsskrift Terre di mezzo ligger tariffen for assistance til at opnå indrejsetilladelse til Europa på omkring 35.000 kr. i Senegals hovedstad, Dakar – inklusive udgifter til bestikkelse af personalet på ambassaderne.
»Hvis du vil have indrejsetilladelse til Europa, skal du gå til den italienske eller portugisiske ambassade. Hos dem er det lidt nemmere,« siger den senegalesiske mellemmand Mbaye Tukku til Terre di mezzo.
I 2008 blev Italiens konsul i Dakar fyret fra den italienske udenrigstjeneste efter beskyldninger om handel med turistvisa. Desuden er fremstillingen af falske visa et stigende problem. I 2011 blev knap 10.000 personer stoppet med falske rejsedokumenter ved indrejse i EU, rapporterer Frontex:
»Handlen med forfalskede dokumenter har forbindelse til den organiserede kriminalitet, da fremstillingen kræver sofistikeret teknologi.«

