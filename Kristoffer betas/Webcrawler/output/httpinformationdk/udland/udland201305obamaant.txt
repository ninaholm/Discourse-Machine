Obama antyder kursskifte i Syrien
I Libanon rystes stabiliteten af Hizbollahs trussel om at intervenere militært på det syriske regimes side – hvilket betyder enden på Libanons formelle neutralitet med deraf følgende sekterisk konflikt


 Præsident Obama var på dagsordenen, da jeg tirsdag aften landede i Beirut. Anledningen var hans øjensynlige tilbagetog fra USA’s hidtidige modvilje mod bevæbning af den syriske opposition, der har frustreret såvel den vestligt støttede syriske opposition som de involverede Golf-stater og EU-magterne Storbritannien og Frankrig. Golfstaterne – Qatar og Saudi-Arabien – har længe bevæbnet deres salafist-grupper i oppositionen, briterne og franskmændene har argumenteret for en ophævelse af EUs’ våben-embargo, men USA har været tøvende af frygt for, at vestlige våben falder i hænderne på de notoriske al-Qaeda-grupper, der mest effektivt bekæmper det syriske regime.
Også Imad, min libanesiske chauffør, havde hørt i nyhederne, at den amerikanske præsident havde sat sit sikkerhedsteam til at revurdere situationen i Syrien, hvilket han udlagde som første skridt mod en accept af våbenleverancer til angiveligt ’moderate og pålidelige’ grupper i FSA (Frie Syriske Armé). Denne udlægning blev støttet af et citat fra Washington: »Præsidenten har bedt Det Nationale Sikkerhedsråd om at identificere yderligere tiltag, så vi fortsat kan øge vores bistand,« sagde Caitlin Hayden, talskvinden for det natio-nale sikkerhedsråd, – med en underforstået antydning af, at Obamas ’røde linje’ dersom Syriens regime gribes i at bruge kemiske våben mod dets egen befolkning, nu er i spil.
Så efter Imad havde ønsket mig velkommen tilbage med den sædvanlige interesse for mit velbefindende, min familie, flyveturens forløb og vejret i Danmark, spurgte han: »Og hvornår falder han så?«
Jeg svarede, som jeg plejer, når jeg får det spørgsmål, og det får jeg ofte, selv af syrere: »Det ved kun Gud og muligvis Bashar selv.«
Øget spænding i Beirut
Det talte vi så om i bilkøen ved en kontrolpost, der ikke var der, da Imad havde kørt mig til lufthavnen tre uger tidligere.
»Der har været kontrolkaos hele dagen,« sagde han. »Måske har de nogle efterretninger, vi ikke ved noget om, måske har de hørt noget? Der var jo den bilbombe i Syrien i dag« – nærmere betegnet terrorangrebet i det centrale Damaskus tirsdag, der dræbte 13 civile.
»Hæren har været på stikkerne hele dagen,« tilføjede han og pegede på en kolonne af kampvogne, der blokerede den modgående kørebane.
Hvad hæren ’måske havde hørt’, var ikke bare nyheden om bilbomber i Damaskus de seneste to dage, men nok især Hizbollah-lederen Hassan Nasrallahs tv-tale samme tirsdag, der reelt markerer et brud med den ikkeindblandingspolitik, den libanesiske regering har opretholdt, lige siden den syriske konflikt brød ud 15. marts 2011 – en regering, hvor Hizbollah hele tiden har haft ministerposter.
»Syrien har rigtige venner i regionen og verden, og de vil ikke lade Syrien falde i hænderne på USA, Israel eller takfiri-grupper,« sagde Nasrallah med bevidst brug af ordet takfiri, betegnelsen for sunnitters kætterianklage mod shiaer.
»Det vil de ikke lade ske,« tilføjede Nasrallah og stillede retorisk spørgsmålet: »Hvad hvis denne farlige udvikling tvinger stater og modstandsgrupper til at træde ind på slagmarken i Syrien?«
Det er især den passus i talen, der har vakt bestyrtelse, da den bryder med den hidtidige såkaldte ’disassociering’, der formelt – om end ikke reelt – har holdt Libanon neutral i den syriske konflikt.
Nasrallahs provokation fik lederen af den vestligt orienterede sunni-kristne 14. marts-blok, tidligere premierminister Saad Hariri, til i går at udsende en bandbulle mod Guds Parti:
»Nasrallah afskriver den libanesiske stat ved at erstatte den med Hizbollah«, hed det i Hariris erklæring, som fortsatte: »og ved at forbinde Libanons skæbne med Syriens leder (Nasrallah) landet mod udslettelse«.
Saad Hariri har i to år levet i selvvalgt eksil i Saudi-Arabien og Frankrig af frygt for attentater mod sit liv, hvilket har skabt et vakuum i det libanesiske sunnisegment på ca. 30 pct. af befolkningen. Dette vakuum er nu udfyldt af militante svovlprædikanter i Tripoli og Sidon, der de seneste måneder har udsendt trusler mod Hizbollah og rystet den i forvejen skrøbelige stabilitet – og som i marts førte til den Hizbollah-dominerede regerings afgang.
Obamas kovending
Og selv om Hassan Nasrallah betonede, at han stadig er tilhænger af en politisk løsning, høres hans tale som den hidtil alvorligste trussel mod stabiliteten i Libanon, hvor den syriske borgerkrig indtil videre har været begrænset til episoder i grænseområdet i den nordlige Bekaa-dal og i Libanons næststørste by, Tripoli, med en halv million indbyggere, og hvor en enklave på 50.000 alawitter, præsident Bashar al-Assads shia-sekt, jævnligt angribes af ekstremistiske sunninaboer.
Om Nasrallah gik offentligt frem med sin trussel om direkte støtte til al-Assads regime som følge af de seneste ugers debat om det syriske regimes kemiske våben, eller om han havde en intern dagsorden, er svært at vurdere – Hizbollah udgør en stat i staten, og partiets loyalitet er, trods alle forsikringer om det modsatte, pantsat i Teheran. Men det er evident, at præsident Obamas antydning af en kursændring i spørgsmålet om våbenforsyninger til oppositionen kombineret med Nasrallahs ikke særligt forblommede trusler om at intervenere sammen med den iranske revolutionsgarde (der allerede nu er i Syrien som rådgivere) har øget risikoen for det scenario, den syriske præsiden, Bashar al-Assad, advarede mod allerede i 2011: At porten til helvede vil åbne sig.
Barack Obama fastholdt dog i sine udtalelser tirsdag, at der ikke er fuldgyldige beviser for, at hans ’røde linje’ – altså at det syriske regimes anvendelse af kemiske våben – vil medføre amerikansk militær indgriben.
»Hvis vi ender i forhastede konklusioner uden hårde, effektive beviser, kan vi ende i en position, hvor vi ikke kan mobilisere det internationale samfunds støtte,« (til intervention, red.), sagde præsidenten blandt andet.
Det er bevist, at kemiske våben har været anvendt på fire, muligvis fem lokaliteter – i begrænset omfang og i form af klorin- og saringasser – hændelser, som regimet og oppositionen gensidigt beskylder hinanden for.
Men der er ikke håndfaste beviser, og en FN-ekspertgruppe på 15 mand, der skal undersøge holdbarheden af anklagerne, kan ikke få adgang til Syrien, idet regimet kun vil lade dem efterforske et gasangreb i byen Khan al-Asal, men ikke et angreb i Homs, der fandt sted i december. I Khan al-Asal erobrede oppositionen en kemisk fabrik, der fremstiller en form for kloringas.
Oppositionen beskylder regimet for at anvende den muskellammende saringas, som vides at være på lager i det syriske militærs depoter.
Det ser ud, som om der lægges op til en snarlig beslutning.

