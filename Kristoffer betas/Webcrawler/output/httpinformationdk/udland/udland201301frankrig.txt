Frankrigs millionærskat er udskudt
Forfatningsrådet i Frankrig har annulleret den marginalskat, der skulle markere præsident Hollandes fordelingspolitiske ambitioner, og som fik berømte millionærer til at forlade landet


 I sin nytårstale forsikrede Frankrigs præsident, François Hollande, at regeringen »stadig vil kræve mere af dem, der har mest«. To døgn forinden havde republikkens forfatningsråd forkastet den socialistiske regerings mest omdiskuterede tiltag: Marginalbeskatningen på 75 procent for indkomster over en million euro. Millionærskatten, som bl.a. har fået skuespilleren Gérard Depardieu og andre velhavende franskmænd til at søge i udenlandsk skattely, skal »tilpasses, men med uforandret målsætning«, sagde præsidenten uden at forklare hvordan.
Millionærskatten ville have indbragt omkring 200 mio. euro, svarende til omkring en procent af den franske stats budgetterede skatteindtægter i 2013:
»Et lavt provenu for en skat med stor symbolsk indvirkning,« vurderer Le Monde og sætter marginalskatten i historisk, internationalt og europæisk perspektiv:
»Marginalskatten har tidligere været så høj, op til 90 procent i 1920’erne og i efterkrigstiden. I starten af 1980’erne var den stadig over 60 procent. Indtil 1960’erne havde USA lignende beskatning. Det ville til gengæld have været den højeste marginalbeskatning i Europa. Med 57 procent var Danmark det land, der i 2007 havde den højeste marginalbeskatning.«
Upopulære kendelser
I august traf Forfatningsrådet en omstridt beslutning, da reglerne i EU’s finanspagt, som trådte i kraft ved årsskiftet, blev fundet i overensstemmelse med forfatningen. Frankrig risikerer derfor nu bødestraf for budgetunderskud, som alle regeringer i landet siden 1970’erne har opereret med.
I 2011 blev budgetunderskuddet under Nicolas Sarkozy dog nedbragt med over fem procent. Nedskæringerne er ikke populære blandt socialisterne og deres vælgere:
»Vi bryder os ikke om denne pagt, det er arven efter Sarkozy,« udtalte Elisabeth Guigno, den socialistiske formand for parlamentets udenrigspolitiske udvalg, da indskrænkningen af den franske regerings finanspolitiske spillerum i efteråret blev ratificeret af parlamentet:
»Merkel insisterede, fordi Frankrig har brudt stabilitetspagtens regler (om maksimalt tre procents budgetunderskud, red.) siden 2003.«
Igen gik Forfatningsrådet beslutning imod folkestemningen (60 procent af befolkningen er tilhængere af millionærskatten). Men denne gang gik den også imod regeringens vilje.
Ifølge Forfatningsrådet burde marginalskatten have været baseret på husstandsindkomsten i stedet for personindkomsten. Et ægtepar, hvor begge parter tjener lidt mindre end en million, ville altså slippe for marginalskatten.
Trods kritik fra oppositionen, hvor navnlig det borgerlige UMP har dramatiseret konsekvenserne af millionærernes flugt fra fædrelandet, insisterer regeringen dog på, at det franske skattesystem bør være mere progressivt:
»Regeringen vil fremsætte et nyt lovforslag, som er i overensstemmelse med de principper, der ligger til grund for Forfatningsrådets kendelse,« siger premierminister Jean-Marc Ayrault.
Svær kamp
Ifølge webavisen Mediapart udgør millionærskatten venstrefløjsregeringens politiske »lændeklæde«.
Hollande blæser også til kamp mod arbejdsløsheden. Præsidenten står over for to store udfordringer i 2013, vurderer Le Monde:
»På den ene side lider han af et troværdighedsunderskud, som blev understreget af Forfatningsrådets beslutning om at annullere beskatningen, hvilket har givet beskyldningerne mod regeringen for politisk ’amatørisme’ fornyet kraft,« skriver avisen i sin nytårsleder:
»På den anden side kan Hollandes strategi om ’opstramning’ – statsgæld, konkurrenceevne, vækst – kun bære frugt på mellemlangt eller langt sigt. Uden en væsentlig forbedring af de internationale og europæiske konjunkturer er der ikke det store grundlag for at håbe, at kampen mod arbejdsløsheden kan vindes,« vurderer Le Monde.

