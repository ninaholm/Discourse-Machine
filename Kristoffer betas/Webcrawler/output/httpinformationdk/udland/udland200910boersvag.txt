Børsvagthund: 'Nu kommer vi efter jer'
I sidste uge blev hedgefondmilliardæren Raj Rajaratnam sigtet for omfattende insider-handel, og hele hedge-fondssektoren kan godt regne med, at der kom-mer flere lignende sager, advarer den amerikanske værdipapirkommission


 NEW YORK - Da FBI i sidste uge anholdt den srilankanskfødte hedgefondmilliardær Raj Rajaratnam, må det have rislet koldt ned ad ryggen på en hel del af hans rivaliserende hedgefond-bestyrere.
Kilder i Wall Streets børstilsyn, Securities and Exchange Commission (SEC), siger da også, at der er flere civile søgsmål og strafferetssager i sigte. Hedgefondbestyrerne er nødt til at lære at skelne mellem på den en side at finkæmme alle tænkelige kilder til nye investeringstips på den ene side og insiderhandel på den anden. Og de må hellere lære i det i en fart.
Affæren om hedgefonden Galleon tegner ifølge SEC til at blive den største insiderhandelskandale nogensinde, som involverer en hedgefond. Ud over Galleons bestyrer Rajaratnam involverer den ledende medarbejdere fra Mc-Kinsey og IBM og insiderinformationer om bl.a. Google og hotelkæden Hilton. De amerikanske børsmyndigheder SEC har angiveligt optrævlet en større gruppe af mennesker, der har tjent mere end 100 milloner kr. på at insiderhandler og har indtil videre sigtet seks navngivne personer.
Spørgsmålet er nu, hvorvidt hele hedgefondsektoren hænger fast i insiderhandel, eller om Galleon-affæren er en enkeltstående sag med nogle virkeligt brodne kar i hovedrollen - eller om Rajaratnam er uretmæssigt anklaget, sådan som han straks bedyrede over for sine medarbejdere og investorer.
Viden er magt
Det var dog formentlig kun et spørgsmål om tid, før hr. Rajaratnam eller en som han endte på anklagebænken, og det er svært at forestille sig, at han bliver den sidste.
»Det ville være klogt,« tordnede SEC's ledende ordenshåndhæver, Robert Khuzami, efter anholdelserne i Galleon-affæren, »for investeringsrådgivere og selskabsledere følger med i denne sag, gransker deres egne interne transaktioner, tager bestik af SEC's og andres øgede fokus på hedgefondhandel, og derpå overvejer hvilken lære der kan drages med relevans for deres egne aktiviteter.«
Med andre ord: I kan godt regne med, at vi kommer efter jer.
Nu er viden som bekendt magt. Og på Wall Street er viden også profit. Store dele af hedgefond-branchen er involveret i kortfristet handel og forsøger at score hurtige penge på hastige ryk i aktiepriser, der kan være udløst af  profitadvarsler eller en overtagelse. Hærskarer af tradere og analytikere er derfor ansat for at jagte alle tænkelige oplysninger, der kan sætte dem i stand til at gætte, hvad der forestår. Mange er netop ansat, fordi de har gode kilder i en bestemt branche, med et netværk af kontakter, der sætter i dem i ideel position til at opstøve nyheder, vurderinger og rygter om de seneste udviklinger.
Detailhandelanalytikere bruger således en masse tid på at tale med butikschefer eller leverandører eller opspore anekdotiske fingerpeg, som de så kan ekstrapolere til markedstendenser. Landbrugsanalytikere vil tilsvarende interessere sig levende for detaljerede vejrudsigter, som kan hjælpe dem til at beregne sandsynlige høstudbytter. Teknologianalytikere vil konstant kime deres kontakter i branchen ned for rygter om den næste nye dims fra Apple eller dets konkurrenter. Og finansjournalister, der er faldet over et eller andet scoop, kan også være helt sikre på at blive bombarderet med e-mails fra obskure hedgefond-bestyrere verden over, der rigtig godt kunne tænke sig lidt ekstra informationer om historien.
Over stregen - igen
Galleon er næppe den eneste hedgefond, som var under et ubarmhjertig pres for at opspore nye tip, men takket være den skandale, der brød ud i sidste uge, ved vi nu en masse om, hvordan dette pres blev anvendt.
Hver morgen klokken 8.35 præcis samlede Rajaratnam sin stab på 70 tradere og analytikere for at drøfte de seneste ideer til kortfristede handler. De, som kom for sent, blev idømt en bøde på 25 dollar. Og de, som ikke syntes at have næse for hottere tip på deres udvalgte del af aktiemarkedet, end man kunne få fat i andre steder, kunne være sikre på at falde hurtigt i unåde. Det var et kontor af den slags, hvor alfahan-personligheder råbte ubehersket ad hinanden, og hvor dårlige investeringspræstatoner ganske enkelt ikke blev tolereret. Takket være Rajaratnams fortid som teknologianalytiker for Needham & Co, før han oprettede Galleon med sine kompagnoner i 1997, blev denne hedgefond set som en af de kløgtigste og mest velorienterede i New York overhovedet. Men gang på gang blev den taget i at gå over stregen og opsøge insiderviden om oplysninger, som Rajaratnam og hans tradere udmærket vidste ikke burde være kommet deres næse forbi. Anholdt og sigtet med ham sidste fredag blev to flere chefer fra to af verdens største teknologivirksomheder, Intel og IBM.
Galleon påstås at have optjent et overskud på 20 millioner dollar i kraft af ulovligt opnåede oplysninger: Fra et investorfirma, der havde arbejdet med at forberede pressemeddelelsen om Googles profitadvarsel i 2007 og fra forhåndsviden, der var formidlet videre af en tredjeparts-informant og fra Robert Hindsgaul, en IBM-chef så højt på strå, at han var bragt på tale som et emne til posten som ny administrerende direktør; endvidere fra forhåndsoplysninger om arabiske investeringer i chipfabrikanten Advanced Micro Devices og fra en McKinsey-konsulent, der også havde kendskab til AMD.
Hvad gør den slags til insiderhandel?
»Masser af mennesker hører masser af ting og mængder af oplysninger,« siger Christopher Clark, en tidligere amerikansk statsanklager, der nu fungerer som forsvarsadvokat for finansfolk. »I modsætning til det indtryk, man får ved at se film som Wall Street, kan man sagtens støde på oplysninger, som ingen andre har og drive handel på dem. Problemet opstår, når man har fået disse oplysninger i strid med nogens tillidsforpligtelser eller pligt til ikke at drive handel.«
Clark, der nu arbejder for advokatfirmaet Dewey & Leboeuf og for nylig med succes forsvarede milliardæren Mark Cuban mod anklager om insiderhandel, fortæller, at hedgefond-bestyrere ofte er forstandige nok til at indhente juridisk rådgivning om de kan drive handel på givne oplysninger.
»Investorer har al mulig interesse i at få fuld klarhed over kilden til deres oplysninger. Selv om de får medhold i en retssag, kan den blotte anklage om insiderhandel koste dem millioner af dollars og føre til meget dårlig presseomtale.«
Erklærer sig uskyldig
SEC indbragte et rekordstort antal tilfælde - 61 - af formodet insiderhandel for retten i 2008, bl.a. takket være ny software, der kan afsløre, hvilke firmaer, der rutinemæssigt bevæger sig på den rigtige side af aktiepris-ryk, og hvilke der ikke gør. Og der er også taget en anden ny taktik i brug i kampen mod de kriminelle spekulationer. Som anholdelserne i Galleon-affæren viser, har FBI har brugt aflytninger af private telefonlinjer til at overhøre samtaler mellem mistænkte og deres kontakter. De mest forsigtige tradere er da også for længst holdt op med at føre samtaler med kilder via e-mail eller over virksomhedens telefonlinjer. I sagen mod Rajaratnam forventes anklagemyndigheden i høj grad at bygge sin bevisførelse på udskrifter af aflyttede opkald, som juryen derfor vil få lejlighed til at finkæmme med henblik på at afgøre, om tiltalte vidste, at deres kilder videregav oplysninger, som de havde pligt til at holde hemmeligt.
Onsdag i denne uge stod det så klart, at Raj Rajaratnam opgiver at redde sin hedgefond, efter at det er kommet frem, at hans investorer kræver 3,7 milliarder dollar tilbagebetalt. Galleon er nu begyndt at sælge de lettest omsættelige aktier i sin portefølje, men det vil kunne tage tid at finde købere til dets større poster i small cap-aktier, advarer fonden sine klienter.
»Det er et privilegium at bestyre investorers kapital, og det er et ansvar, jeg altid har taget meget alvorligt,« skriver Rajaratnam i et brev til sine investorer.
»Jeg vil gerne igen understrege, at jeg er uskyldig i alle sigtelser, og at jeg vil forsvare mig selv imod disse anklager med den samme ildhu og fokus, som jeg har brugt på at investere vore investorers kapital.«

© The Independent og Information Oversat af Niels Ivar Larsen

