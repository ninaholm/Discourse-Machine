Atominspektører til Syrien



 Et hold IAEA-inspektører vil besøge Syrien den 22.-24. juni for at undersøge amerikanske beskyldninger om, at Damaskus hemmeligt byggede en atomreaktor, siger IAEA's generaldirektør i dag.
Det formodede atomanlæg blev i september i fjor ødelagt af et israelsk luftangreb.
"Det er nu blevet aftalt, at et hold fra agenturet vil besøge Syrien i perioden 22.-24. juni. Jeg ser frem til Syriens fulde samarbejde i sagen," siger generaldirektør Mohamed ElBaradei.
Den egyptiske IAEA-chef har ikke oplyst, om Syrien vil give inspektørerne lov til at undersøge al-Kibar anlægget, der blev bombet af Israel. 

