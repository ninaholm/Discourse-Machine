Obama barsler med råd, der skal stoppe massedrab
Trods de blandede erfaringer med NATO's militære indgriben i Libyen vil præsident Obama nu styrke USA's beredskab og oprette et koordinerende panel, som skal have retningslinjer rede til at forebygge og sætte en stopper for massedrab og folkemord


 BOSTON - Præsident Barack Obama planlægger at nedsætte et permanent koordineringspanel inden for det amerikanske regeringsapparat, der i fremtiden vil få ansvar for at styre USA's reaktion på systematiske menneskeretsovertrædelser, massedrab og folkemord i andre nationalstater.
Obama offentliggjorde initiativet i en forordning i sidste uge, hvori han beordrer sine medarbejdere i det nationale sikkerhedsråd samt repræsentanter fra en række ministerier, herunder Pentagon og forskellige regeringsagenturer, til at udvikle et nyt og grydeklart koncept og medfølgende manual til forebyggelse mod masse-drab på civile og mulige indgreb af forskellig karakter.
Arbejdet skal i løbet af 120 dage munde ud i dannelsen af et styrende panel kaldet Atrocities Prevention Board.
Tidligere amerikanske regeringer har flygtigt nævnt i deres nationale sikkerhedsdoktriner, at USA sidder inde med et særligt ansvar for at forebygge og stoppe masse-drab og folkemord.
Præsident Obama er den første præsident til at tage konsekvensen og skabe de institutionelle rammer og en operativ strategi til at udmønte dette løfte i virkelighed.
Panelets opgave vil først og fremmest bestå i at danne det koordinerende organ og herefter lave en manual, der vil indeholde en række redskaber fra bedre overvågning af konfliktpunkter, et analyseapparat til at decifrere informationerne, værktøjer til at lægge pres på regeringsmyndigheder eller militsgrupper og i yderste nødsfald forberedelser til at gribe ind med militær magt en mulighed, som præsident Obama ikke udelukker i sin forordning.
Skepsis i Pentagon
Det militære aspekt er lige så kritisk som kontroversielt. En særlig doktrin for interventioner mod massedrab og folkemord udarbejdet i Pentagon kunne utvivlsomt tjene som en afskrækkende faktor på parterne i en væbnet konflikt.
Men i Forsvarsministeriet og generelt i militære kredse finder man også stor skepsis over for denne type militære indgreb.
»Problemet er, at vi i militæret ikke kan blive ved med at påtage os nye operationer i en tid med økonomisk smalhals. At sadle om og planlægge og træne i humanitære interventioner ville kræve nye budgettilskud,« sagde en højtstående officer i det amerikanske flyvevåben sidste forår til Information. Han ønskede at være anonym.
På den anden side har officerer ved Army War College Peacekeeping and Stability Operations Institute og akademikere på Harvard Universitys Kennedy-skole siden 2007 arbejdet sammen om at udvikle en håndbog, der kunne tjene som Pentagons manual for militære indgreb af forskellig type. Den er for nylig blevet offentliggjort og bærer titlen Mass Atrocity Response Operations; A Military Planning Book. 
Tidligere viceforsvarsminister Sarah Sewall, lektor på Harvard, har ledet den civile del af projektet. Hun ville i sidste uge ikke udtale sig til Information. Hendes 'alter ego', Sally Chin, har dog i amerikansk presse forklaret ideen bag projektet.
»Vi råder ganske enkelt ikke over en manual, der kan vejlede militære øverstbefalende, planlæggere og politikere, når de skal tage stilling til, om vi skal lade vores styrker gribe ind og forebygge eller hindre et massemord,« siger hun.
Relevante spørgsmål
	Håndbogen søger at besvare spørgsmål som: Hvordan skelner man mellem civile og kombattanter? Hvad sker der, hvis den gruppe, der anses for at være ofre, pludselig bliver gerningsmænd? Hvor stort et ansvar bærer indgriberne for de civiles velvære, som de har reddet? Hvad gør man, hvis en humanitær intervention forvandles til en borgerkrig?
Det er alle sammen spørgsmål, som er blevet relevante i forbindelse med NATO's overholdelse af en flyveforbudszone og militære angreb på libyske styrker.
Projektleder Sewall gav i maj i avisen Wall Street Journal præsident Obama beskeden ros for Libyen-aktionen.
»Nogle aspekter af operationen, som f.eks. den hurtige reaktionstid, var eksemplarisk, men der var en mangel på fremsynethed og grundige overvejelser forinden,« sagde hun.
Obama har i sin korte regeringstid på to og et halvt år været stillet over for flere massakrer på civile i udenlandske konflikter end nogen tidligere præsident efter Den Kolde Krig. Det gælder Sudan, Sri Lanka, Kirgisistan, Elfenbenskysten, Dubai, Yemen, Libyen og Syrien. Det internationale samfund har kun interveneret med militære midler i Libyen og Elfenbenskysten for at stoppe væbnede styrkers drab på civile, begge gange under et FN-mandat.
I de andre brændpunkter har vestlige magter nøjedes med og Sikkerhedsrådet kunne kun blive enig om at benytte diplomatiske demarcher og økonomiske sanktioner. I Sudans Darfur-region har den Afrikanske Union udstationeret en fredsbevarende styrke, også under et FN-mandat.
Det fælles ansvar
	Den underliggende årsag til Obamas initiativ skal dog ses i lyset af summen af de mange massedrab og folkemord siden afslutningen på Den Kolde Krig i 1991. Det førte i 1990'erne til FN-generalsekretær Kofi Annans formulering af konceptet humanitære interventioner i forbindelse med folkemordet i Rwanda og de efterfølgende borgerkrige på Balkan-halvøen og på Timor i det indonesiske øhav.
I 2005 blev begrebet humanitære interventioner kodificeret i folkeretten på et FN-topmøde i New York. Her enedes alle FN's medlemslande om, at de bærer et fælles 'ansvar for at beskytte civile' i tilfælde, hvor enkeltstaters regeringer ikke magter eller afviser deres internationale pligt til at stoppe massedrab mod civile på deres territorium.
NATO's flyveforbud over Libyen i marts og franske styrkers militære intervention i april i landets tidligere afrikanske koloni Elfenbens-kysten er de første eksempler på anvendelsen af dette nye kodeks i folkeretten.
Indgrebet i Libyen og Elfenbenskysten adskilte sig imidlertid på vigtige punkter, siger Lawrence Woocher, der er specialist i konfliktforebyggelse på United States Institute of Peace i Washington D.C. en tænketank, som modtager finansiel støtte fra forbundsregeringen.
Egnede konflikter
	»Beslutningen om at indføre et flyveforbud over Libyen blev taget over hals og hoved i en meget presserende situation, hvor hverken USA eller andre lande havde haft tilstrækkelig tid og nok indsigt i situationen til at bringe forebyggende indgreb og kontante magtmidler på bane,« siger Woocher.
»Hvis vi forestiller os, at Obamas panel havde eksisteret, er det ikke engang sikkert, at Libyen havde været på dets radarskærm i ret lang tid. Som et minimum kan man dog sige, at nogle andre handlingsoptioner havde ligget på bordet til afbenyttelse.«
Nogle mere relevante eksempler på et fremtidigt koordineret amerikansk og internationalt svar på masse-drab mod civile kan man ifølge Woocher finde i konflikter som i Darfur, den etniske vold efter valget i Kenya 2007 og borgerkrigen efter præsidentvalget i Elfenbenskysten i 2010-11.
»I disse situationer ville det have været formålstjenstligt at have et regeringspanel til at analysere situationen, mens det trak op til konflikter. Man kunne have anbefalet forskellige forebyggende indgreb fra en specielt udarbejdet håndbog,« mener den amerikanske specialist i konfliktforebyggelse.
I den anden ende af spektret ligger Syrien, hvor Assad-regimet i de seneste tre måneder skal have dræbt op til 2.000 civile, hvoraf kun få skal have været bevæbnet.
»I Syrien har stormagterne vidt forskellige interesser. Derfor har det været så svært at få en ikkebindende og tandløs resolution gennem Sikkerhedsrådet,« siger Woocher. Det betyder imidlertid ikke, at Syrien på forhånd var en tabt sag.
»Stormagter har altid en chance for at påvirke et regimes adfærd, inden det begynder at føle sig dødeligt truet af et indre oprør og slår brutalt ned. Man må frem for alt erkende, at regimer kun går i krig mod deres egen befolkning, når de føler, at de er involveret i en eksistentiel kamp for overlevelse,« pointerer Lawrence Woocher.

