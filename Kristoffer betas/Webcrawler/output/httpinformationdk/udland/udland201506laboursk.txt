Labours krise er socialdemokratismens krise
Det britiske Labour-parti er ikke det eneste europæiske socialdemokratiske parti i krise. Venstrefløjen er et skridt bagefter og har ladet andre definere debatten, siger iagttagere


 Var Ed Milibands Labour for venstreorienteret? Eller var problemet snarere, at partiet accepterede det konservative økonomiske narrativ om nødvendigheden af nedskæringer?
På dagen, hvor partiet sparker gang i en knap tre måneder lang valgkamp om formandsposten, er dét de to dominerende forklaringer på partiets valgnederlag.
Ingen – inklusive de fire formandskandidater – har sat Labours krise ind i en større europæisk sammenhæng. I stedet konkurrerer de – ifølge Guardian-analytiker John Harris – på de små forskelle.
»Ingen højtstående Labour-personlighed har indtil videre nævnt den fortsatte krise i europæisk socialdemokratisme, konkretiseret af François Hollandes betændte magteksperiment, de store problemer for centrum-venstre i Skandinavien og det tyske SPD’s sørgelige tilstand,« skriver han i en klumme.
Netop dette perspektiv kan der være god grund til at kigge nærmere på, siger Patrick Diamond, næstformand for tænketanken Policy Network.
»Der er vigtige fællestræk mellem de nordeuropæiske socialdemokratiske partier i bl.a. Storbritannien, Danmark, Holland og i nogen grad Frankrig,« siger Diamond.
Dionyssis Dimitrakopoulos, seniorlektor i politik på Birkbeck University of London, er enig.
»Der er en række indlysende problemer på tværs af de europæiske socialdemokratiske partier – først og fremmest identitetsspørgsmålet. Siden 1990’erne er partierne rykket for tæt på højrefløjen, og deres økonomiske politik er blevet for ens,« siger han.
Tre store problemer
Begge identificerer de samme tre hovedområder, der har givet socialdemokraterne problemer i de seneste år: immigration, EU og økonomi.
»Den faglærte arbejderklasse er bekymret over immigration. Der er en fornemmelse af, at det er ude af kontrol og presser lønningerne. Det andet problem for socialdemokraterne er, at de har tendens til at være pro-europæiske, og inden for denne vælgergruppe er der en voksende skepsis over for EU,« siger Patrick Diamond og tilføjer, at partierne i kølvandet på finanskrisen ikke er kommet med et alternativ til højrefløjens nedskæringspolitik.
»Keynesianisme virkede i 1930’erne, men i et globalt økonomisk system har folk svært ved at tro på, at en enkeltstående regering kan løse en så dyb krise gennem stimulering af et enkelt lands økonomi. Og socialdemokraterne er ikke kommet med et alternativt økonomisk paradigme, så de er blevet fanget mellem at blive anset for at være for tæt på centrum-højrefløjens politik og for ikke at have et alternativ,« forklarer han.
Et skridt efter centrum-højre
Dimitrakopoulos mener, at socialdemokraterne på alle tre områder er et skridt bagefter centrum-højrefløjen.
»Vi kunne ikke bruge keynesianisme under krisen på grund af de regler (for budgetunderskud og gæld, red.), EU selv havde vedtaget. Socialdemokratierne har været et skridt bagefter i forhold til udviklingen af EU og har derfor gjort det svært for sig selv,« siger han og påpeger, at det samme nu er tilfældet i forhold til indvandrerdebatten.
»Der er masser af økonomisk research, der viser, at EU-immigration bidrager positivt til et lands økonomi, men det vil ingen lytte til, hvis de i et årti har fået at vide, at immigration er problemet. Socialdemokraterne har tilladt andre at definere debatten, og da det gik op for dem, at det var en fejl, var det for sent,« siger Dimitrakopoulos.
Begge mener, at socialdemokraterne står over for en enorm udfordring, hvis de skal vende udviklingen. Skal de for eksempel rette ind efter de traditionelle vælgeres EU- og indvandrerskepsis?
»Det er et dilemma, men jeg har ikke set nogen beviser for, at det har givet succes at kopiere populisternes budskab. Det, der er brug for, er troværdig ledelse og en erkendelse af, at det ikke fungerer at gå til valg på en gammeldags keynesiansk dagsorden. Der er behov for en ny vækstmodel,« siger Diamond.
Dimitrakopoulos er enig i, at »socialdemokraterne aldrig har været særligt gode til populisme«.
»Det er ikke en del af deres dna, så når de prøver, opdager folk det, og så vil de altid vælge den rene vare,« siger han og anbefaler partierne at søge tilbage til deres rødder og bryde med den generation, der har stået i spidsen i de seneste 20 år.
»Uden nye ansigter – folk, der ikke er associeret med 90’ernes politik – vil vi ikke se nogen forandringer,« siger han.

