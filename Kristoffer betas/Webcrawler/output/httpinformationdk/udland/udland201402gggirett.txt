GGGI: Vi har rettet op på det meste
Mange af de kritikpunkter, en spritny undersøgelse har påpeget, er der allerede rettet op på, siger GGGI


 
	Selvom det ikke er mere end tre uger siden, revisionsfirmaet Deloitte lagde sidste hånd på sine rapporter om klimaorganisationen Global Green Growth Institute, er der allerede rettet op på en lang række af de kritikpunkter, undersøgelsen kom med.

	Det siger GGGI i sit svar på rapportens konklusioner.

	»Det er vigtigt at notere sig, at mange af ufuldkommenhederne nævnt i vurderingerne er blevet eller er ved at blive adresseret af det nye økonomistyringssystem, som var ved at blive rullet ud, mens undersøgelserne foregik,« skriver GGGI’s ene vicegeneraldirektør, Robert Dawson, i svaret.

	Undersøgelsen blev sat i gang af den norske regering i kølvandet på efterårets skandaler om overforbrug og økonomiske uregelmæssigheder i klimaorganisationen.

	Den hurtige oprydning skyldes ifølge GGGI, at undersøgelsen, som fandt sted i november og december, kun omfatter perioden januar-september 2013.

	Ifølge svaret var organisationen allerede i oktober begyndt at rette op på punkter som uigennemsigtige budgetter og manglende efterlevelse af udbudsreglerne.

	Ifølge eksperter var det allermest kritisable i rapporterne, at GGGI på sit landekontor i Etiopien sidste år havde haft et underforbrug på 86 procent. Det vil nemlig sige, at organisationen ikke har udført det arbejde, den skulle. På dette punkt erkender GGGI problemet og lover at gøre det bedre i år:

	»Planlægningsprocessen for 2014 er nu næsten fuldført, og vil dække aktiviteter for dette år, kernen af medarbejderstaben er på plads med rekruttering til de tilbageværende poster i fuld gang og planlægningen er mere realistisk baseret på umiddelbare erfaringer,« lyder det i GGGI’s svar.

	Oven på rapporterne besluttede Norge for nylig at genoptage sin støtte til organisationen. Den danske regering meldte i går ud, at den agter at forny støtten med yderligere 90 millioner kroner over de næste tre år.

	 

	 

