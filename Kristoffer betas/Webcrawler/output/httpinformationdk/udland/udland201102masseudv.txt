Masseudvandring fra Tunesien skræmmer EU
Tusinder af tunesere er i de seneste dage og nætter ankommet til den italienske ø Lampedusa, mens andre er omkommet under overfarten. EU-landene betragter primært udviklingen i Nordafrika som en sikkerhedstrussel, hævder eksperter
Den lille italienske ø Lampedusa er i de seneste døgn blevet 'invaderet' af afrikanske bådflygtninge med kurs mod EU. Det har blandt andet fået den italienske indenrigsminister, Roberto Maroni, til at opfordre EU til at hjælpe Italien med at afbøde den usædvanlige tilstrømning til Lampedusa, som lørdag blev erklæret i humanitær nødstilstand.


 I løbet af de seneste døgn er over 5.000 flygtninge fra Tunesien ankommet til den italienske ø Lampedusa. Indtil 2008 var den lille ø med blot 6.000 indbyggere, som ligger mellem Nordafrika og Sicilien, målet for de fleste bådflygtninge fra det afrikanske kontinent med kurs mod EU. Men som følge af en bilateral aftale mellem Italien og Libyen bliver bådflygtningene nu stoppet på åbent hav og sendt retur til det nordafrikanske land, som ikke har tilsluttet sig de gældende flygtninge- og menneskerettighedskonventioner.
EU-landene har i årevis udliciteret håndteringen af migrationsstrømmene, selv om almindelige borger- og frihedsrettigheder har været suspenderet som følge af undtagelsestilstande i lande som f.eks. Tunesien og Egypten:
»Man har reelt set postet penge og grænseovervågningsudstyr ind i politistater, så der er meget lidt overensstemmelse mellem EU's værdipolitiske udmeldinger og den faktiske flygtningepolitik,« siger Martin Lemberg-Pedersen, ph.d.-stipendiat i grænsepolitik ved Københavns Universitet, og tilføjer: »Demokrati i Nordafrika bliver af EU-landene primært opfattet som en ny sikkerhedstrussel.«
Indenrigsminister Roberto Maroni fra det norditalienske separatistparti Lega Nord har tilbudt overgangsregeringen i Tunis at sende politifolk til landet, som skal bevogte kystlinjen og dermed bremse flygtningestrømmen. En talsmand for den tunesiske overgangsregering udtaler til tv-stationen Al-Arabiya, at det italienske forslag er »uacceptabelt« og betegner Maroni som en repræsentant for »den racistiske højreekstremisme«.
Restriktiv asylpolitik
For en uge siden advarede NATO's generalsekretær, Anders Fogh Rasmussen, om, at de folkelige opstande i Nordafrika kunne medføre øget tilstrømning af indvandrere til Europa. Det europæiske grænseagentur Frontex bistår medlemslandene med bevogtning af EU's ydre grænser, hvilket f.eks. har reduceret tilstrømningen fra Vestafrika til De Kanariske Øer markant.
Finansieringen af Frontex koster således også EU-landene stadig flere penge. I 2005 kostede agenturet 6,2 millioner euro, mens budgettet i 2009 var steget til 83,2 millioner euro. Det har mærkbar indvirkning på flygtningeruterne:
»Migrationsstrømmene tilpasser sig hurtigt den europæiske indsats,« siger Martin Lemberg-Pedersen og påpeger, at mange flygtninge som konsekvens af grænsekontrol og bilaterale hjemsendelsesaftaler nu vælger den lange og farlige vej til Sydamerika i stedet for Europa:
»Mistænkeliggørelsen og kriminaliseringen af selve migrationsfænomenet har ført til en situation, hvor snart sagt de eneste fælleseuropæiske initiativer, som de nationale regeringer tør bakke op om, er udbygningen af unionens restriktive asylpolitik,« mener Martin Lemberg-Pedersen.
Roberto Maroni opfordrer EU til at hjælpe Italien med at afbøde den usædvanlige tilstrømning til Lampedusa, som lørdag blev erklæret i humanitær nødstilstand:
»Det er absolut nødvendigt, at regeringslederne fra de 27 EU-lande bliver indkaldt til et møde, for situationen kan sammenlignes med Berlinmurens fald,« siger den italienske indenrigsminister.
EU-kommissionen har bedt den italienske regering om at specificere, hvilken form for hjælp der er brug for. De italienske myndigheder har foreløbig valgt at genåbne modtagecentret for flygtninge på Lampedusa, som blev lukket som følge af den velfungerende grænsekontrol i Den Sicilianske Kanal inden opstanden i Tunesien.
Vestens bolværk
Under Zine al-Abidine Ben Alis styre dæmmede Tunesien effektivt op for flygtningestrømmen mod Europa. Ifølge tuneseren Abdelaziz Ounis, som er professor i politisk filosofi ved École Normale Supérieure, har Ben Ali i årtier fungeret som »Vestens bolværk mod immigration og islamisme«:
»Denne bølge af flygtninge kan fungere som et argument for, at Tunesien stadig har brug for en handlekraftig og stærk mand, der kan skabe ro og orden. Foruden økonomiske flygtninge er der formentlig tale om løsladte fængselsfanger, der ifølge den populistiske retorik i lande som Frankrig og Italien kan betragtes som potentielle islamistiske terrorister,« siger Abdelaziz Ounis til Information og påpeger, at Muammar Gadaffi foreløbig nægter at forny sine samarbejdsaftaler med EU-landene.
»Hvis Libyen nu vælger at lade stå til, hvad angår flygtningetrafikken, kan det ses som en form for hævn i kølvandet på Ben Alis fald. Gadaffi betragtede Ben Ali som en vigtig allieret.«
Laura Boldrini, som er repræsentant for FN's flygtningehøjkommissariat i Italien, ankom i går til Lampedusa.
»Omkring halvdelen af de 5.000 tunesere, som er kommet til Lampedusa, er nu blevet transporteret videre til det italienske fastland. Nogle er politiske flygtninge, fordi de arbejdede for det detroniserede regime, mens andre er flygtet af økonomiske årsager. Under alle omstændigheder skal sagerne behandles én ad gangen, hvilket ikke sker, når immigranterne bliver afvist på åbent hav,« siger Laura Boldrini til Information og tilføjer:
»Det er naturligt, at der opstår øget udvandring i kølvandet på de store omvæltninger i Nordafrika. Det er dog vigtigt, at de europæiske lande ikke betragter situationen i Nordafrika som farlig, men tværtimod understøtter befolkningernes krav om mere demokratiske, gennemsigtige og retfærdige samfund.«

