Patienter i Kina overfalder deres læger
At være læge i Kina kan være livsfarligt. I flere og flere tilfælde overfalder patienter og pårørende sygehuspersonale i utilfredshed over dårlig behandling og i frustration over et overbebyrdet sundhedssystem. Læger og sygeplejersker kræver større beskyttelse og bedre løn
En kvinde bæres ind på Luchan Hospital i Sichuan-provinsen. Kinesiske læger angribes i stigende grad af pårørende, hvis behandlingen slår fejl.


 Li Yulongs fætter brækker sidste lørdag aften sit ben, da de er ude og drikke sammen. De er stadig berusede, da de ankommer til Folkets Hospital i Luanchuan i det centrale Kina, hvor optagelser fra et overvågningskamera viser dem på hospitalets 15. etage. Li Yulong har tilsyneladende svært ved at finde en læge til sin fætter. Han bliver utålmodig, og skælder ud på et par sygeplejersker. Det hører kirurgen Jia Binbin fra sit kontor. Han kommer ud på gangen og advarer den fulde mand mod at forstyrre de andre patienter. Men de to mænd begynder at råbe ad hinanden, og pludselig slås de.Li slår adskillige gange lægen i hovedet, griber fat om kraven på ham og skubber ham i retning af en elevator. Her fanger et andet overvågningskamera optrinnet. Lægen forsøger at forsvare sig, men Li støder ham hårdt mod elevatordøren. Den åbner sig. Lægen falder ned i elevatorskakten, og han hiver sin overfaldsmand med sig i faldet. 15 etager længere nede fanger et tredje overvågningskamera dem, da de styrter igennem loftet på elevatoren, der holder stille i stueetagen. Li Yulong bliver dræbt på stedet. Lægen Jia Binbin dør kort efter på operationsbordet.Det er politiets version af begivenhederne. Og optagelserne fra overvågningskameraerne bliver vist på kinesisk stats-tv.Advarsel: Billederne kan virke voldsommeEpisoden er blot det seneste af en lang række voldelige konflikter på Kinas hospitaler. Hvert år bliver tusindvis af læger og sygeplejersker udsat for vold og trusler fra patienter og pårørende, der er utilfredse med forholdene.Et lille udpluk fra den konstante strøm af kinesiske mediers rapporter om sammenstød fra blot det seneste år fortæller om en sygeplejerske, der bliver lam efter tæsk af en mor, der ikke vil acceptere, at datteren skal dele værelse med en mandlig patient. Og en læge, der tæskes til døde med en jernstang af en patient. En anden patient stikker sin læge i halsen med kniv. Og da en 45-årig mand i endnu en sag knivdræber sin læge, lyder den korte forklaring i lokale medier: »Han var utilfreds med resultatet og prisen på behandlingen«.Andre læger oplever at blive ydmyget og truet. En læge, hvis patient dør, bliver trukket grædende ud på hospitalets parkeringsplads af op mod 100 personer, som råber: »Dette er lægen, som dræbte patienten!«Stor stigningTal fra sundhedsministeriet fortæller, at antallet af sager med angreb på læger og sygeplejersker, i form af tæsk, trusler, kidnapninger, verbale overfald eller mord, nåede op på 17.243 i 2010, det sidste år, hvor myndighederne offentliggjorde tal på området. I 2005 var der omkring 10.000 sager. Læge- og hospitalsorganisationer er kommet med deres egne tal, som viser, at vold mod sygehuspersonale gennemsnitligt steg med 23 pct. hvert år mellem 2002 og 2012. I 2012 var der på hvert kinesisk hospital i gennemsnit 27 voldssager mod personalet.Myndighederne har gentagne gange lovet bedre beskyttelse til hospitalsansatte – sidste år sagde regeringen, at den permanent vil udstationere to til tre betjente ved alle hospitaler i landet – men antallet af sager vokser alligevel. Det har ført til højlydte klager fra læger og sygeplejersker over deres forhold. Efter lørdagens drab på kirurgen Jia Binbin gik hans kollegaer dagen efter på gaden i protest. Billeder af protesten viser en stor gruppe af læger og sygeplejersker i hvide kitler samlet på gaden i Luanchuan. »Vi fordømmer på det kraftigste voldelige angreb på læger og kræver, at sygehuspersonalets liv bliver beskyttet,« stod der på et af deres bannere.Utilfredshed med forholdEn udbredt forklaring i Kina på hvorfor der finder så mange voldsepisoder sted er, at der er stor frustration over forholdene på landets offentlige hospitaler. De er ofte overfyldte, og patienter kæmper for at få lægernes opmærksomhed. Det gør ofte atmosfæren yderst anspændt.Samtidig er mistilliden til hospitaler og læger stor. En opinionsundersøgelse foretaget i 2013 af avisen Qingnian Bao viste, at to tredjedele af de adspurgte ikke stoler på »lægernes professionelle diagnose og behandling«. Det er en udbredt opfattelse – til dels begrundet – at man er nødt til at bestikke læger for at få en ordentlig behandling. Og ofte er det lægerne, der skal stå på mål for en ofte hørt mistanke om, at hospitalerne er mere interesserede i at tjene penge end at tage hånd om patienternes ve og vel; kinesiske medier rapporterer tit om patienter, der bliver afkrævet enorme beløb for medicin og behandling, der ikke er nødvendig.For lidt tidKinas læger svarer igen, at de er overbebyrdede og underbetalte. På trods af deres lange uddannelse tjener de fleste af dem omkring 3.000 kr. om måneden, langt mindre end almindelige kontorjob i storbyerne, og på linje med lønnen i landets fabrikker. Ifølge tal fra Kinas lægeforening er næsten 96 pct. af lægerne utilfredse med deres løn, og næsten 80 pct. af dem håber ikke, at deres egne børn begynder at studere medicin.Zhong Nanshan, en kendt kinesisk læge, siger, at lægernes løn i høj grad er afhængig af, om de opfylder kvotaer for, hvor mange patienter de skal behandle, og hvor mange tests og hvor meget medicin de skal ordinere – og fokus er derfor ofte mere på kvantitet end kvalitet i behandlingen. »På en halv dag skal hver eneste læge behandle 50-60 patienter,« sagde Zhong Nanshan sidste år i en tale til parlamentet. »Hvad betyder det for patienternes adgang til lægerne, og lægernes mulighed for at være gode praktiserende læger?«Fra regeringens side lyder det, at patienter i Kina har alt for store forventninger til lægers evner. »Offentligheden må forstå, at den medicinske videnskab har sine begrænsninger,« sagde Li Bin, minister for sundhed og familieplanlægning, sidste år. »Læger er ikke guder, og de kan ikke kurere patienter hver eneste gang.«Samtidig har myndighederne lovet hårde straffe for vold mod læger. Og politiet i flere byer har gennemført øvelser for at forberede sig på vrede patienter. Blandt andet i Hubei-provinsen, hvor politiet sidste år gennemførte en øvelse, hvor 40 pårørende til en død patient stormede et hospital og angreb personalet. Øvelsen endte med, at tre af de pårørende blev skuddræbt. 
