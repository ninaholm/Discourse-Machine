Bileksplosion på Den Himmelske Freds Plads censureres i Kina
Kinesiske medier er tavse om en bileksplosion og fem dræbte lige neden for formand Maos portræt på Den Himmelske Freds Plads, men kinesere spekulerer, om det var et bevidst angreb i landets politiske hjerte. Kina har de seneste år været ramt af en lang række blodige angreb udført af utilfredse borgere


 
	Var det en voldelig protest, eller blot et yderst usædvanligt uheld? Det er det endnu ubesvarede spørgsmål, efter fem blev dræbt og 38 såret, da en bil i går hamrede ind i fodgængere og kort efter brød i brand lige under det store ikoniske portræt af formand Mao på nordsiden af Den Himmelske Freds Plads.

	De kinesiske myndigheder har været meget fåmælte om episoden. Og statsmedierne har stort set ikke rapporteret om det dramatiske forløb på trods af – eller måske netop fordi – det fandt sted i det symbolske centrum for den kinesiske stats magt og på den politisk følsomme Fredsplads, der i 1989 dannede ramme om folkelige protester, som endte med at blive blodigt undertrykt af styret. Gårsdagens hændelse blev ikke nævnt med et eneste ord i kinesisk stats-tv’s aftennyheder.

	Men kort efter begivenheden ved middagstid i går eksploderede det kinesiske internet med billeder af den brændende bil lige ved indgangen til det gamle kejserpalads, kendt som Den Forbudte By. Kina er de seneste år blevet ramt af en lang række blodige angreb udført af borgere, som bl.a. klager over lokale politiske lederes magtmisbrug, og på internettet anså mange kinesere det for mest sandsynligt, at der også i dette tilfælde var tale om et politisk motiveret angreb, specielt pga. lokaliteten.

	»Det kan ikke have været en ulykke, men må være et overlagt angreb,« skrev en kineser på sin mikroblog.

	»Der kan kun være tale om en protest,« mente en anden.

	Myndighederne har endnu ikke forklaret hændelsen, og der er ingen direkte beviser for, at der var tale om et bevidst angreb. Men bilen og dens tre passagerer kørte i flere hundrede meter på fortovet på den forkerte side af afspærringen ud mod den stærkt trafikerede Himmelske Freds Boulevard, før den blev stoppet og derefter brød ud i brand. Flere vidner fortalte i går udenlandske medier, at det ikke lignede et uheld. Samtidig hørte de en høj eksplosion fra bilen.

	Ud over de tre, der befandt sig i bilen, blev en turist fra Filippinerne og en tilrejsende fra Sydkina også dræbt, skriver det statslige nyhedsbureau Xinhua.

	Ganske kort efter hændelsen blev internettet stærkt censureret, og billeder af den brændende bil og diskussion af episoden blev slettet. Samtidig afspærrede politiet Fredspladsen og nærliggende veje, hvor Kinas ledere bor og arbejder.

	Dræber af bitterhed

	Den Himmelske Freds Plads er normalt præget af et massivt opbud af politi og stærke sikkerhedsforanstaltninger. Ud over de berømte folkelige protester i 1989, så har der også inden for det seneste årti været mindre protester på pladsen, hvor flere har sat ild til sig selv i politiske manifestationer.

	Hvis episoden i går var et bevidst angreb, så følger det en stigende tendens, som har plaget hele landet inden for de seneste år. Stadig flere kinesere er gået voldeligt til angreb mod andre uskyldige medborgere i et forsøg på at skabe opmærksomhed om deres specifikke klager. Næsten alle angrebene er blevet udført af midaldrende mænd, som oftest er fra lavere sociale lag og gerne beskrives som mentalt ustabile og med indestængt vrede mod samfundet og myndighederne. I august gik en mand i Henan-provinsen ind i en bus med en kniv og begyndte at angribe passagerer vilkårligt. To blev dræbt og 13 såret. En uge senere skete det samme i Sichuan-provinsen, hvor fire blev dræbt. I juni i byen Xiamen antændte en 59-årig gadesælger en bybus og dræbte sig selv og 46 passagerer, tilsyneladende fordi han var utilfreds over, at han ikke kunne få udbetalt social understøttelse. I 2009 dræbte en anden mand sig selv og 26 andre, også i en busbrand, angiveligt pga. bitterhed over at være arbejdsløs og fattig. I 2011 blev to dræbt og seks såret i eksplosioner i en regeringsbygning i Jiangxi-provinsen. Gerningsmanden var en bonde, som var utilfreds over, at hans hjem blev revet ned for at gøre plads til en motorvej. I 2010 blev flere end 27 børn og lærere dræbt i syv forskellige angreb på skoler rundt om i Kina – flere af dem var motiveret af konflikter med lokale myndigheder.

	Listen er lang. Men regeringen har i de fleste tilfælde givet medierne besked på at nedtone dækningen af episoderne – hvilket også lader til at være tilfældet i går – og i nogle tilfælde bliver de slet ikke nævnt i de kinesiske medier.

	»Det kinesiske styre vil ikke have dækningen i kinesiske medier, for det vil forhindre en diskussion af, hvorfor der er så stor utilfredshed i befolkningen, at nogle udfører sådanne handlinger,« siger Doug Young, der underviser i journalistik ved Fudan Universitet i Shanghai og har skrevet The Party Line, en bog om kommunistpartiets kontrol med medierne.

	»Lederne er bange for, at dækningen vil skabe yderligere ustabilitet i samfundet.«

	Det lader til, at myndighederne ønsker, at også gårsdagens episode hurtigt glemmes. Få timer efter bilen brændte, var den – og alle andre tegn på, at der var sket noget usædvanligt – fjernet.

	 

