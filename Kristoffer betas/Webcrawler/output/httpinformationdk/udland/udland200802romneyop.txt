Romney opgiver præsidentdrømmen
Den republikanske præsidentkandidat Mitt Romney trækker sig fra kapløbet om Det Hvide Hus. Han vil ikke stå i vejen for John McCains kamp mod terrorisme
Mitt Romney vinker til sine tilhængere, efter at han i en tale på the Conservative Political Action Conference i går bekendtgjorde, at han trækker sig ud af præsidentvalgkampen.


 Den tidligere Massachusetts-guvernør Mitt Romney meddelte i går, at han opgiver forsøget på at blive USA's næste præsident.
"Jeg gik ind i dette kapløb, fordi jeg elsker Amerika. Og fordi jeg elsker Amerika, føler jeg, at jeg på et tidspunkt, hvor vi er i krig, må træde til side for vort parti og for vort land, "sagde Romney i en tale i Washington til sine tilhængere.
Han sagde, at han ikke vil stå i vejen for den kamp mod terrorisme, som hans republikanske konkurrent John McCain har haft bedre gennemslagskraft i at agitere for.
"Jeg er uenig med McCain på mange områder, men jeg er enig med ham i at gøre, hvad der skal gøres i Irak," sagde Romney, der erkendte, at hans beslutning om at opgive præsidentdrømmen "ikke har været en nem beslutning".
'Hader at tabe'
"Jeg hader at tabe," fastslog Romney, der har brugt adskillige millioner af sin egen formue i kampen om at blive nomineret til det republikanske partis præsidentkandidat.
Den tidligere guvernør og praktiserende mormon kom med den officielle erklæring i en tale på the Conservative Political Action Conference i Washington.
Den 60-årige Romney havde ellers svoret på at ville kæmpe videre trods det skuffende resultat ved tirsdagens primærvalg og caucuses, hvor Arizona-senatoren John McCain tog en klar føring i kampen om at blive nomineret til republikanernes præsidentkandidat. 


