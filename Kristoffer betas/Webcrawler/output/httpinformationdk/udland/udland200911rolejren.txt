Ro i lejren
Årets finanslovforhand-linger er mindre drama-tiske end sidste år. Der signaleres ro, og forhol-det mellem Dansk Folke-parti og De Konservative er mindre anstrengt
Finanslovforhandlingerne blev ikke afsluttet som planlagt i går, men årets forhandlinger er mindre dramatiske end sidste år, og der er ikke tegn på, at det vil ændre sig, når forhand-lingerne genoptages i dag.


 Ansigterne ligger i alvorlige folder, forhandlingerne er  - ganske som forudsagt af Dansk Folkepartis formand, Pia Kjærsgaard - trukket ud over den planlagte afslutning søndag aften, og finansminister Claus Hjort Frederiksen forsikrer foran rullende tv-kameraer, at Kjærsgaard er hård at forhandle med.
Bag de alvorlige miner gemmer sig et forhandlingsforløb, som ganske vist trækker ud, og som ganske vist rummer indrømmelser til Dansk Folkeparti. Men samtidig er forløbet langt mindre dramatisk end sidste år, hvor flere begivenheder sendte forhandlingsklimaet og forholdet mellem Dansk Folkeparti og De Konservative ned på nulpunktet. Midt under forhandlingsforløbet dukkede den såkaldte tunesersag op. B.T. kunne afsløre, at en tuneser på tålt ophold i Danmark, der samtidig var mistænkt for at ville dræbe Muhammed-tegneren Kurt Westergaard, opholdt sig ganske tæt på den mand, han var mistænkt for at ville dræbe.  Dansk Folkeparti greb bolden i luften, lagde krav om stramninger på forhandlingsbordet og nægtede at fortsætte finanslovforhandlingerne, før sagen var bragt på plads. Men mens DF-forhandlerne sad inde i forhandlingslokalet, lod De Konservative forstå i pressen, at de krævede stramninger. Vel at mærke før Dansk Folkeparti, der bragte sagen på bordet, og som har udlændinge som mærkesag, havde markeret sig offentligt. Det blev opfattet som en ufin tackling, og Dansk Folkeparti var rasende på den konservative partiformand, Lene Espersen.
Nye gnidninger kom til, da daværende kulturminister Brian Mikkelsens forslag om skattefrihed til OL-vindere fik forhandlingerne til at køre op i en spids. Pia Kjærsgaard satte kulturministerens forslag direkte op imod DF's forslag om et loft over prisen på den mad, de ældre får på plejehjemmene. Hvad er vigtigst, lød det retoriske spørgsmål. Ældremaden vandt. Forholdet mellem de to partier har før været årsag til gnister i VKO-samarbejdet, men i DF-lejren er der en opfattelse af, at der i årets forhandlinger ikke har været 'ballade' med De Konservative.
Fortsætter i dag
Yderligere har perioden op til forhandlingerne været præget af uro med blandt andet sommerens burkasag, gnidninger mellem Stats- og Klimaministeriet og ikke mindst sidste uges kaotiske forløb om globaliseringspuljen. Der er på den baggrund en uudtalt forståelse mellem partierne om, at der ikke er behov for yderligere drama, men tværtimod et billede af, at forhandlingerne er effektive, og at uro hører oppositionen til. Der er en stemning af, at nok er der uenigheder, men ingen har - indtil videre i hvert fald - bragt noget op, som for alvor skaber uro. Hidtil har Dansk Folkeparti fået krav om skærpet paskontrol, opstramninger på udlændingeområdet og en såkaldt repatrieringspakke igennem som delaftaler undervejs i forhandlingerne, der blev indledt onsdag. Forhandlingerne om finansloven fortsætter i dag. De største uløste knaster er, at Dansk Folkeparti kræver otte milliarder kroner i fremrykkede offentlige investeringer for at modvirke stigende ledighed - et niveau, som regeringen er skeptisk overfor. Desuden er der en magtkamp i gang mellem regeringen og Dansk Folkeparti om placeringen af et nyt supersygehus i Vestjylland.
idag@ijnformation.dk

