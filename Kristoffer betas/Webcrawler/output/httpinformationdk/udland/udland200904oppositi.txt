Oppositionen jubler over Karen Jespersens farvel
Begejstringen i oppositionen var til at tage og føle på, da Karen Jespersen meddelte sin afgang som velfærdsminister
Efter halvandet år som velfærdsminister siger Karen Jespersen stop, og det glæder oppositionen.


 Efter halvandet år på posten valgte Karen Jespersen i går at trække sig som velfærdsminister. Årsagen er ifølge ministeren, at der er samlet for mange og for forskellige ansvarsområder under Velfærdsministeriet.
"Jeg har altså arbejdet hårdt for ikke bare at reagere på de problemer, der dagligt opstår, men også for at vise nye veje. Men alligevel går der uforholdsmæssigt megen tid med driften af de sager, der rutinemæssigt kommer strømmende, når området er så stort, som det er tilfældet," lød det i går i en meddelelse fra Karen Jespersen, der fortsætter som menigt medlem i Venstregruppen. 
I oppositionen kan man dårligt få armene ned over nyheden. SF's socialordfører, Özlem Cekic er "glad og lettet" og håber på, at den næste velfærdsminister vil brænde for sit fag.
"Rent fagligt kan vi ikke få noget værre end Karen Jespersen. Men det er flot, at hun er kommet til en erkendelse af, at hun ikke har kompetencerne til at være velfærdminister," siger hun. 
Ingen resultater
Ifølge Socialdemokraternes socialordfører, Mette Frederiksen, har Karen Jespersen ikke skabt resultater:
"Antallet af fattige er steget, uligheden er streget, ghettoproblemerne er taget til, og de mest udsatte grupper som hjemløse, misbrugere og prostituerede har ikke fået det bedre," siger hun og kalder det "godt", at Jespersen takker af.
Karen Jespersen, der har en lang politisk karriere bag sig fra VS over S til Venstre, har i månedsvis været under massiv beskydning fra oppositionen, og ifølge flere kommentatorer stod hun også til at miste posten ved en kommende rokade. 
Nu kan der spekuleres i, hvem der skal følge efter Jespersen, og om Løkke som ny statsminister vil erstatte en kvinde med en kvinde. Et bud kunne være Venstres socialordfører, Ellen Trane Nørby, men også den politiske ordfører, Inger Støjberg, står til en ministerpost i en ny VK-regering.

