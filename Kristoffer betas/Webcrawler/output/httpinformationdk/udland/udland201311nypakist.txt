Ny pakistansk talebanleder er mere uforsonlig
Udnævnelsen af den ekstremistiske Mullah Fazlullah, der personligt gav ordre til attentatet mod skolepigen Malala Yousafzai, afliver formentlig ethvert håb om en fredsaftale
Asmatullah Shaheen (t.h.), Tehreek-e-Taliban Pakistans fungerende leder, offentliggjorde udnævnelsen af Mullah Fazlullah som ny leder. Shaheen afviser, at der forhandles om fred med Pakistans regering, så længe denne er slave af USA.


 
	Den samme militante kommandant, som gav ordre til attentatet på skolepigen Malala Yousafzai, har nu påtaget sig hvervet som ny leder af det pakistanske Taleban.

	At Mullah Fazlullah, der er berygtet for sin uforsonlighed og flere gange har svoret at ville vælte den pakistanske stat, fremover skal stå i spidsen for den islamistiske bevægelse, vil blive imødeset med skælven af regeringen i Islamabad, der i årevis har udkæmpet en blodig kamp mod Talebans oprørsstyrker.

	Ydermere vil mullahens overtagelse af ledelsen formentlig gøre det af med ethvert håb om at finde en fredelig forhandlingsløsning med Tehreek-e-Taliban Pakistan (TTP) – en bestræbelse, Pakistans regering ellers har arbejdet intensivt for gennem de seneste måneder.

	»Fredsforhandlinger med regeringen er ikke en mulighed. Så længe Pakistans regering holdes i slaveri af USA, har den ikke nogen autoritet,« udtalte TTP’s fungerende leder, Asmatullah Shaheen Bhitani, ifølge pakistanske medier.

	Beslutningen om at udpege Fazlullah til leder af TTP er taget efter flere dages vanskelige politiske drøftelser i bevægelsen, foranlediget af likvideringen af dens forrige leder, Hakimullah Mehsud, ved et droneangreb forrige fredag.

	Bhitani sagde, at Fazlullahs udnævnelse skete med enstemmig opbakning fra TTP’s ledere. Beslutningen blev hyldet med vedholdende maskingeværsalver imod nattehimlen i Miran Shah, en grænseby under TTP’s kontrol.

	Opererer fra Afghanistan

	Fazlullah, der menes at være sidst i 30’erne, betragtes dog selv efter Talebans begreber som en barsk ekstremist. Han var en ledende kraft i erobringen af kontrollen med Swat, hans egen maleriske føderegion nogle få timers kørsel nord for Islamabad, og leder af Swats skyggeregering, indtil det pakistanske militær genvandt kontrollen i 2009.

	Men i perioden, hvor Fazlullah herskede, gennemtvang han streng islamisk lov og beordrede sine mænd til at nedbrænde butikker, der solgte musik, og forbød barbererne at barbere kunders skæg af. Han fik tilnavnet ’Mullah Radio’ på grund af sine daglige radiotaler, i hvilke han bekendtgjorde navnene på dem, der skulle henrettes for at have overtrådt Talebans strenge regelsæt.

	Det var i denne periode, at den unge uddannelsesaktivist Malala Yousafzai begyndte at skrive en anonym, men meget læst blog om livet under Talebans terrorregime. I oktober 2012 beordrede Fazlullah, at Malala skulle dræbes. Attentatmanden slog til mod Malala, da hun befandt sig i en skolebus, og skød hende i hovedet. Hun overlevede og bor i dag i Storbritannien.

	Som det måske mest foruroligende for Pakistan har Fazlullah haft held til at oprette og operere fra baser i Kunar og Nuristan, provinser i det østlige Afghanistan, som Kabul-regeringen kun har minimal kontrol over. For hvis han forbliver i Afghanistan, vil han være længere uden for det pakistanske militærs rækkevidde end Mehsud, som styrede TTP fra Nordwaziristan. Den lovløse stammeregion er i realiteten kontrolleret af militante grupper, derimellem TTP, al-Qaeda og afghanske oprørsgrupper med amerikanske droneangreb som den eneste form for modstand.

	Beslutningen om at udnævne Fazlullah kom bag på nogle analytikere, som havde forventet, at ledelsen vil forblive i hænderne på Mehsud-stammen, som har kontrolleret den løse alliance af militante grupper, siden den blev oprettet i 2007.

	Umar Daraz Wazir, en journalist, siger, at 46 ud af de højtstående TTP-figurer, som mødtes lørdag, stemte på Khan Said Sajna, et medlem, af Mehsud-stammen, der i vide kredse blev anset som favorit til at overtage ledelsen: »Men Fazlullah endte med at vinde, fordi andre kommandanter var imod Sajnas imødekommende holdning over for Pakistans regering,« siger Wazir.

© The Guardian og Information. Oversat af Niels Ivar Larsen.

