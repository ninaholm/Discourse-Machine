Flygtningestrømmen fra Somalia vækker bekymring i Yemen
Yemen modtager som det eneste arabiske land flygtninge fra Somalia. Men flygtningene er lette at indrullere i lokale militsers væbnede opstand og blandt flygtningene skjuler sig også 'hellige krigere' fra al-Qaeda og dets allierede grupper


 De yemenitiske myndigheder er i stigende grad bekymrede for, at terrorister infiltrerer strømmen af flygtninge fra nabolandet Somalia.  Og med god grund. For nylig bedyrede sheik Mukhatar Robow Abu Mansour, en ledende figur inden for den somaliske al-Shabab milits, at militsens 'hellige krigere' agter at krydse farvandet mellem Yemen og Somalia for »at bistå deres brødre i kampen mod Allahs fjender.«
»Der foregår en vedvarende tilstrømning af somaliere til Yemen som resultat af de elendige levevilkår og manglen på sikkerhed i Somalia,« siger Yemens udenrigsminister, Dr. Abu Bakr al-Qirbi, til det arabisksprogede dagblad Asharq al-Awsat.
Yemen tager som det eneste arabiske land imod FN-flygtninge fra det krigshærgede Somalia, og mange somaliere sætter derfor kursen dertil i håb om at kunne komme videre til de mere velstående lande i Golfen.
Mahmoud al-Burai, en somalisk journalist i Mogadishu, siger i et telefoninterview med Information, at der er nu frygt for, at de somaliske flygtninges forhold vil blive forværret som følge af den jihadistiske udmelding fra den al-Qaeda-relaterede milits. Navnlig frygter man, at Yemens regering i værste fald vil ændre politik og helt opgive at tildele somaliere flygtningestatus.
Lokalt oprør
Samtidig tvinger væbnede grupper også nogle af de somaliske flygtninge til at slutte sig til de shiamuslimske Houthi-oprørere, som siden 2004 har udkæmpet en væbnet opstand imod Yemens centralregering. Ifølge oprørerne selv forsvarer de blot deres folkegruppe imod aggression og diskrimination fra regeringens side. Ifølge Yemens regering søger houthierne i strid med landets forfatning at indføre en shiamuslimsk version af sharialovene.
»De flygtninge, som kæmper side om side med houthioprørere, er ikke ideologisk motiverede. De kæmper for at overleve, for de, som nægter at slutte sig til oprøret, er blevet truet med henrettelse,« siger Rashid Abdi, Somalia-ekspert for International Crisis Group.
»De mennesker er så åbenlyst desperate, at de er rede til at løbe linen ud. De så ingen fremtid for sig i Somalia, så derfor kunne de lige så godt slutte sig til dette oprør.«
Som så mange andre af Somalias nabolande har også det ludfattige Yemen taget imod somaliske flygtninge i stort talt. Yemen er det eneste land på den arabiske halvø, som har underskrevet internationale traktater, der forpligter til at tage imod flygtninge fra Somalia. For langt de fleste flygtninge er målet at redde sig til videre til Saudi-Arabien for at finde arbejde her.
Al-Qaeda opererer
Flere al-Shabab-krigere fra Somalia vides allerede at være taget til Yemen, mange via båd, hvor de har udgivet sig for at være flygtninge. En omfattende trafik frem og tilbage mellem Yemen og Somalia af jihadister har allerede været i gang i nogen tid, vurderer Abdi.
De yemenitiske myndigheder siger, at man er overbevist om, at »elementer, der er opsatte på sabotage« står bag den somalisk-yemenitiske jihad-alliance. Al-Qaeda opererer internationalt og har aflæggere i såvel Yemen og Somalia, der samarbejder om at koordinere deres kampindsats og forsøger at bistå hinanden med deres respektive menneskelige, materielle og logistiske ressourcer
»Yemens kystlinje er meget lang, næsten 2.500 kilometer, men vores kystvagt har kun begrænset kapacitet. At kontrollere hele kysten er vanskeligt,« siger Huda Alban, Yemens minister for menneskerettigheder, til Information. Hun forsikrer dog:
»Men Yemens regering vil selvfølgelig træffe alle nødvendige forholdsregler for at hindre terrorister i at trænge ind på yemenitisk territorium.«
Farlig flugt
På den anden side af Adenbugten er nødhjælpsagenturer også begyndt at bekymre sig for, hvorledes det nye fokus på terror og militarisering risikerer at gøre tilværelsen endnu vanskeligere for de mange flygtninge, som i forvejen kæmper for blot at overleve.
»Det er væsentligt at huske på, at de mange flygtninge, som kommer til Yemen, primært søger beskyttelse fra den vold og borgerkrig, som har hærget Somalia i næsten 20 år,« siger Andrew Knight, der arbejder for FN's Flygtningehøjkommissariat, UNHCR, i Yemen.
Huda Alban fortæller, at somalierne kommer til Yemen i små og overfyldte fiskerbåde, der sejles af smuglere, som tæver passagerne, hvis de rører det mindste på sig - flere flygtninge skal være dræbt efter sådanne episoder og deres lig smidt i Adenbugten. I andre tilfælde forliser de spinkle fartøjer. Ikke sjældent skylder lig af somaliske flygtninge i land på Yemens kyster.
Yemen, som er et af verdens fattigste og mindst udviklede lande, er dybt involveret i borgerkrigen i nord mod houthi-oprørerne. Krigen  forværrer flygtningenes situation og truer hele Yemens stabilitet.
»Vi har en moralsk forpligtelse til at tage imod asylansøgninger fra vores somaliske brødre, og al-Qaedas trusler vil ikke komme til at berøre de somaliske flygtninge, der kommer til Yemen,« lover Yemens menneskerettighedsminister, Huda Alban.
Men Andrew Knight fra UNCHR advarer alligevel:
»Skulle Yemens regering ophøre med at anerkende somaliere som flygtninge, vil vi appellere til, at den koordinerer en sådan omlægning af sin flygtningepolitik med UNHCR, således at vi kan sikre os, at flygtningenes menneskerettigheder bliver respekteret i overensstemmelse med flygtningekonventionen af 1951, som også Yemen har underskrevet.«

Oversat af Niels Ivar Larsen

