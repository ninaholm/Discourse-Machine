Kinas kamp mod forurening skraber kun overfladen
Kinas voldsomme forurening bliver et centralt tema ved den årlige parlamentssamling, der begyndte i går. Regeringen har tvangslukket hundreder af stålværker i et forsøg på at mindske forureningen. Det koster tusindvis af arbejdspladser – alligevel kritiseres Beijing for blot at plukke lavthængende frugter
I landsbyen Kanggezhuang brænder 37-årige Wang majsplanterødder af. Klods op af hendes by ligger det enorme stålværk Zhengda, hvis smelteovne brummer højlydt. ’For min skyld må de godt lukke alle stålværkerne,’ siger hun. Blandt andet på grund af forureningen skal stålproduktionen sænkes med 86 mio. ton i Hebei-provinsen inden år 2020. Det er omkring 35 procent af den nuværende kapacitet.


 
	Det enorme stålværk Banbidian i den nordøstkinesiske by Tangshan ligger øde hen. Smelteovnene er blevet kolde, der kommer ingen røg ud af skorstene, og kranerne hænger stille i luften. De flere tusinder arbejdere er gået ud af værkets porte og ikke kommet tilbage igen.

	For den nærliggende kinesiske hovedstad Beijing, der er plaget af kvælende luftforurening og kræftfremkaldende smog, er stilheden på stålværket godt nyt: En berygtet kilde til forurening er endelig lukket ned. Og af Kinas myndigheder og i statsmedierne hyldes lukningen som et skud i et massivt frontalangreb på Beijings notoriske luftforurening, hvoraf en stor del svæver ind fra naboprovinsen Hebeis sværindustri. Hundredvis af stålværker i Hebei er blevet lukket eller vil blive det snart. Og lukningerne rammer også andre sektorer. I alt har regeringen lukket 8.347 stærkt forurenende virksomheder i Hebei i 2013.

	Men her i Tangshan, i den vestlige del af provinsen, der ligger godt en halvanden times togtur fra hovedstaden, får lukningerne en blandet modtagelse.

	»Det kan godt være luften bliver bedre, men hvad nytter det, hvis vi ikke har nogen indkomst at overleve for,« siger Wei Guocheng, der arbejdede 15 år som stålarbejder, inden hans arbejdsplads blev lukket ned i slutningen af sidste år. Han har ikke kunne finde nyt arbejde.

	»Der er for mange om for få arbejdspladser,« siger han.

	Kampen om arbejdspladser vil blive intensiveret. For regeringen har som mål, at Hebei-provinsen skal sænke stålproduktionen med 86 mio. ton, eller omkring 35 procent af den nuværende kapacitet, inden år 2020. I Tangshan alene skal der skæres med 40 mio. ton. Og hvis det mål skal opfyldes, skriver det officielle nyhedsbureau Xinhua, så kan op mod 400.000 stålarbejdere i Tangshan, en by med 7 mio. indbyggere, miste deres job.

	Det understreger et af de store dilemmaer, den kinesiske regering står overfor. I går åbnede det årlige møde for Den Nationale Folkekongres, der er Kinas lovgivende forsamling, til sit årlige møde i Beijing. Regeringen vil i løbet mødet, der varer en uges tid, være ivrig efter at demonstrere, at den udfører en markant indsats for at komme forureningen til livs. Det har den brug for at gøre overfor befolkningen, der er blevet stadig vredere og mere utålmodig med den voldsomme og sundhedsskadelige forurening. På den anden side vil regeringen også være nervøs for, at forureningsbekæmpelsen kan føre til voksende social uro, når den begynder at koste arbejdspladser, og vrede stålarbejdere går ledige. Beijing har længe set protester blandt landets arbejdere som en alvorlig trussel, og vil gøre meget for at undgå tidligere tiders massedemonstrationer – også selv om det forsinker indsatsen mod forurening.

	Dis af forurening

	Men tiltag, der vil gøre luften renere i Beijing, vil bestemt også få en kærkommen effekt i Hebei, hvor situationen er om end endnu mere katastrofal. Syv af Kinas 10 mest forurenede byer ligger i Hebei. En af byerne er Tangshan, hvor luften ifølge Kinas egne officielle standarder sidste år gennemsnitligt var sundhedsskadelig fem dage om ugen. En af grundene er stålproduktionen. Næsten halvdelen af verdens stål produceres i Kina, og Hebei står for en fjerdedel. I Tangshan alene bliver der årligt produceret mere stål end i hele USA. Stålværker ligger på rad og række i udkanten af byen – og nogle helt inde i centrum af byen. Røgen fra værkernes skorstene kan næsten ikke skelnes fra resten af luften i Tangshan, der er en hvid dis af forurening, som har lagt sig som et filter, der dæmper alle farver.

	I landsbyerne omkring byen har næsten alle huse solceller på taget, som solens stråler dog ikke kan nå gennem smoggen. I en af landsbyerne, Kanggezhuang, står bondekvinden fru Wang i marken og brænder majsplanterødder af. Klods op af landsbyen ligger endnu et enormt stålværk, Zhengda, hvis smelteovne brummer højlydt.

	»For min skyld må de godt lukke alle stålværkerne,« siger den 37-årige i en karryfarvet dunjakke sværtet af sod. »Jeg ved ikke meget, men jeg ved, at udbyttet fra vores marker bliver mindre hvert eneste år. Forureningen er for slem.«

	Men i Tangshan er der et dybt skel mellem bønders og arbejderes syn på forureningen. Den arbejdsløse Li Wei erkender, at der er store miljøproblemer, men han klager mere højlydt over, at han sidste år mistede sit job, da Qingquan stålværket lukkede. »Det var et stabilt arbejde med en stabil løn,« siger han. »Nu er fremtiden usikker. Hvad vil regeringen gøre for os nu?«

	At den udbredte vrede over både forurening og mistede arbejdspladser er noget, som regeringen betragter som et problem, de helst vil lægge låg på, illustreres af, at Informations udsendte i Tangshan hurtigt blev passet op af 10 politibetjente, der venligt, men bestemt gjorde opmærksom på, at myndighederne ikke vil have nyhedsrapporter fra området.

	Det handler om økonomi

	Regeringen og statsmedierne fremlægger lukningerne af stålværker i Tangshan som bevis på, at myndighederne gør en modig og reel indsats for at komme forureningen til livs.

	Men det lader dog ikke til at være hele sandheden. For i virkeligheden er der også en anden og måske vægtigere grund til lukningerne. Og den er økonomisk. Stålindustrien er nemlig plaget af stor overproduktion, hvilket har ført til, at mange stålværker alligevel var nær bankerot på grund af faldende efterspørgsel. Hvis de derfor ikke var blevet tvangslukket af myndighederne, så ville de være lukket af sig selv.

	At stålværker lukker, »har mere at gøre med markedskræfterne end bekæmpelse af forurening,« siger Zhang Xiaojun, viceadministrerende direktør for Xinbaotai Stål i Tangshan.

	Samme vurdering har Xu Zhongbu, leder af Beijing Metal Consulting. Regeringen »lukker kun stålværker, der allerede er døde«, siger han til Reuters. »I Tangshan og andre dele af Hebei står de private værker overfor deres hidtil sværeste periode. Profitten er ringe, og producenterne mister alle penge – dette har intet at gøre med miljøhensyn; det handler om økonomi.«

	Selv om lukningerne derfor kan være godt for miljøet, så underminerer det regeringens argument om, at den nu for alvor tager fat for at løse miljøproblemerne. Kritikere siger, regeringen blot har taget de første nemme skridt.

	»Regeringen vil stå overfor en endnu sværere situation, efter den har plukket den lavt hængende frugt i stålindustrien,« siger Huang Wei, klima og energimedarbejder hos Greenpeace i Kina.

