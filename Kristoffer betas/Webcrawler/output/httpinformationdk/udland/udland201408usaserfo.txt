USA ser ud til at have folkeretten i ryggen – for en gangs skyld
Iraks anmodning til USA om at bombardere IS-styrker falder ind under FN-pagtens ret til kollektivt selvforsvar, siger eksperter. Men beslutningen kan ses som dobbeltmoralsk


 Det amerikanske flyvevåbens bombeangreb mod enheder fra den jihadistiske bevægelses Islamisk Stat (IS) i det nordlige Irak kan umiddelbart virke som endnu en militær intervention uden folkeretslig opbakning. FN’s Sikkerhedsråd er ikke blevet adspurgt og har således ikke haft mulighed for at debattere og afgøre om, hvorvidt USA’s intervention i Irak stemmer overens med FN-pagten. Men folkeretseksperter siger til Information, at særlige omstændigheder gør sig gældende i den foreliggende sag.
Dels er religiøse og etniske mindretal i området omkring storbyen Mosul, der er besat af IS, truet af folkemord, dels befinder der sig et anseligt antal amerikanske militære rådgivere, diplomater og udviklingseksperter i den nærliggende storby, Erbil, som er det kurdiske Iraks hovedstad.
Hertil skal lægges risikoen for, at IS-styrker i den nære fremtid vil angribe frem mod Bagdad, hvor USA’s tilstedeværelse er endnu større. Den største amerikanske ambassade ligger i Bagdad.
»Ifølge FN-pagtens artikel 51 har enhver stat ret til at forsvare sig mod en umiddelbar trussel, og det synes at være tilfældet for det amerikanske personel i Erbil,« siger Charles Dunlap, tidligere generalmajor i USA’s flyvevåben og professor i folkeret ved Duke University i North Carolina.
»Herudover er det en en stat, nemlig Irak, der har anmodet USA om at hjælpe med at forsvare kurdere såvel som kristne og yazidier mod en umiddelbar militær trussel fra IS. Det ligger efter min vurdering inden for rammerne af artikel 51, der taler om retten til et kollektivt selvforsvar.«
I modsætning til situationen i Libyen i 2011, hvor befolkningen i Benghazi var truet af det siddende styre, er USA’s militære støtte til den irakiske stat således ikke i strid med en FN-resolution, mener Dunlap.
Reuters
Risikoen for folkedrab
Udover FN-pagtens artikel 51 om staters ret til et kollektivt selvforsvar mod en umiddelbar militær trussel kommer risikoen for et folkemord mod de religiøse mindretal i Irak i spil i forbindelse med de folkeretslige overvejelser om, hvorvidt en militær intervention er lovlig eller ej, siger folkeretseksperten Gabor Rona: »Nogle vil hævde, at et militært indgreb for at afværge et folkedrab kræver godkendelse af Sikkerhedsrådet. Andre vil sige: Okay, men det er i alle staters legitime interesse at stoppe et folkemord her og nu,« fremfører Rona, der er chef for den internationale afdeling i Human Rights First i New York.
Tilhængerne af en humanitær intervention uden FN-godkendelse kan endvidere pege på sluterklæringen fra stats- og regeringschefernes topmøde i FN-regi i New York i 2005, hvor staternes »pligt til at beskytte deres civilbefolkning« blev bekræftet.
I erklæringen hedder det, at FN-landene kan gribe ind, dersom det vurderes, at en stat ikke lever op til denne pligt. I praksis er normen imidlertid sjældent blevet nævnt som begrundelse for en humanitær intervention siden 2005.
Ikke desto mindre kan staters pligt til at beskytte deres civile udmærket finde anvendelse i den aktuelle situation i det nordlige Irak, mener Rona.
»Alt i alt virker det forsvarligt at gribe militært ind i lyset af sluterklæringen fra topmødet i 2005. Men det er klart, nogle vil mene, at der er en fare for at bruge normen som et skalkeskjul for at legitimere aggressioner andre steder i verden.«
Dobbeltmoral
Kritikere af præsident Barack Obamas beslutning om at bombe IS-styrker i Irak vil utvivlsomt fremhæve en dobbeltmoral og spørge: Hvorfor har USA undladt at beskytte civilbefolkningen i Syrien mod overgreb fra de islamiske ekstremister og Bashar al-Assads regime? Eller hvad med den blodige undertrykkelse af det persisktalende Hazara-folk i Afghanistan og Pakistan? Fortjener de ikke beskyttelse?
Obama-regeringens svar vil være, at USA er utilbøjelig til at gribe ind i en væbnet konflikt, medmindre en anden stat anmoder om bistand. Og det har hverken Afghanistan, Pakistan eller Syrien gjort. Obama har i utvetydig form fremlagt USA’s prioritering i Irak. Øverst på listen står beskyttelse af amerikanere. Dernæst kommer afværgelsen af et folkemord.
Det er uvist, hvorvidt præsidenten ville have beordret bombardementer af IS-styrker omkring Sinjar-bjerget, hvis der ikke havde været et stort antal amerikanere i nærheden. Eller om Obama benytter den nærliggende amerikanske tilstedeværelse som begrundelse for en humanitær intervention.

