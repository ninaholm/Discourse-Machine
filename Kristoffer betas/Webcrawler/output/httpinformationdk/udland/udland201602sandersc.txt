Har Sanders en chance?
Skal Bernie Sanders slå Clinton i primærvalgene i USA, er han afhængig af, at flere minoritetsvælgere kommer på hans side, og at de unge vælger at gå til stemmeurnerne
 Skal Sanders have en chance for at vinde, kræver det ikke mindst, at de unge vælgere mobiliseres. Det lykkedes for præsident Barack Obama at skabe en kæmpe græsrodslignende organisation omkring sig, der med tusinde af frivillige fik især mange unge vælgere til urnerne. Noget tilsvarende skal ske, hvis Bernie Sanders skal vinde


 Det var dødt løb mellem de to demokratiske præsidentkandidater, Hillary Clinton og Bernie Sanders. Og selv om det i sidste ende blev favoritten Clinton, der efter møntkast løb med sejren, er den største overraskelse ved mandagens primærvalg i Iowa, at Bernie Sanders som erklæret socialist uden de store kampagnebeløb gav hende kamp til stregen.
Læs også: Leder: Skarpe skillelinjer i amerikansk politik
Spørgsmålet er derfor, om Bernie Sanders bør regnes som en seriøs udfordrer med mulighed for at ende som demokratisk præsidentkandidat? Selv er Sanders ikke i tvivl. Det tætte løb i Iowa betyder ifølge Sanders, at han kan gå hele vejen:
»I aften har vi fået en fantastisk start på vores kampagne. Her til aften har vi vist det amerikanske folk, at det her er en kampagne, vi kan vinde.«
Problemer i syd?
Hvor Bernie Sanders på forhånd blev spået gode chancer for at gøre en god figur ved de første primærvalg i Iowa og New Hampshire, regner de fleste eksperter og kommentatorer dog med, at han får det langt sværere ved de efterfølgende primærvalg – særligt i sydstaterne. Her falder hans socialistiske program formentlig ikke i de delegeredes smag. Det mener i hvert fald flere kommentatorer, der peger på, at vælgere med afroamerikanske og latinamerikanske rødder traditionelt er langt mindre venstreorienterede.
I efteråret viste meningsmålinger således, at Clinton førte med mere end 40 procentpoint ned til Bernie Sanders i South Carolina. Især de afroamerikanske vælgere syntes dengang at foretrække Clinton over Sanders. Af dem svarede 82 procent dengang, at de ville stemme på Clinton, mens blot 14 procent dengang pegede på Sanders.
En ny meningsmåling foretaget af nyhedskanalen CBS og YouGov viser imidlertid, at Clintons forspring i South Carolina er skrumpet til 22 procentpoint, og andelen af afroamerikanere, der støtter henholdsvis Hillary Clinton og Bernie Sanders, nu er 76 mod 22 procent.
Bernie Sanders selv er heller ikke så pessimistisk som mange kommentatorer. Tværtimod:
»Vi tabte (de ikkehvide stemmer i Iowa, red.), men forskellen på det felt mellem udenrigsministeren (Hillary Clinton, red.) og mig selv bliver stadig mindre og mindre. Jeg tror, at når vi kommer til South Carolina og andre stater, og når det afroamerikanske og latinamerikanske samfund får øjnene op for vores bedrifter og vores politiske program, vil vi få meget mere støtte.«
Unge støtter Sanders
Skal Sanders have en chance for at vinde, kræver det ikke mindst, at de unge vælgere mobiliseres. Det lykkedes for præsident Barack Obama at skabe en kæmpe græsrodslignende organisation omkring sig, der med tusinde af frivillige fik især mange unge vælgere til urnerne. Noget tilsvarende skal ske, hvis Bernie Sanders skal vinde.
Valget mandag i Iowa viste, at hele 84 procent af vælgerne under 30 år stemte på Bernie Sanders, mens Hillary Clinton blot tiltrak stemmer fra 14 procent af dem under 30. Hillary Clinton fik omvendt 69 procent af stemmerne hos dem, der er over 65, mens Bernie Sanders blot trak godt hver fjerde vælger (26 procent) over 65 år.
Næste primærvalg finder sted i delstaten New Hampshire, hvor Bernie Sanders i meningsmålingerne fører stort imod Clinton.

