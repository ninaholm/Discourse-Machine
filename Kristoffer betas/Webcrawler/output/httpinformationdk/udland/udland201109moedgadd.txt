Mød Gaddafis yndlings-tv-vært
Eksilirakeren Misha'an al-Jabouri driver satellitkanalen al-Rai, der har udviklet sig til den flygtende eksdiktators foretrukne talerør


 Hvis man er en nyligt afsat arabisk diktator, som har taget flugten, men stadig gerne vil opildne til væbnet modstand imod sine fjender, så er Misha'an al-Jabouri manden, man skal ringe til.
Jabouri, en eksiliraker, som driver satellit-tv-kanalen al-Rai fra Syrien, havde således Muammar Gaddafi i røret så sent som i torsdags. Her kunne denne høres opfordre sine tilhængere til at samle sig og gå til angreb på hans modstandere »disse rotter og skiderikker«.
Gaddafi lovede endvidere »aldrig at forlade sine forfædres land« og afviste at være flygtet fra Libyen til nabolandet Niger.
Jabouri, der er tidligere parlamentsmedlem, har ikke gjort noget stort nummer ud af dette 'scoop', men han føler sig på ingen måde forlegen over at have smidt en medie-livline ud til verdens mest eftersøgte mand. Det var fjerde gang, han talte med Gaddafi der lød »stærk og selvsikker« siden Tripoli i sidste måned faldt til de NATO-støttede oprørere.
»Jeg er sikker på, at han ringede fra Libyen, selv om jeg ikke kan sige, præcis hvor han er,« siger Jabouri til The Guardian over telefonen fra Damaskus.
Saif al-Islam og Mutasim, en anden af Gaddafis sønner, befinder sig også fortsat i Libyen, men de er ikke sammen med deres far, sagde han. »Gaddafi kan ikke lide at lave optagelser, og vi var bekymrede for, at NATO skulle spore, hvorfra han talte,« tilføjer han.
Støttede Irak-oprørere
Jabouri siger, at stationens rolle er at støtte kampen mod enhver udenlandsk besættelsesmagt hvad enten det er i Irak, Palæstina eller Libyen.
»Vores kanal har forbindelser til alle modstandsledere i Mellemøsten,« sagde han. »Jeg var imod Saddam Hussein, men da Irak blev besat, kæmpede jeg mod besættelsen. Nu gør det samme sig gældende med Gaddafi.«
Gaddafis budskaber er også blevet sendt på en anden kanal, kaldet al-Muqawamah ('modstandsbevægelsen', red.) muligvis ved brug af en sendevogn, hvis libyske operatører - bekræfter Jabouri er blevet uddannet af al-Rais stab.
»Jeg ved ikke, om transmissionen sker fra et hus, et telt, en ørken, eller fra centrum af Tripoli,« siger han til den saudisk ejede avis al-Sharq al-Awsat, »men jeg ved, at den er svær at spore.«
Al-Muqawamah begyndte først at sende den 1. september, hvor stationen gjorde sig til talerør for udtalelser fra Gaddafi og Saif al-Islam. Derudover viser den blot uendelige båndsløjfer med angreb mod koalitionens tropper i Irak. BBC's monitoreringstjeneste vurderer, at al-Muqawamah i virkeligheden kan været baseret i Syrien.
Nilesat, en stor egyptisk satellit-tv-udbyder, har nægtet at sende fra begge stationer efter at være kommet under pres fra NATO's regeringer for at fjerne libyske statskanaler såsom al-Jamahiriyah TV fra sin sendeflade.
En tredje regimetro kanal, der hedder al-Uruba (arabisme, red.) der også er navnet på et fodboldhold fra Tripoli har udsendt flere meddelelser fra Gaddafi. Den ophørte med at sende sidst i august, men Jabouri sagde dengang, at den snarest ville genoptage sine transmissioner fra Cypern og Venezuela.
Jabouri siger, at al-Rai har kunnet trække på den ekspertise, han opnåede, da han drev den nu hedengangne al-Zawra-kanal, som Iraks sunni-modstandskæmpere anvendte til at transmittere satellit-erklæringer og programmer, der slap igennem de amerikanske støjsendere.
Gaddafi besat af medier
Arabiske kilder oplyser, at Gaddafi i de senere år investerede kraftigt i radio- og tv-infrastruktur, herunder mobile sendeenheder, og at en del af disse sandsynligvis nu befinder sig i Sirte, der stadig er en højborg for det gamle regime.
»Gaddafi har altid været besat af medierne,« siger en arabisk iagttager, der kender Libyen godt. »I den arabiske verden begynder kup ofte på tv-stationer.«
Arabiske medier har citeret »informerede kilder« for, at Gaddafi skulle have købt al-Rai for 25 millioner dollars og sørget for, at hans tro forbundsfælle, Ahmed al-Shater, kunne blive formand for kanalens bestyrelse. Jabouri afviser dette som »propaganda«, men indrømmer, at Libyen har betalt ham en række mindre beløb, der samlet ikke andrager over en million dollar.
»Gaddafi er ikke gavmild,« sagde han, »men vi ville have støttet ham alligevel. Vi er stolte af vores rekord.«
I 2008 blev Jabouri og hans syriske kone blev ramt af amerikanske sanktioner, som forbød amerikanere at gøre forretninger med dem og indefrøs deres amerikanske aktiver.
Dette skridt kom efter beskyldninger om, at al-Zawra viste optagelser af angreb på amerikanske soldater i Irak.
Jabouri føler sig tydeligvis tryg i Syrien, hvor Assad-regimet har langt større problemer end al-Rai. Det forekommer usandsynligt, at det vil imødekomme USA's protester over, at kanalen hjælper Gaddafi til at holde kontakten med sine tilhængere.
 
 
© The Guardian og Information. Oversat af Niels Ivar Larsen

