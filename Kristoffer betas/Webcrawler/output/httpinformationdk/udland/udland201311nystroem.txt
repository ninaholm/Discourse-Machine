Ny strøm af omstillingsprojekter i EU og globalt
I aftes uddeltes i København priser for årets bedste omstillingsprojekter i Europa og på den globale scene. Bæredygtigt, klimavenligt  jordbrug og beskyttelse af drikkevandsressourcer i centrum


 
	Mange bække små kan skabe en stor flod. Ved hvert år at identificere 100 nye, visionære grønne løsninger på den globale scene vil Sustania-projektet, skabt af tænketanken Mandag Morgen, bane vej for den store omstilling til bæredygtighed. Og i år har man blandt årets 100 gode ideer udpeget én, der faktisk handler om strømmende vand som det bedste udtryk for grøn innovation i 2013.

	Vinderen, det israelske firma TaKaDu, arbejder i foreløbig seks lande på at mindske det enorme vandspild, der er med til at gøre rent drikkevand til en truet ressource mange steder. Globalt udgør vandtabet ifølge Verdensbanken 25-30 pct. af den samlede vandproduktion, svarende til at der årligt hældes 14 milliarder dollar i kloakken.

	TaKaDu har fremstillet en software-teknologi, der ved kombination med data fra sensorer gør det muligt straks at få øje på lækager eller brud i vandledningsnet og dermed hurtigt at sætte ind mod den slags uregelmæssigheder, der fører til vandspild.

	Systemet er i dag taget i brug i Australien, Storbritannien, Spanien, Portugal, Chile samt Israel.

	»En fremragende løsning på, hvordan vi kan optimere vor mest værdifulde ressource: Vand,« sagde formanden for FN’s klimapanel Rajendra Pachauri, da han ved et stort arrangement i Det Kgl. Teater i går aftes overrakte årets Sustania Award. Pachauri sidder i projektets dommerpanel sammen med klimakommissær Connie Hedegaard, Norges tidligere statsminister Gro Harlem Brundtland og Californiens tidligere guvernør Arnold Schwarzenegger.

	TaKaDu er valgt blandt 10 finalister i den samlede pulje på 100 projekter. Blandt finalisterne var også en kinesisk eldrevet bybus med en rækkevidde på 250 km pr. opladning, lyskilder baseret på sollys fanget i plasticflasker til slumbebyggelser uden el, varmtvandslagre for vedvarende energi, intelligent gadebelysning der dæmpes ved tomme gader, reparationsmanualer der sætter folk i stand til selv at reparere stort og småt i stedet for at smide ud og købe nyt m.m.

	»De 10 projekter illustrerer, at den grønne omstilling af vore samfund er kommet et godt stykke vej. De er 10 grunde til optimisme. Udfordringen er, at de fleste projekter er ukendte af offentligheden. Sustanias mission er at skabe en platform for de bedste bæredygtige løsninger fra hele verden for at skabe opmærksomhed og udbredelse på global skala,« siger Erik Rasmussen, initiativtager til Sustania.

	A World You Like

	Ved arrangementet i Det Kgl. Teater blev også vinderen af EU-Kommissionens lignende konkurrence om den bedste klimaløsning, ’A World You Like’, kåret. EU’s pris, som blev overrakt af Connie Hedegaard, gik til det portugisiske landbrugsprojekt Sown Biodiverse Pastures, der på én gang handler om at reducere CO2-udledninger, bremse jorderosion, holde på nedbøren, forebygge brande og øge græsningsarealers produktivitet.

	Projektet involverer mere end 1.000 portugisiske landmænd, som anvender blandinger af såsæd, der er specielt tilpasset de enkelte jorde for at øge deres modstandsdygtighed mod miljømæssige forstyrrelser.

	»Dette projekt er et perfekt eksempel på, hvordan praktiske bud på klimahandling også kan spare penge og skabe arbejdspladser og vækst,« siger Connie Hedegaard.

	Klimakommissærens og EU-Kommissionens kampagne for omstilling på europæisk plan har samlet i alt 269 projekter og er blevet fulgt af millioner af europæere via internettet.

