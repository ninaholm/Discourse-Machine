Sydamerika: Minebelagt vej mod fred i Colombia
Fredsforhandlinger mellem regeringen og FARC i Havana er gået ind i det fjerde år. Den største hurdle er amnesti til guerillalederne for krigsforbrydelser


 »Hver generation må lære lektien, at det er lettere at gå i krig end at skabe fred.«
Disse ord, sagt af Colombias præsident Juan Manuel Carlos i 2014, passer som fod i hose til den lange borgerkrig, hans land har været plaget af. Konflikten mellem den marxistiske guerillagruppe FARC (Colombias væbnede revolutionære styrker) og den colombianske stat kan skrives tilbage til 1964.
Siden begyndelsen af 2012 har de to sider ført fredsforhandlinger i Havana med støtte fra Cuba og Norge. Der er blevet gjort betydelige fremskridt, men processen er konstant i fare for at bryde sammen, og den kræver en enorm tålmodighed fra begge sider.
En krig, der gennem 50 år har krævet enorme ofre og skader, er ikke det bedste udgangspunkt for at skabe det minimum af gensidig tillid, der er nødvendigt for at finde fælles fodslag og kompromisløsninger.
I de første tre år er forhandlerne i Havana blevet enige om fire strids-emner. Det første er en landreform, hvor staten vil pumpe penge ind i udvikling og give fattige bønder jord til opdyrkning. Dernæst har man fundet en formel, der sikrer FARC politisk repræsentation.
Man er nået frem til et kompromis om at komme den omfattende narkohandel, der tjener som guerillaerne største indkomstkilde, til livs. Sidst, men ikke mindst, er der blevet lagt en plan for afmontering af de mange landminer i og nær områder under FARC’s kontrol.
Som det ofte er tilfældet i denne type forhandlinger, gemmes de sværeste hurdler til sidst. Det gælder nedlæggelse af våbnene såvel som en økonomisk erstatning til civile ofre, og så det allermest ømfindtlige spørgsmål: Skal der gives amnesti til folk mistænkt for krigsforbrydelser eller bør de retsforfølges?
I december sidste år erklærede FARC en ensidig våbenhvile. For nogle måneder siden blev en colombiansk general imidlertid kidnappet, dog senere løsladt ved cubansk mellemkomst. I sidste måned gennemførte en fraktion i FARC tilmed et angreb med tunge våben mod en hærdeling. Ti soldater mistede livet.
Trods det fortsætter fredsforhandlingerne ufortrødent. De bliver nu støttet af USA. Efter optøningen mellem USA og Cuba har præsident Barack Obama valgt at sende sin særlige repræsentant, Bernard Aronson, til Havana. USA har i mange år ydet militær bistand og efterretningshjælp til Colombias kamp mod guerillaerne, især under den konservative præsident Alvaro Uribe. Han er af menneskeretsgrupper beskyldt for at have støttet højreradikale paramilitære grupper, der skulle have lige så meget blod på hænderne som FARC.
Uribe er den mest prominente modstander af fredsbestræbelserne, som i øvrigt ikke nyder entydig opbakning i befolkningen. Ifølge meningsmålinger vender et flertal sig imod amnesti til FARC-lederne. Alene dette uafgjorte punkt kan blive afgørende for en fredsaftale. FARC underskriver ikke, hvis nogen i bevægelsen skal i fængsel.
Det antages, at Santos vil sende en fredsaftale, der tilbyder FARC-ledere amnesti, til folkeafstemning.
Krigen har krævet 220.000 liv, hvoraf de 80 procent er civile. Syv mio. mennesker skal være blevet fordrevet fra deres hjem og 12.000 er enten blevet dræbt eller kvæstet af landminer lagt ud af FARC. Tallene svarer i størrelsesorden til Syriens borgerkrig.

