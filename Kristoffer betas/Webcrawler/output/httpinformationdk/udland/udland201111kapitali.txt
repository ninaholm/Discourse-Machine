Kapitalismen indtager Cuba
På randen af økonomisk ruin tillader det cubanske styre nu privat handel med biler, huse  og landbrugsvarer. Hele landet er slidt ’i stumper og stykker’, siger økonomisk journalist
Cuba forfalder, alt lige fra hospitaler over skoler til boliger som disse, opført før Sovjets sammenbrud, trænger til at blive renoveret. Som led i bestræbelserne på at få gang i den cubanske økonomi, har det cubanske styre liberaliseret boligmarkedet.


 Den cubanske revolution er gået ind i en ny fase, hvor en gryende kapitalisme er under opbygning.
Siden oktober i år har det været tilladt at købe og sælge biler og motorcykler i Cuba. I november kom turen til boligmarkedet, så boliger nu også kan handles frit. Og fra begyndelsen af december bliver det lovligt at sælge landbrugsprodukter, så private bønder og kooperativer kan sælge deres varer til eksempelvis hoteller og restauranter uden statens mellemkomst.
Et markant skifte efter mere end fem årtier, hvor al handel mellem private har været forbudt. Og det vækker glæde hos blandt andet de godt 180.000 private bønder og kooperativer, der siden 2009 har fået tildelt jord af staten i håb om at øge landets katastrofalt lave fødevareproduktion.
»Hvis vi i Cuba har privat landbrug, så kan vi ikke have et statsmonopol på salg. Vi er nødt til at have flere muligheder for køb og salg,« siger Orlando Lugo, der er leder af organisationen af kooperativer og bønder i Cuba, til det mexicanske dagblad La Jornada.
Arven fra Sovjet
Liberaliseringen har været ventet, siden Det Cubanske Kommunistparti (PCC) i april i år afholdt sin første partikongres siden 1997. Forinden havde partitoppen meddelt, at op imod en mio. cubanere eller godt en femtedel af arbejdsstyrken ville miste deres job i løbet af 2011.
Som et modsvar til den truende arbejdsløshed lovede Cubas leder, Raul Castro, at landets ledelse ville gennemføre en række omfattende økonomiske reformer, som ville »bevare og perfektionere socialismen, men aldrig tillade at kapitalismen vender tilbage.«
Det er netop den indlysende modsætning, der i dag udgør den største forhindring for, at Cuba kan udfolde sit økonomiske potentiale. Det mener professor i international politisk økonomi Richard Feinberg fra den nordamerikanske tænketank Brookings Institution. I en dugfrisk analyse af den cubanske økonomi konkluderer Richard Feinberg, at selv om USA’s embargo »har ramt hårdt«, skyldes den ringe cubanske økonomi primært arven fra sovjettiden og en økonomisk model baseret på centralisme.
»Cubas mange kommercielle partnere ville meget gerne både investere mere og købe flere cubanske produkter, men de frustreres af Cubas ringe økonomiske muligheder,« konkluderer Richard Feinberg, der var den tidligere amerikanske præsident Bill Clintons særlige rådgiver for Latinamerika.
Uoverskuelig ruin
Indtil Sovjetunionens fald i 1991 blev Cubas økonomi holdt i gang af den stærkt overfakturerede eksport af sukker til Sovjet. Siden da har økonomien ikke kunnet hænge sammen, og ø-staten importerer i dag omkring 70 procent af alle fødevarer.
Men de økonomiske problemer og behovet for kapital på Cuba beror ikke kun på et mangelfuldt produktionsapparat. Det mener Roberto Alvarez Quiñones, der indtil 1995 arbejdede som økonomisk journalist for cubanske statsmedier, men siden flygtede til USA. Han peger på, at landet er slidt i »stumper og stykker« efter 50 år med Castro-styre.
»Jo længere tid med Castro-brødrene, des sværere og dyrere bliver det at genopbygge Cuba,« lyder det fra Roberto Alvarez Quiñones.
Han nævner, at alt fra hospitaler, hvor mennesker dør på grund af mangel på hygiejne, mad og medicin,« til skoler, vandledninger, elektricitet, vejnettet, ja, stort set alle Cubas bygninger er ved at falde fra hinanden.
»Alt skal opbygges efter 50 år uden vedligehold, udvikling og investeringer,« siger den cubanske journalist.
»Omfanget af det sociale og økonomiske forfald efter 53 år er så enormt, at ikke engang en hel komité af nobelprismodtagere i økonomi, ville kunne gøre skaderne op. Det vil koste milliarder af dollar, enorme kraftanstrengelser og meget lang tid at genopbygge landet og bringe det tilbage på et niveau, der svarer til 1958 i en latinamerikansk kontekst,« siger Roberto Alvarez Quiñones.
Rekonstruktion
En netop offentliggjort meningsmåling foretaget af International Republican Institute viser også, at det er økonomien, der først og fremmest bekymrer cubanerne.
I undersøgelsen svarer knap 65 procent af de adspurgte cubanere, at deres største problem er privatøkonomien eller adgang til fødevarer. Og adspurgt om den aktuelle ledelse kan løse problemerne over de kommende år, svarer 70 procent nej og kun 20 procent ja. Samtidig svarer 80 procent, at deres families økonomi enten er den samme eller er blevet forværret i løbet af det sidste år.
Til januar afholder PCC endnu en kongres, hvor overskriften er »Rekonstruktion«. Her forventes det, at Cubas Kommunistiske Parti tager fat på netop de store udfordringer, der ligger i at renovere den nedslidte cubanske infrastruktur og forbedre cubanernes privatøkonomiske muligheder. Og selv om Raul Castro hele tiden gentager, at ingen forandringer må foregå »forhastet eller ugennemtænkt«, så har det cubanske styre muligvis mere travlt med at få økonomien i gang, end det foregiver at have.
Cuba modtager hvert år økonomiske subsidier for omkring 3,5 mia. dollar fra Venezuela, ligesom ø-staten hver dag året rundt modtager 100.000 tønder olie på favorable vilkår. Cuba betaler ca. halvdelen af olien med modydelser i form af sikkerhedsrådgivning af den venezuelanske stat og med omkring 17.000 læger, der årligt ’lånes ud’ til Venezuela. Den anden halvdel af betalingen gives som kredit med 20 års løbetid og en rente på blot én procent.
Næste år er der valg i Venezuela. Og uden at offentligheden præcis ved besked om den kræftsygdom, Venezuelas præsident, Hugo Chávez, lider af, har det cubanske styre god grund til at frygte for det kommende præsidentvalg. Er præsident Chávez for syg til at stille op, eller taber han til en stadig mere seriøs opposition i Venezuela — hvilket er en reel mulighed — vil Cubas dage som særlig klient være ovre.

