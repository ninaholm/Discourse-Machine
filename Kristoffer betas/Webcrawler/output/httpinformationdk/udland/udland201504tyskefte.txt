Tysk efterretningstjeneste i NSA-skandale
En spionageaffære ruller over Tyskland, fordi landet ulovligt har sendt følsomme data til det amerikanske NSA. Det kan komme til at koste jobbet for efterretningstjenestens chef    
Den tyske efterretningstjenestes hovedkontor i Berlin har givet den amerikanske sikkerhedstjeneste NSA adgang til bl.a. europæiske politikeres telefonsamtaler og emails. Billedet her er fra juli måned 2013, hvor ’Digital Society’ demonstrerede imod efterretningstjenestens overvågning.


 Telefonsamtaler og emails fra europæiske forsvarsleverandører og politikere er strømmet fra tyske datacentre til amerikanske myndigheder og har reelt muliggjort politisk og industriel spionage på højt plan.
Sådan lyder anklagen, der har sat den tyske efterretningstjeneste, Bundesnachrichtendienst (BND) i et alvorligt forklaringsproblem. For ikke nok med at Tyskland angiveligt har spioneret for USA, så har BND også forsøgt at hemmeligholde, at det skete.
I terrorbekæmpelsens navn eksisterer der et tæt samarbejde mellem BND, som står for udlandsefterretningerne, og den amerikanske sikkerheds- og efterretningstjeneste NSA, om gensidig dataudveksling. Spørgsmålet, som en række tyske politikere nu stiller sig, er, om samarbejdet har været for tæt, når Tyskland angiveligt ulovligt udspionerer egne og europæiske borgere og virksomheder efter anmodning fra partnerlandet USA.
Konkret har BND tappet kommunikation fra blandt andet verdens største dataknudepunkt i Frankfurt ud fra såkaldte selektorer, søgebegreber, der er knyttet til telefonnumre, emailadresser og IP-adresser, som USA har bedt Tyskland om at indsamle oplysninger omkring. Blandt oplysningerne findes med sikkerhed data fra forsvarsleverandøren EADS, helikopterselskabet Eurocopter samt især franske myndigheder og politikere. Det viser de dokumenter som nyhedsmagasinet Der Spiegel er kommet i besiddelse af.
Allerede i 2008 blev den ansvarlige afdeling i BND opmærksom på, at USA fik informationer, som der ikke var dækning for efter de tyske regler. Men efterretningstjenestens chefer blev ikke orienteret.
Siden Snowden-afsløringerne i 2013 er der anvendt op mod 2.000 søgebegreber, der er at regne som værende ulovlige efter tysk ret. Det er NSA-undersøgelsesudvalget i den tyske forbundsdag, der gennem sit arbejde er stødt på oplysningerne. Udvalget har selv valgt at tage affære og har bedt BND om igen at gennemgå egne data. Det har givet et langt mere kompromitterende billede, hvor der angiveligt er op mod 40.000 søgebegreber, der strider mod de tyske love.
Merkel er ansvarlig
Regeringens talsmand Steffen Seibert, der hidtil har forsvaret BND i forbindelse med Snowden-afsløringerne, er slået ind på en langt mere kritisk tilgang til den tyske efterretningstjeneste. Denne gang taler man om »organisatoriske fejl, om dybdegående undersøgelser og om hurtigst muligt at rette ind«. Det er første gang, at den tyske regering offentligt kritiserer BND.
I sidste ende er den tyske efterretningstjeneste underlagt det tyske statsministerium, kansler Angela Merkels Kanzleramt. Derfor gik regeringen hurtigt i offensiven, selv om Tysklands velvillighed over for de amerikanske krav har været praktiseret over årtier og derfor i grunden er hykleriske, skriver kommentatorer fra både Der Spiegel og Die Zeit.
Søgelyset rettes nu mod BND-chef Gerhard Schindler, der kan ende med at miste jobbet, hvis det står til oppositionens Die Linke. Partiet har både krævet Schindlers afgang samt at den tyske statsanklager går ind i sagen. Die Linkes Martina Renner, der også er medlem af det tyske NSA-undersøgelsesudvalg siger:
»Det mindste vi nu bør forvente af Kanzleramt er, at alt det relevante bevismateriale bliver sikret. Vi skal kunne udelukke, at data, som kan være med til at opklare omfanget af de mistanker om spionage, som vi her er stødt på, er blevet eller bliver slettet.«
Fyldestgørende opklaring
Den tyske statsanklager har endnu ikke lavet særlige undersøgelser, men som led i en større gennemgang af Tysklands rolle over for NSA har man anmodet om at få aktindsigt i NSA-undersøgelsesudvalgets protokoller. Det har de også straks fået, siger NSA-undersøgelsesudvalgets formand, Patrick Sensburg (CDU). Han ønsker en fyldestgørende opklaring af, hvem der i BND har ansvaret. I sidste ende vil det også afgøre om efterretningstjenestens chef, Gerhard Schindler, vil kunne beholde sit job.
»Vi vil indkalde vidner fra de ansvarlige afdelinger til afhøring. Jeg tror, at vi nok skal få kastet lys over dette komplekse emne«, siger Patrick Sensburg til tv-stationen ARD.
Ekstra kritisk er det, at BND angiveligt har ført de tyske parlamentarikere bag lyset. For allerede i 2013 oplyste BND, at alle former for dataudvekslinger med USA foregik inden for rammerne af de tyske regler selv om dokumenter, som Spiegel er kommet i besiddelse af, viser det modsatte.
NSA-undersøgelsesudvalgets formand Patrick Sensburg ønsker hverken direkte at angribe BND-chef Gerhard Schindler eller at frede ham.
»Det vi skal se på er om ledelsen ikke har været informeret godt nok. Det undrer mig, at man over adskillige år ulovligt har anvendt disse selektorer. Nogen burde have stoppet op og sagt, at det slet ikke går an.«
Den konservative tyske politiker ønsker også at gå videre, for at få vished om, at de data som Tyskland har videregivet, ikke er blevet videregivet til øvrige parter.
»Vi har længe haft en mistanke om, dette ikke er foregået efter reglerne, men vi skal ikke kun se afgrænset på de tysk-amerikanske forbindelser. Har amerikanerne ved hjælp af de tyske selektorer for eksempel også videregivet informationer til den spanske efterretningstjeneste? Det er noget af det, som vi også skal beskæftige os med,« siger NSA-undersøgelsesudvalgets formand Patrick Sensburg.

