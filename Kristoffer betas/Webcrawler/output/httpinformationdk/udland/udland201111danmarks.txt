Danmark straffer Nicaraguas præsident
Danmark skal fortsat yde bistand til Latinamerika, men vil fremover styre sikkert uden om Nicaraguas enerådige præsident, Daniel Ortega


 Siden 1981 har Danmark ydet bistand til Nicaragua, men det er kun gået ned ad bakke for demokratiet i det mellemamerikanske land. Landets enerådige præsident, Daniel Ortega, har sat sig tungt på magten, og søndag lod præsidenten sig genvælge til endnu en periode. Egentlig burde det slet ikke kunne lade sig gøre, da to paragraffer i landets forfatning forbyder genvalg af den siddende præsident, men dem fik Daniel Ortega pillet ud.
Derfor har en lang række donorer allerede mistet tålmodigheden med Daniel Ortega og Nicaragua. Både den svenske, finske og norske bistand er blevet udfaset, ligesom USA og EU i perioder helt har standset bistanden til Nicaragua. Og nu følger Danmark trop.
»Præsident Ortega trækker i en retning, som vi ikke helt er enige i,« siger udviklingsminister Christian Friis Bach (R), der netop har meddelt, at dansk bistand til Latinamerika får lov at bestå, selv om tidligere udviklingsminister Søren Pind (V) havde bestemt, at bistanden til Latinamerika skulle ophøre.
Fokus på folket
»Vi trækker ambassaden ud og lukker landeprogrammet i Nicaragua, men vi beholder et regionalt program i Mellemamerika.«
— Så der bliver ikke flere penge til Ortega?
»Nej, der bliver ikke flere penge til Daniel Ortega og ingen budgetstøtte til Nicaragua. Det store samarbejde med regeringen er slut.«
Den beslutning bakkes op af Latinamerika-ekspert Hans Peter Dejgaard, der har arbejdet med Nicaragua igennem mere end 30 år. Han mener, at dansk bistand skal gå langt uden om præsident Ortega og det officielle Nicaragua.
»I Nicaragua er der sket en kraftig politisering af de institutioner, som er sat i verden for at tjekke regeringen, men som i dag i høj grad styres af landets præsident,« siger Hans Peter Dejgaard, der mener, at det er afgørende at styrke civilsamfundet som modvægt:
»Mere end nogensinde er der brug for at give dansk støtte til eksempelvis kritiske medier i Nicaragua,« siger Hans Peter Dejgaard.
Og det er netop, hvad udviklingsministeren har i tankerne.
»Vi ser på en model, hvor vi fortrinsvis vil støtte et regionalt menneskerettighedsprogram i Mellemamerika. Det vil sige penge til folkelige og faglige organisationer, ikke regeringen,« lyder det fra minister Christian Friis Bach, der samtidig forklarer, hvorfor Danmark fortsat bliver i Latinamerika
»Vi bliver, fordi vi gør det godt i Bolivia og Mellemamerika. Og så er det vigtigt med global tilstedeværelse. Det giver os indflydelse i en region i hastig vækst,« siger Christian Friis Bach. Alene i år yder Danmark godt 170 mio. kroner til Nicaragua. Nogenlunde samme beløb gives til Bolivia, hvor Danmark fortsat vælger at give støtte direkte til regeringen.

