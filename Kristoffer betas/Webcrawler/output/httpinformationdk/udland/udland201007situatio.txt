'Situationens' sure rutine



 'Situationen' passerer nærmest upåagtet forbi Saids hus. Ganske vist tjekker husherren CNN hver morgen, han er jo journalist og nævner med beklagelse, at hans US-dollar-depot »har fået en på skrinet« på valutabørserne, men 'situationen', den gængse glose for den palæstinensisk-israelske konflikt, kommenterer han ikke.
Det gør »tropperne«, som Said kalder sine familiemedlemmer, der hjælper ham, heller ikke. De ser tyrkiske tv-serier på de arabiske satellitkanaler, hvor især den racistiske og ultranationalistiske agentserie Ulvedalen er populær med dens antisemitiske og antivestlige plot.
For bare få år siden var 'situationen' permanent nærværende, forhandlingstiltag og -sammenbrud blev gransket og analyseret. I dag er det nærmeste 'tropperne' kommer en slags kritik vitser som den om hebronitterne, Palæstinas molboer: Hvorfor hader de tuesday (tirsdag) i Hebron? Fordi de tror, det er jewsday! (jødedag).
Jeg spekulerer et øjeblik på om læserbrevspaltens inkvisitions-standret vil dømme mig som antisemit, hvis jeg refererer vitsen og utter at løbe risikoen. Men hvis jeg vil se og høre noget til 'situationen', som den er, må jeg med bussen til Jerusalem - en tur på en halv time nedenom Muren og forbi Ma'ale Adumin med 40.000 bosættere på et areal, konfiskeret i 70'erne. I 1928 afslog Khalil Aburish, Saids bedstefar at sælge de knap fem hektar til The Jewish Agency, der organiserede datidens jødiske emigration til det britiske mandatområde, og efter besættelsen afviste Aburish'erne igen israelsk ønske om køb af det stenede bakkelandskab - og ikke kun fordi tilbuddet denne gang var økonomisk relativt ringere end Jewish Agency's 50 år tidligere. Aburish'erne ville ikke sælge, basta, så området blev inddraget, og ejerne udhegnet.
Alt dette ved jeg kun, fordi jeg spørger - det er ikke et emne, nogen gider snakke om, akkurat som ingen gider følge 'situationen'. Fætter Abu Daoud og den yngre nevø, jeg for mig selv kalder 'den udmarvede' på grund af et markeret ansigt med et blik, der er venligt, men også rummer fem års afsonet fængsel, vender tilbage til den tyrkiske tv-serie. Said skruer op for B&O-anlæggets digitale jazzrepertoire og underholder med anekdoter fra en kulørt ungdom i Libanon, hvor faren, Abu Said, fra 1949 var Beirut-korrespondent for The New York Times og Time Magazine.
Fra sit stambord i baren på det elegante St. George Hotel (i dag en sønderbombet ruin) indsamlede Abu Said stof fra diplomater, oliebaroner, saudiske prinser, PLO-guerillaer og sinistre spioner, bl.a. Kim Philby, der op gennem 50'erne og 60'erne gjorde Beirut til en live-versionering af filmen Casablanca.
Og desuden er konfiskation af land ren rutine - i dagens israelske avis, Ha'aretz, er en lille historie om en landsby i Jordan-dalen, Farasiya, der er bulldozet efter at området er erklæret 'militærzone'. 'Den udmarvede' trækker på skulderen, da jeg nævner det.
Så jeg tager bussen fra endestationen i Betania, hvor Jeriko-Jerusalem-vejen rammer Muren og skrumpler mod Jerusalem, hvor jeg skal møde Allan Sørensen, en gammel ven og bofælle fra min tid i Israel og i dag Kristeligt Dagblads korrespondent. Som flydende på hebraisk er han den, der kan levere de mest pålidelige informationer om 'situationen'.
Som sådan set materialiseres ved kontrolposten på motorvejen til det annekterede Østjerusalem, da bussen vinkes ind, og passagerne - vi er fem - vinkes ud af en maskinpistolbevæbnet ung fyr i skudsikker vest og en buttet kvindelig værnepligtig, der er så kortbenet, at hendes stormgevær truer med at slæbe henad asfalten.
Kontrollen er rutine, såvel som sceneriets sure atmosfære. Have a nice evening, siger den unge fyr, da han har inspiceret mit danske pas. Han smiler ikke. Det gør jeg heller ikke: Thank you very much.


