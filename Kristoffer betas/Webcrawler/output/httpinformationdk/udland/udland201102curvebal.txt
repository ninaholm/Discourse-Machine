Curveball: Jeg løj om masseødelæggelsesvåben
Den irakiske afhopper, som stod bag påstandene om biologiske masseødelæggelsesvåben i Irak, tilstår nu for første gang at have løjet, men trods 100.000 dræbte under den efterfølgende krig fortryder han intet
Den daværende amerikanske udenrigsminister, Colin Powell, brugte den irakiske afhoppers 'oplysninger', da han i FN's Sikkerhedsråd i februar 2003 fortalte om 'Iraks masseødelæggelsesvåben'.


 »Lad mig betro jer noget: Hver gang jeg hører, at en eller anden  og ikke bare i Irak, men i en hvilken som helst krig  er blevet slået ihjel, så bliver jeg meget ked af det. Men så vis mig anden løsning. Kan I vise mig nogen anden løsning? Tro mig: Der var intet alternativ til at bringe frihed til Irak. Der var faktisk ikke andre muligheder.«
Otte år med invasion, borgerkrigslignende tilstande og kaos i Irak har ikke skabt den mindste fortrydelse hos Curveball, den berygtede irakiske afhopper, som bildte Det Hvide Hus ind, at Saddam-regimet havde et hemmeligt biologisk våbenprogram.
Nu indrømmer Rafid Ahmed Alwan al-Janabi, som han i virkeligheden hedder, for første gang selv, hvad dokumentarister og undersøgende journalister for længst har afsløret: At hans historie var det rene opspind. Det sker i et video-interview, som kan ses på avisen The Guardians hjemmeside  og at han blev »dybt chokeret« over, at hans påstand efterfølgende blev brugt til at retfærdiggøre den amerikansk ledede invasion af Irak.
Curveball  tilnavnet betyder skruebold og skyldes tyske og amerikanske efterretningsfolk  hittede angiveligt på de konsekvensrige påstande om, at Saddam Husseins regime rådede over mobile biologiske våben, der blev fremført på lastvogne, og havde hemmelige fabrikker til produktion af sådanne våben med en erklæret hensigt: Han ville dermed et yde sit bidrag til at bringe Saddam Husseins regime, som han var flygtet fra i 1995, til fald.
»Måske gjorde jeg det rette, måske ikke,« siger han. »De (efterretningsfolkene, red.) gav mig en chance. Jeg fik en chance for at finde på noget, som kunne vælte regimet. Jeg selv og mine sønner er stolte over dette. Vi er stolte over, at vi blev årsagen til, at Irak fik en flig af demokrati.«
Fik slemme skrammer
Hans indrømmelse kommer umiddelbart efter otteårsdagen for Colin Powells tale til FN, i hvilken den daværende amerikanske udenrigsminister i vidt omfang påkaldte sig de løgne, som Curveball havde kolporteret til Bundesnachrichtendienst (BND), den tyske efterretningstjeneste. Og umiddelbart efter den daværende forsvarsminister Donald Rumsfelds udgivelse af sine erindringer, i hvilke han erkender, at Irak ikke havde programmer til udvikling af masseødelæggelsesvåben.
Begge mænds politiske løbebaner led alvorlige knæk på grund af Janabis påstande. Ikke desto mindre forsvarer Janabi sig med, at samme påstande kunne have været afkræftet  og for længst også allerede var afkræftet, da Powell holdt sin afgørende tale over for FNs Generalforsamling den 5. februar 2003. Derimod fik det ikke følger for vor egen daværende udenrigsminister, Per Stig Møller (K), som også henviste til Janabis opspind, da Danmarks deltagelse i Irak-krigen skulle begrundes.
Over for The Guardian betegner CIAs daværende chef i Europa, Tyler Drumbeller, Janabis indrømmelse som »fascinerende« og udtaler endvidere:
»Jeg har det meget bedre med, at sandheden nu er kommet frem, for jeg fornemmer, at der er en del mennesker, som stadig tror på, at der var noget om snakken.«
Afsløret som løgner
Janabi har tidligere konsekvent benægtet enhver andel i det amerikanske legitimationsgrundlag for invasionen af Saddams Irak.
Af interviewet med The Guardian, som fandt sted i Tyskland, hvor Janabi har fået bevilget asyl, fremgår det, at han første gang fortalte løgnen om de mobile irakiske biologiske våben til en tysk efterretningsmand, som han omtaler som »Dr. Paul«, i 2000. BND havde på det tidspunkt identificeret ham som en irakisk kemiingeniør fra Bagdad og selv henvendt sig til ham for at få oplysninger om Saddams Irak.
»Jeg havde et udestående med Saddam-regimet,« siger han. »Jeg ville gerne af med ham, og nu fik jeg chancen.«
Janabi hævder, at han først blev afsløret som løgner så tidligt som i 2000, da BND opsøgte Dr. Bassil Latif, hans tidligere chef og lederen af Iraks Militærindustrielle Kommission, i en Golf-stat. Også britiske efterretningsfolk var til stede ved dette møde, hvor Latif pure afviste Janabis påstand om mobile biovåben og tillige afviste en yderligere påstand fra samme kilde om, at 12 mennesker var omkommet under en ulykke på et irakisk anlæg til fremstilling af biologiske kampmidler.
Han fortæller, at BND først kontaktede ham igen i maj 2002, men at den tyske efterretningstjeneste tilsyneladende stadig tog hans påstande alvorligt. Janabi henviser til, at tyskerne pressede ham til at tale ved at true med, at hans dengang gravide marokkanskfødte hustru ikke ville få lov til at slutte sig til ham i Tyskland, hvis han ikke var samarbejdsvillig.
Skal man tro udtalelser i Danmarks Radios dokumentarfilm om Curveball, Manden, der løj verden i krig, var tyskerne dog på dette tidspunkt udmærket klar over, at Janabis oplysninger var falske.
I filmen siger den daværende tyske FN-ambassadør, at Tyskland allerede før krigen advarede USA mod at stole på Curveballs oplysninger.
»Vi advarede amerikanerne længe før krigen. Vi sagde til dem, at det er jeres eget ansvar, hvis I bruger de oplysninger fra Curveball, for vi ved slet ikke, om de er sande,« sagde Gunther Pleuger.
Tydelig hensigt
Nye afhøringer fortsatte ikke desto mindre i 2002, hvor det snart gik op for Janabi, at spørgsmålene forekom ledet af en hensigt om at tilvejebringe et legitimeringsgrundlag for krig. Efter Powells tale i FN ringede Janabi til sin forhørsleder i BND og beklagede sig over, at tyskerne havde brudt et løfte om ikke at dele hans informationer med andre lande. Men her fik han at vide, at han ikke længere måtte udtale sig og blev sat i en husarrest, der skulle vare 90 dage.
Løgnen blev ikke en guldgrube for Janabi. Det fremgår af interviewet, at han i dag bor i en lille lejlighed i Karlsruhe, er arbejdsløs og lever af overførselsindkomst.


