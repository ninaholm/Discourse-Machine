Fra fallitbo til forbillede på fem år
I 2010 måtte Irland bede EU og IMF om et nødlån på 85 mia. euro efter eurozonens dyreste bankredning. I denne uge – kun fem år senere - kunne landets finansminister præsentere misundelsesværdige nøgletal og sprede en gaveregn over irerne. Kritikere mener ikke, at politikerne har taget ved lære af krisen
Den irske regering føler sig nu så sikker på, at genrejsningen er kommet for at blive, at den i sidste uges finanslov, for første gang siden den tiltrådte i 2011, åbnede op for pengepungen. Udover en infrastrukturplan til en værdi af 1,5 mia. euro (11 mia. kr.), lovede finansminister Michael Noonan at bruge et tilsvarende beløb på skattelettelser og offentlige investeringer.


 Frank O’Connor og Rossa White har svært ved at holde smilene tilbage, mens de på stringent, faktuel vis fremlægger nøgletallene for Irlands økonomi. Side efter side af stigende grafer og søjler bliver forklaret over en mineralvand i et stilfuldt mødelokale på 8. sal i landets National Treasury Management Agency, hvor panoramavinduerne giver udsigt over et solbeskinnet Dublin.
Når morgensolen rejser sig over Liffey-floden og spejler sig i skarpe, orange nuancer i vandet, er det svært at forestille sig den tordensky, der for knap fem år siden sænkede sig over dette land.
Men O’Connor og White husker den. For det var dem, der som ansvarlige for statens låntagning i november 2010 måtte sande, at de internationale lånemarkeder var lukket land for Irland. Det var statens enorme gæld – efter dens redning af de irske banker, der var gået fallit, da landets boligboble brast – som var årsagen til, at de internationale investorer mistede tilliden til Irland med det resultat, at lånerenten steg til ruinerende højder.
I dag – kun fem år senere – er det imidlertid lutter gode nyheder, de to økonomer kan præsentere:
Vækstrate: seks procent – den højeste i Europa.
Budgetunderskud: Reduceret fra 10,5 procent i 2011 til 2,1 procent i dag.
Gæld: Reduceret fra over 120 procent af BNP i 2012 til 97 procent.
Ledigheden: Faldet fra 15 procent til 9,4 procent.
»Det har været et godt år,« siger Rossa White, agenturets cheføkonom, til gruppen af europæiske journalister.
»Vi har tilbagebetalt det sidste af vores IMF-lån tidligt, hvilket giver os en væsentlig rentebesparelse,« tilføjer hans kollega, Frank O’Connor, der er leder af afdelingen for finansiering og gældsadministration, med et tilfreds smil.
»Den gode nyhed er, at BNP-væksten er så meget højere end rente-udgifterne, hvilket betyder, at gælden naturligt bliver reduceret.«
Nøgletal af den karakter vil skabe misundelse ikke kun i de øvrige programlande – Grækenland, Spanien, Portugal og Cypern – men også i resten af EU. Og den irske regering føler sig nu så sikker på, at genrejsningen er kommet for at blive, at den i sidste uges finanslov, for første gang siden den tiltrådte i 2011, åbnede op for pengepungen. Udover en infrastrukturplan til en værdi af 1,5 mia. euro (11 mia. kr.), lovede finansminister Michael Noonan at bruge et tilsvarende beløb på skattelettelser og offentlige investeringer. Irere på en mellemindkomst vil derfor fra næste finansår blive omkring 1.000 euro (7.500 kr.) rigere.
»Den finanslov, jeg i dag har fremlagt, vil (…) sikre det irske folk en bedre fremtid. Men vigtigst af alt, den vil sikre, at genrejsningen fortsætter,« sagde en triumferende Noonan til det irske parlament i sidste uge.
Prisen
Den triumferende tone fra regeringen og landets økonomiske administration er let at forstå, når de tørre tal omdannes til skarpt, stigende kurver og søjler, der tordner sig højt op over naboernes.
Men Michael Taft, cheføkonom for fagforeningen Unite, minder om, at genrejsningen af statens finanser har haft en pris. Og at prisen er blevet betalt af almindelige mennesker; hans medlemmer.
»Det afhænger af folks position i økonomien og i samfundet, om nedskæringspolitikken har virket. Nedskæringspolitikken har formået at overføre omkring 20 procent af Irlands BNP fra arbejdere og de produktive sektorer til bankkreditorer her og i udlandet,« siger han.
»Regeringen har en masse gode nyheder at fortælle, men de bliver nødt til at skjule en masse, hvis de vil have folk til at tro på de gode nyheder.«
Det, regeringen skjuler, er blandt andet nedskæringernes sociale omkostninger, mener Taft.
»Det har påvirket den produktive økonomi på mange måder, som vi vil blive ved med at mærke konsekvenserne af i mange år fremover,« siger han og nævner to statistikker, som han mener illustrerer prisen, irerne har betalt.
»Over 30 procent af befolkningen – og 40 procent af alle børn – lider nu under mere end én slags afsavn. Derudover er 300.000 unge mellem 18 og 35 år, det vil sige en ud af syv unge, emigreret. Forestil dig at udhule din ungdomsgeneration på den måde,« siger han og tilføjer, at emigrationen desuden har været med til at pynte på bl.a. ledighedstallene, fordi så mange er taget ud af regnestykket.
Hjerneflugt
53 procent af dem, der emigrerer, har en universitetsuddannelse, så den enorme hjerneflugt, Irland har oplevet under krisen, er nu blevet et spirende problem for et land, hvis økonomi i høj grad bygger på at tiltrække multinationale virksomheder. Udover EU’s laveste selskabsskat på 12,5 procent – samt engelsk som hovedsprog – er en af årsagerne til, at de store virksomheder vælger landet som deres europæiske base, at det leverer veluddannet og fleksibel arbejdskraft. Derfor har arbejds- giverorganisationen IBEC op til finansloven talt om vigtigheden af at give skattelettelser for at lokke de unge emigranter tilbage igen. På trods af de seneste års voksende jobmarked og imponerende vækstrate vendte kun 12.000 emigranter hjem i 2014. Det er et lavere tal end under det værste af krisen.
»Vores skatteniveau ligger højere end det britiske niveau, og det er et problem – og et voksende problem for multinationale virksomheder,« siger Gerard Brady, seniorøkonom i IBEC, og peger på, at Irland ’deler’ arbejdsmarked med nabolandet, som kun er en times flyrejse væk.
»Vi byder de skattelettelser, regeringen lovede i sin finanslov, velkomne, men vi mener, at den bør gå endnu længere. Vi må matche det britiske skatteniveau,« tilføjer han.
Finansminister Noonan lovede da også i sin fremlæggelse af finansloven, at regeringen »i takt med at ressourcer bliver tilgængelige« vil udfase den forhadte Universal Social Charge – en skat introduceret i december 2010 – og »reducere marginalskatten til mindre end 50 procent for alle i arbejde for at gøre Irland mere attraktivt for mobile udenlandske investeringer og kompetencer såvel som for vores hjemvendte emigranter«.
Michael Taft mener imidlertid ikke, at der er bevis for, at skattelettelser vil få flere unge irere til at købe en enkeltbillet til hjemstavnen.
»Emigranter nævner stort set ikke beskatning som en årsag til, at de bliver væk,« siger han og mener, at det i stedet er kvaliteten af job og arbejdsmarkedslovgivningen i Irland, der er problemet.
»De fleste emigranter havde faktisk et job, da de rejste, men kvaliteten var dårlig – mange var på endeløse korte kontrakter med forfærdelige løn- og arbejdsforhold. Lovgivningen er meget erhvervsvenlig. Vores arbejdere har for eksempel ikke ret til kollektive forhandlinger, som arbejdere i stort set ethvert andet land i verden har,« siger han.
Derudover mener han, at Irlands svage socialstat er et problem.
»Det handler om livskvalitet. Jeg har venner, der er rejst til Paris for at arbejde, og de ønsker ikke at komme tilbage, for nu har de fået en smag for et ordentligt offentligt service-niveau. I Irland er sundhed f.eks. ikke gratis for folk i arbejde. Det koster 60-70 euro at gå til lægen,« siger Taft.
Den analyse bakkes op af Jerry Gibbons fra fagforeningen SIPTU’s researchafdeling.
»Det, som emigranterne i de europæiske lande fortæller os, er, at det er huslejeniveauet, skolerne, transportsystemet – det offentlige serviceniveau – det handler om,« siger han.
Forkert timing
SIPTU er imidlertid glad for, at regeringen har valgt at give skattelettelser efter en række hårde år for deres medlemmer.
»Der blev taget 30 mia. euro ud af økonomien i løbet af krisen. 20 mia. i nedskæringer i det offentlige og 10 mia. i skattestigninger. I en kort periode mener vi, at skattelettelser er en god idé for at kompensere for de seneste år, men derefter bør fokus være entydigt på at forbedre i de offentlige servicer,« siger Gibbons.
Langtfra alle iagttagere er imidlertid enige i, at det er en god idé at uddele de gaver, så snart der er penge i kassen igen.
»Det giver ingen økonomisk mening, at give skattelettelser nu. Det er udelukkende en politisk beslutning,« siger Dan O’Brien, cheføkonom i Institute of International and European Affairs i Dublin, med henvisning til, at Irland skal afholde valg inden for det næste halve år.
Og den regerende Fine Gael- Labour-koalition ligger lige nu kun til at få 36 procent af stemmerne.
»Når økonomien vokser, er der ikke noget behov for at stimulere den, og hvis der opstår en ny international krise, vil der ikke være nogen penge til at stå imod med. At stimulere, når det går godt, og foretage nedskæringer i krisetider vil blot forstærke op- og nedturene,« siger han og erklærer sig »meget bekymret« over den valgte politik.
»Det er uansvarligt – men det er dette lands finanspolitiske historie.«
Professor Alan Barrett fra The Economic and Social Research Institute erklærer sig enig.
»Det vil være en overdrivelse at hævde, at det i sig selv kan føre til en ny nedsmeltning, men det signalerer en tilbagevenden til tidligere tiders politik. Det, der bekymrer os, er ikke beløbet, men en mentalitet, der handler om, at hvis vi har penge, så skal de bruges. Det var det, der fik os ind i denne situation i første omgang, fordi der ikke var råd til at stimulere økonomien, da krisen ramte,« siger han.
Labours minister for offentlige udgifter og reform, Brendan Howlin, afviser imidlertid faren.
»Det er fint nok at tale om en imponerende økonomi, når de fleste irere ikke kan mærke det. Det har været en ekstrem smertefuld rejse at nå dertil, hvor vi er i dag. Folk har oplevet en voldsom reduktion i deres løn parallelt med skattestigninger. Så der skal findes en balance, og det vil vi gøre på meget forsvarlig vis,« siger Howlin.
Alan Barrett medgiver, at der kan argumenteres for en mindre »restaurering« til det irske folk efter de hårde år, men påpeger, at genrejsningen af økonomien i sig selv »er begyndt at belønne folk« gennem et fald i ledighed og lønstigninger.
Politikere og befolkning bør tage ved lære af historien og acceptere, at en tilbagevenden til de magiske boom-år ikke er bæredygtig, mener han.
»Folk må glemme ideen om, at vi kommer til at vende tilbage til de gode tider i 2006-2007. Problemet var, at vi havde sænket skatterne i sådan en grad, at vores offentlige servicer og infrastruktur var ubæredygtige. Vi leverede disse servicer på basis af midlertidige skatteindtægter, fordi vi havde en kunstig boligboble, hvorfra der kom masser af skattemidler. Men da boblen sprang forsvandt de,« siger Barrett. »Og de midler kommer ikke tilbage.«
Den Irske Ambassade i London betalte for denne rejse

