Nelson Mandela er død
Sydafrikas største ikon og statsmand er død i sit hjem efter lang tids sygdom. Han blev 95 år
 
	Det var kampen mod det racistiske apartheidstyre i Sydafrika, der gav Mandela heltestatus og international berømmelse. Som demokratiforkæmper tilbragte han en stor del af sit voksne liv bag tremmer. Foto: Scanpix


 
	Sydafrikas tidligere præsident Nelson Mandela er død, oplyser præsident Jacob Zuma torsdag på en pressekonference, der blev transmitteret i fjernsynet.

	I talen sagde Zuma, at Nelson Mandela vil få et statsbegravelse. Zuma har beordret at alle flag på halv.

	- Kære landsmænd, vores elskede Nelson Rohlihla Mandela, stifteren af vores demokrati, er gået bort. Han har nu fået fred. Han sov stille ind i sit hjem. Vores nation har mistet sin store søn, sagde en bedrøvet Zuma.

	Nelson Mandela, der forandrede Sydafrika for evigt, blev 95 år. Han døde torsdag i sit hjem i Johannesburg efter lang tids sygdom.

	Venner og familie til Nelson Mandela samledes tidligere torsdag i den sydafrikanske frihedshelts hjem, skriver AFP.

	Et stort antal biler med besøgende ankom torsdag til Mandelas hjem. To af Mandelas børnebørn og en nær ven af familien var blandt dem, som blev set på vej ind i bygningen.

	Sydafrikas største ikon, Nelson Mandela havde et langt og enestående liv.

	Hans politiske karriere omfatter 15 år som frihedskæmper, 27 år som fange og fem år som Sydafrikas første sorte præsident.

	Derefter blev Mandela, som også går under sit klannavn Madiba, verdens mest prominente aktivist i kampen mod hiv/aids. Han har også spillet en aktiv fredsmægler-rolle i konflikter på det afrikanske kontinent.

	Det var kampen mod det racistiske apartheidstyre i Sydafrika, der gav Mandela heltestatus og international berømmelse. Som demokratiforkæmper tilbragte han en stor del af sit voksne liv bag tremmer.

