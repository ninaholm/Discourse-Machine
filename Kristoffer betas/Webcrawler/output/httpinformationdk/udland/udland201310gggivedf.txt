GGGI: ’Vi ved ikke, hvad der foregår i Sydkorea’
GGGI har et tæt forhold til den koreanske regering, men udfører ingen opgaver for landet, hvor et stort ’grøn vækst’-projekt kritiseres stærkt. Til gengæld assisterer man 20 u-lande, fortæller chefen
Søndag var GGGI-formand Lars Løkke Rasmussen flankeret af organisationens direktør, Howard Bamsey, under et pressemøde om Løkkes dyre rejser i organisationsregi. Bamsey kender til den kritiske omtale af et sydkoreansk ’grøn vækst’-projekt, som er blevet kaldt en miljøskandale og er sat i forbindelse med GGGI, men han afkræfter, at der skulle være nogen forbindelse.


 
	GGGI inddæmmer ikke floder, bygger ikke broer, opfører ikke vindmøller, promoverer ikke atomkraft. GGGI investerer ikke i ’grøn vækst’-projekter i Sydkorea eller nogen andre steder. GGGI leverer kun gode råd.

	Det er bundlinjen, når direktøren for Global Green Growth Institute, Howard Bamsey, får lov at tale om andet end bestyrelsesformand Lars Løkke Rasmussens rejsebilag, flyrejser og hotelophold på 1. klasse.

	Direktør Bamsey deltager mandag og tirsdag i mødet i København i Global Green Growth Forum (GGGF), det internationale debatforum etableret af Danmark og Sydkorea i et tæt samarbejde med GGGI.

	Howard Bamsey har været generaldirektør siden april i år. Han blev ansat af Lars Løkke Rasmussen, der tiltrådte som formand i juni 2012 og forestod GGGI’s identitetsskift i oktober 2012 fra sydkoreansk ngo til international organisation med 11 medlemslande. Som daværende formand for den koreanske ngo – i dag omtalt som K-GGGI – talte Sydkoreas tidligere premierminister Han Seung-soo i marts 2012 varmt om det store Four Major Rivers Restoration Project, der for 17,3 mia. dollar skulle sikre beskyttelse af Sydkoreas fire store floder. Den tale ligger fortsat på GGGI’s hjemmeside sammen med andre taler og policypapirer, som fremhæver Four Rivers som vellykket. Projektet, der nu ifølge sydkoreanske miljøorganisationer og fagfolk har udviklet sig til en miljømæssig skandale, er bl.a. i danske medier sat i forbindelse med GGGI.

	Men ifølge Howard Bamsey er der ingen forbindelse mellem projektet og den internationale organisation, han i dag er chef for.

	»Vi er ikke del af det projekt,« siger Bamsey til Information.

	»Vi bygger ikke broer eller vindmølleparker eller den slags projekter. Vi har ingen investeringsmidler overhovedet.«

	»Den måde, vi arbejder på, er ganske anderledes end næsten alle andre internationale institutioners. Vi arbejder så tæt som muligt sammen med de regeringer, der beder om vores assistance. Vi hjælpe disse regeringer til selv at nå deres mål ved at levere rådgivning. Ulempen ved vores model er, at den ikke på kort sigt producerer resultater, som er lette at beskrive for deltagere og donorer,« fortæller generaldirektøren.

	Ingen bestemt model

	I dag har GGGI sådanne rådgivningsprojekter i gang eller under opbygning i lande som Etiopien, Cambodia, Vietnam, Mongoliet, Rwanda, Sydafrika og Kina – i alt 20 lande ifølge Bamsey.

	Grundlæggende består projekterne af rådgivning og samarbejde om at formulere strategier og udviklingsmodeller for grøn vækst i de sektorer, det pågældende land ønsker assistance til. Bamsey nævner projekter om grønnere transport, om CO2-kvotesystemer, lokalforvaltning m.m.

	»Man kan sige, at vi styrker, hvad GGGI har gjort tidligere. Vi søger ikke at øge antallet af aktiviteter, men går mere i dybden for at sikre, at rammerne er rigtige, så vi kan bevæge os trygt fremad og bruge vores model andre steder i fremtiden. Vi erkender, at det nogle gange kan indeholde en potentiel moralsk risiko, hvis vi kommer så tæt på en regering, at andre tror, vi er blevet absorberet af den. Men indtil nu har resultaterne vist, at det virker.«

– Er det den sydkoreanske model for grøn vækst, I eksporterer?

	»Nej, nej, det gør vi ikke. Vi er meget tæt på den koreanske regering. Den er en stærk støtte for GGGI, og det påskønner vi, ligesom vi påskønner den danske regerings støtte. Men vi eksporterer ingen model. Vores udgangspunkt er, at ethvert land er forskelligt. Vi har ikke en fast skabelon for grøn vækst.«

	»Men mange udviklingslande er meget interesserede i den koreanske erfaring. Korea er et land, som var enormt fattigt for 40 år siden, men nu er de rige – ’kan vi bruge noget af det, de har gjort’, spørger man.«

– Rapporter og medier tegner et meget blandet billede af Sydkoreas strategi for grøn vækst. Hvad er jeres vurdering?

	»Vi ved faktisk ikke, hvad der foregår i Korea, bortset fra at landet på et tidspunkt var motiverede for at etablere GGGI. Vi har ikke evalueret den koreanske strategi. Vi kender den kritiske omtale i bl.a. danske medier, men vi ved, at der på den anden side er nogle meget stærke resultater med f.eks. grøn teknologiudvikling. Så vi har brug for at forstå, hvad der faktisk er foregået, og derfor har vi planlagt et projekt til næste år med en grundig analyse af den koreanske model for grøn vækst.«

	»Bortset fra det skal vi ikke udføre opgaver i Korea. Korea er et OECD-land – vi arbejder i de udviklingslande, der ønsker det,« siger generaldirektøren, der selv er australier og kun tidsbegrænset ansat i organisationen, som i dag har ca. 100 medarbejdere og håber at vokse til 160-200 næste år.

