USA’s ’hykleri’ giver Kinas medier ammunition
NSA-whistleblower Edward Snowden anklager nu USA for at hacke computere i Kina og Hong-kong. Det giver kinesiske statsmedier mulighed for at vende strømmen af kritik fra Washington
Den kinesiske avis South China Morning Post kunne i denne uge bringe et interview med den amerikanske whistleblower Edward Snowden – det første, siden han gav sig selv til kende over for avisen The Guardian – og resten af verden – i sidste uge.


 
	Der er pludselig byttet om på rollerne. Efter Beijing har skullet forsvare sig mod vedholdende anklager om kinesiske hackerangreb mod amerikanske computere, rettes kritikken nu den anden vej. Det sker, efter Edward Snowden, manden bag en af de største lækager i USA’s historie, i går anklagede Washington for ’hykleri’ og påstod, at den amerikanske efterretningstjeneste NSA i årevis har udført hackerangreb på Kina.

	Det fik de kinesiske statsmedier til at rapportere – med slet skjult skadefryd og med et ordvalg, der normalt bliver rettet mod Kina fra USA. »Dette er ikke første gang, den amerikanske regerings forseelser har ført til udbredt bekymring i offentligheden«, skriver China Daily, den kinesiske regerings engelsksprogede talerør, i en leder. I avisen lyder det også, at kinesiske analytikere er af den opfattelse, at Snowdens påstande »helt sikkert vil efterlade en plet på Washingtons internationale image og vil være en udfordring for forholdet mellem Kina og USA«.

	»I månedsvis har Washington anklaget Kina for internetspionage, men det viser sig, at den største trussel mod stræben efter individuel frihed og privatliv i USA er regeringens ukonkrollerede magt,« siger Li Haidong, en researcher fra China Foreign Affairs University, til avisen.

	Edward Snowden har inden for den seneste uge løftet sløret for NSA’s omfattende overvågningsprogram til den britiske avis The Guardian, og han har siden den 20. maj holdt sig skjult i Hongkong. Her trykte Hongkong-avisen South China Morning Post i går det første interview, Snowden har givet, siden han søndag afslørede sig selv som kilden i lækagesagen. I interviewet påstår han, at NSA siden 2009 har udført hacking mod »hundredvis af mål« i Kina og Hongkong. Målene var bl.a. et universitet og »offentligt ansatte, virksomheder og studerende«.

	Snowden siger, at han kommer med oplysningerne for at afsløre »den amerikanske regerings hykleri, når den påstår, at den ikke, i modsætning til sine fjender, vælger civil infrastruktur som sine mål«.

	»Ikke blot det, men (USA’s regering, red.) er så bange for, at dette bliver kendt, at den er villig til at bruge alle midler, såsom diplomatisk intimidering, for at undgå at denne information bliver offentlig,« siger den 29-årige tidligere CIA-analytiker.

	USA skyldig

	I en leder kræver South China Morning Post »en forklaring« fra Washington, og avisen bemærker samtidig, at amerikanerne i længere tid har kritiseret Beijing for statssponseret hacking mod amerikanske virksomheder og regeringskontorer. Snowdens påstande om hackerangreb mod Kina har »været et stort tilbageslag for Washingtons sag mod Kina«, argumenterer avisen, som samtidig mener, at det ser ud til, at USA selv er mere skyldig i den forbrydelse, som man anklager Kina for.

	Den kinesiske regering har ikke villet kommentere Snowdens anklager mod USA, og heller ikke, hvorvidt han opholder sig i Hongkong, som er en del af Kina, men som dog har sit eget selvstændige juridiske og politiske system. Regeringen i Hongkong har heller ikke kommenteret sagen officielt.

	It-sikkerhed var et af de mest betændte emner på dagsordenen, da præsidenterne fra USA og Kina, Barack Obama og Xi Jinping, mødtes i sidste uge i Californien.

	Vestlige internetsikkerhedsfirmaer har anklaget en afdeling under Folkets Befrielseshær for illegalt at skaffe sig adgang til informationer fra amerikanske myndigheder, firmaer, medier og menneskerettighedsorganisationer. I sidste måned blev det desuden påstået, at hackere ansat af det kinesiske militær havde stjålet detaljerede informationer om flere end tre dusin amerikanske våbensystemer.

	Svaret fra Beijing har konsekvent været, at Kina selv er offer for internetspionage, og samtidig at Beijing er i besiddelse af »bjerge af data«, der viser, at USA er involveret i udbredt hacking i et forsøg på at få et kig på det kinesiske styres hemmeligheder.

	Hemmelig enhed

	Snowdens påstande – som South China Morning Post dog ikke har set beviser for – lader til at underbygge Beijings postulat. Det samme gør en artikel denne uge i det indflydelsesrige amerikanske magasin Foreign Policy, som på baggrund af unavngivne kilder afdækker en »super hemmelig« gruppe i NSA, som hackermål i Kina.

	»Den kinesiske regerings påstande er i bund og grund korrekte«, hedder det i artiklen.

	Ifølge kilderne har en enhed i NSA »haft succes med at trænge ind i kinesiske computer- og telekommunikationssystemer i næsten 15 år, og det har givet adgang til noget af det bedste og mest troværdige efterretningsinformation, der findes om, hvad der foregår inde i Kina«.

	Den samme enhed skulle samtidig være »ansvarlig for at udvikle information, som vil gøre USA i stand til at ødelægge eller skade udenlandske computer -og telekommunikationssystemer med cyberangreb, hvis præsidenten beordrer det«.

	Det forventes, at den amerikanske regering vil kræve Snowden udleveret til retsforfølgelse i USA. Flere amerikanske senatorer har beskrevet hans handlinger som forræderi, men i interviewet til South China Morning Post siger han: »Jeg er hverken forræder eller helt. Jeg er en amerikaner.«

	Der har i Hongkong været en del undren over, hvorfor Snowden valgte Hongkong som tilflugtssted, da byen har en udleveringsaftale med USA. Men til South China Morning Post forklarer han sin beslutning: »Folk, der mener, at jeg begik en fejl ved at vælge Hongkong, har misforstået mine intentioner,« siger han. »Jeg er ikke her for at gemme mig fra retfærdigheden; jeg er her for at afsløre kriminalitet.«

	NSA’s leder, general Keith Alexander, forsvarede onsdag efterretningstjenestens aktiviteter, efter Snowden afslørede dets store overvågningsprogram. Han sagde i en senatshøring, at det havde været med til at forhindre »dusinvis« af terrorangreb, bl.a. mod Jyllands-Posten.

	»Jeg mener, at det, som vi her gør for at beskytte amerikanske statsborgere, det er det rigtige at gøre,« sagde Alexander.

	 

