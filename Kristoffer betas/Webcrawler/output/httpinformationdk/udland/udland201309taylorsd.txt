Taylors dommere retter hård kritik mod kovending i krigsforbrydersager
En omdiskuteret praksisændring ved krigsforbryderdomstolen, der har ført til frifindelsen af en serbisk general tidligere dømt for krigsforbrydelser, får nu hård kritik fra dommerne ved retssagen mod den liberiske ekspræsident Charles Taylor. Helt uhørt, mener eksperter
Liberias tidligere præsident, den 65-årige Charles Taylor, da hans appelsag om 50 års fængsel i går blev afvist ved FN’s Særlige Domstol for Sierra Leone i Haag. Han blev idømt den lange straf for sine krigsforbrydelser fra 1996 til 2002 begået under den blodige borgerkrig i nabolandet Sierra Leone.


 
	Dommerne ved krigsforbryderdomstolen for Sierra Leone melder sig nu på banen i den månedlange ophedede debat om en kontroversiel praksisændring ved dens søsterdomstol for Eksjugoslavien (ICTY), der har ført til frifindelsen af blandt andre den tidligere serbiske generalstabschef Momcilo Perisic, der ellers ved første instans var blevet dømt for krigsforbrydelser.

	Ved gårsdagens domsafsigelse i appelsagen mod den tidligere liberiske præsident Charles Taylor, der i maj 2012 blev idømt 50 års fængsel for krigsforbrydelser under borgerkrigen i Sierra Leone i 1990’erne, udtrykte retspræsident George King på vegne af et samlet dommerpanel en opsigtsvækkende kritik af begrundelsen for ICTY’s kovending. Den »indeholder ikke en klar og detaljeret analyse« af de gældende retsprincipper, lød det blandt andet fra retsformanden.

	Den udmelding er ifølge flere eksperter i international ret helt uhørt.

	»Det var ikke overraskende, at de forholdt sig til praksisændringen, men at de på den måde kommenterer direkte på den, det kommer bag på mig. De smider sten i hovedet på deres kolleger, for grundlæggende er det en kritik af ICTY fora t være inkompetent og med et misforstået syn på international ret,« siger tidligere medarbejder ved både ICTY og Sierra Leone-domstolen og nuværende lektor i international strafferet ved Københavns Universitet Iryna Marchuk, der selv fulgte domsafsigelsen.

	Hun bakkes op af Dov Jacobs, der er lektor i international strafferet ved det hollandske Leiden University.

	»Appelkammeret ser ud til at have gjort sig umage med ikke bare at ignorere Perisic-dommen, men faktisk også lægge en bombe under den,« skriver Dov Jacobs på sin blog.

	Det begyndte med et brev

	ICTY’s praksis har været genstand for heftig debat, siden et brev til 56 venner fra den danske dommer ved tribunalet i Haag Frederik Harhoff, blev lækket til BT.

	I brevet beskriver Frederik Harhoff, hvordan ICTY det seneste år har strammet kravene for, hvad der skal til for at bevise en tiltalt krigsforbryders skyld. Siden efteråret 2012 er kravene til bevisførelsen blevet skærpet, så en tiltalt nu skal have haft viden om, at deres specifikke støtte ville blive brugt til krigsforbrydelser – og ikke som tidligere kun viden eller formodning om, at forbrydelserne ville blive begået.

	Det har ført til frifindelse af flere hærchefer fra Eksjugoslavien, der var blevet kendt skyldige i krigsforbrydelser og idømt op til 27 års fængsel ved første retsinstans, deriblandt altså Momcilo Perisic, som blev omtalt ved dagens domfældelse.

	Harhoff udtrykker i brevet skuffelse over udviklingen, fordi det efter hans vurdering i fremtiden vil gøre det nærmest umuligt at dømme højtstående krigsforbrydere. Og den vurdering støttes han i af adskillige eksperter, deriblandt Iryna Marchuk.

	»Hvis du sender kasser fyldt med Kalasjnikov-rifler til oprørere, som du ved eller bør have formodning om begår krigsforbrydelser, så har det hidtil været nok til at blive dømt. Men med den nye praksis skal man blandt andet også bevise, at det var netop de våben, der blev brugt til forbrydelserne. Og det er selvsagt meget, meget svært,« forklarer Iryna Marchuk.

	I sit brev antyder Harhoff, at praksisændringen skulle være en følge af amerikansk og israelsk pres. Angiveligt skulle de to lande frygte, at deres egne hærchefer ville kunne dømmes efter den gamle praksis. Som følge af sin kritik er Harhoff blevet erklæret inhabil og taget af en højt profileret sag mod en serbisk partileder. Harhoff har appelleret kendelsen, men er fortsat suspender et. Med gårsdagens udmelding har Frederik Harhoff dog fået lidt at trøste sig med, mener Iryna Marchuk.

	»Sierra Leone-domstolen tager implicit helt klart Harhoffs parti i forhold til tolkningen af loven. Så meget er sikkert efter i går,« siger hun.

	Forskellig praksis intet problem

	Når diskussionen om ICTY’s praksis overhovedet dukkede op i appelsagen mod Charles Taylor, skyldes det, at den oprindelige dom, der lød på 50 års fængsel, blandt andet byggede på den praksis, ICTY i de omdiskuterede sager har gjort op med.

	Ved første instans fandt dommerne, at Taylor havde ydet støtte i form af våben, militært personel samt operationel og moralsk opbakning til oprørsgrupper i Sierra Leone, der stod bag adskillige krigsforbrydelser i en blodig krig, der kostede mere end 120.000 mennesker livet. Og det var ifølge dommerne tilstrækkeligt til at dømme ham.

	Før gårsdagens domfældelse havde flere eksperter derfor spekuleret i, hvorvidt Sierra Leone-domstolen ville overtage ICTYs nye praksis, hvilket kunne føre til en frikendelse af ekspræsident Taylor. Det skete dog ikke. Den oprindelige dom blev – med nogle få undtagelser – stadfæstet, og straffen på 50 år fastholdt.

	Men selv om det kan være politisk penibelt for krigsforbryderdomstolen, at to af dens tribunaler ligger i åben strid, så er det ikke noget juridisk problem, forklarer Iryna Marchuk.

	»Domstolene er uafhængige og ikke forpligtet til at følge hinandens praksis. Det vigtige er, at de alle bygger på de samme grundlæggende principper. Dem kan man så have lidt forskellige tolkninger af, men sådan er det jo med jura,« siger Iryna Marchuk.

