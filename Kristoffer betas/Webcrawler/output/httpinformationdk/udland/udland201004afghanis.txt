Afghanistans hemmelige krig
Drab på navngivne Taleban-ledere, narkobagmænd og bombemagere er en del af den hemmelige krig i Afghanistan. Stadig flere specialstyrker deltager i den hemmelige krig  - langt fra offentlighedens søgelys
To amerikanske elitesoldater fra The Marines' Lima Company 3rd Batalion patruljerer i Karez-e-Sayyidi-området i Helmand-provinsen i Afghanistan, hvor også danske styrker opererer.


 En lille gruppe amerikanske og afghanske elitesoldater har omringet det lerklinede hus. Klokken er tre om natten. Pludselig går døren op og en mand træder ud i den indre gård. Han får øje på en af soldaterne og løber tilbage i huset, mens han råber, at Taleban er udenfor.
Soldaterne tror til gengæld, at manden er talebaner og da døren igen går op og en mand råber ud i mørket, åbner de ild. Skrig gennemskærer natten. Kommandant Dawoud,  hans bror politianklager Saranwal Zahir, deres koner Bibi Shirin og Bibi Saleha samt  teenagedatteren Gulalai, der befinder sig længere inde i huset, bliver alle dræbt.
Drabene på de fem uskyldige afghanere - eller syv, som familiens overhoved senere understreger, fordi både Bibi Shirin og Bibi Saleha var gravide, fandt sted den 12. februar i landsbyen Khataba i den østlige Paktia-provins.
En frygtelig fejltagelse, men langt fra den eneste. Natlige operationer, gennemført af tophemmelige specialstyrkeenheder var sidste år årsag til mindst 100 civile dødsfald.
Men de er svære at undgå. Hemmelige operationer mod ledende Taleban-ledere, lokale og regionale  kommandanter er en afgørende del af den oprørsbekæmpelsesstrategi, som NATO følger. Og deres rolle bliver stadig vigtigere i takt med, at de almindelige koalitionsstyrker får til opgave at beskytte tætbeboede områder og  træne den afghanske hær. Det vækker bekymring blandt afghanske og internationale menneskerettighedsorganisationer, der efterlyser større kontrol med den hemmelige del af krigen.
Tag ham ud!
»Skyd så! Tag ham ud! Nu!« To soldater fra de amerikanske specialstyrker ligger på en skråning og har deres mål i sigte. Det er en af Talebans bombemagere, der står i sin baghave og blander kemikalier til en vejsidebombe. Omhyggeligt monterer han en ledning på en stor gul dunk. Farven er præcis den samme som det støv, der dækker de fleste afghanske grusveje. Manden løfter dunken op og står et øjeblik foran sit hus med den i favnen.
Så falder skuddene. »Daf, daf, daf!« Endnu et »vigtigt mål« er taget ud. Fjernet. Dræbt.
Få sekunder senere kommer hans unge kone og femårige datter løbende ud af huset. Hun kaster sig ned for at give sin mand kunstigt åndedræt. Men det er for sent.
Målet med de allerfleste specialstyrkeoperationer i Afghanistan er at slå så mange af Talebans ledere, kommandanter og bombespecialister ihjel som muligt. Eller  som NATO's øverstkommanderende i Afghanistan, general Stanley McChrystal siger i et interview med den britiske avis The Daily Telegraph. Målet er »at reducere ledelsen«. Midlet er »præcisions-angreb.«
Budskabet til Taleban er, at enten kan slå en handel af med den afghanske regering og de internationale styrker - eller også må de dø, forklarer Mc Chrystal, der ikke er tvivl om, at strategien virker.
»Vi ser tydelige tegn på, at både Talebans ledelse, kommandanter og fodfolk tænker sig grundigt om vedrørende fremtiden,« siger han til The Daily Telegraph.
Nøglerolle
McChrystal, der har designet den nuværende strategi i Afghanistan, har tidligere stået i spidsen for specialstyrkeoperationerne under Irak-krigen og mener, de er helt afgørende for succes eller fiasko.
Forsvarsakademiets Afghanistan-specialist, Peter Dahl Truelsen, er enig og forklarer, hvorfor det er nødvendigt at gennemføre den slags operationer.
»Specialstyrkerne kan noget andet end almindelige soldater. De er vant til at operere selvstændigt i små enheder og kan uden besvær opholde sig 14 dage ude i ørkenen. De kan operere uden at blive set og har derfor lettere ved at fjerne Taleban-ledere, bombemagere og andre vigtige mål. Hvis 100 almindelige soldater kommer anstigende for tage en Taleban-leder til fange, er han over alle bjerge, inden de når frem,« siger Peter Dahl Truelsen.
Han understreger, at det er et stort tab for Talebanerne, når en lokal leder bliver dræbt.
»Det er en meget effektiv måde at sætte Taleban ud af spillet på, for bevægelsen er meget hierarkisk opbygget, og de enkelte ledere sidder inde med næsten al viden om det lokale terræn, forholdet til de lokale magthavere, tidligere alliancer og fjendskaber osv. Når en lokal leder forsvinder, er han svær at erstatte,« siger Truelsen.
Den vurdering er den canadiske journalist og forfatter David Pugliese enig i. Han har skrevet flere prisbelønnede bøger om specialstyrkernes rolle i Irak og Afghanistan og betragter deres indsats i krigen mod Taleban som en succes. »I begyndelsen gik specialstyrkerne efter toplederne, men McChrystal har sænket barren og sat mellemlederne, de lokale kommandanter, bombemagerne, pengemændene, dem, der skaffer våben og udstyr og mindst 50 navngivne narkobagmænd på listen over folk, der skal tages til fange eller slås ihjel,« siger han.  »Det er dem, der kører showet på slagmarken. Og de bliver ramt, sætter det Taleban ud af spillet i lang tid.«
Målet er, at Taleban ikke længere kan finde nogen, der vil overtage ledelsen.
Og det er ifølge Peter Dahl Truelsen sket bl.a. i provinserne Uruzgan og Kandahar.


