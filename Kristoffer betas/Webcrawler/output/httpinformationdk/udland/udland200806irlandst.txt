Irland stemmer nej til Lissabontraktat
De irske vælgere har afvist EU'S Lissabontraktat ved en folkeafstemning erkender Irlands justitsminister, Dermot Ahern fredag


 DUBLIN - De irske vælgere har afvist EU'S Lissabontraktat ved en folkeafstemning, erkender Irlands justitsminister, Dermot Ahern fredag. Der er tale om et uofficielt resultat, men det ventes at blive bekræftet af valgtilforordnede senere fredag.
- Det ser ud til at blive et nej, sagde han i en direkte tv-transmission og kaldte resultatet "skuffende."
Ahern baserede sine konklusioner på foreløbige stemmeoptællinger, som det statslige irske tv RTE samlede sammen på baggrund af meldinger fra valgobservatører og foreløbige resultater. De viser, at nej-siden fører i hovedparten af Irlands 43 valgkredse, mens traktatens tilhængere kun førte klart i nogle få valgkredse.
Resultatet bliver et hårdt slag for EU. Alle medlemslande skal nemlig godkende traktaten, før den kan træde i kraft.
/ritzau

