To eksplosioner tæt ved mål i Boston Maraton
To meldes dræbt, og flere meldes såret, efter at to eksplosioner er fundet sted ved mållinjen i Boston Maraton. Muligvis terror, skriver medier
 Stillbillede fra TV, der viser eksplosionen få meter fra målstregen.


 To eksplosioner er fundet sted tæt ved mållinjen i Boston Maraton i USA. Flere amerikanske medier melder om sårede.
Omkring en time efter, at vinderen havde passeret mållinjen, lød en kraftig eksplosion på den nordlige side af Boylston Street. En anden eksplosion kunne høres omkring fem sekunder efter.
Blodige tilskuere skulle efter sigende være blevet bragt til de læge-telte, der egentlig er sat op for at tage sig af trætte løbere.
- Der er mange sårede, siger Frank Deruyter fra North Carolina til The Wall Street Journal.
Ambulancer er ankommet til stedet, og det lokale politi er i færd med at undersøge, hvad der præcist er sket.
TV-billeder viser kraftig røgudvikling og kaos på stedet efter eksplosionerne, som gik af meget tæt på tilskuerne, som heppede på løbets deltagere.
To er meldt dræbt, mens politiet&nbsp;melder om 22 sårede personer, heraf flere alvorligt. Det vides endnu ikke, hvad der forårsagede eksplosionerne, men flere medier skriver, at der kan være tale om hjemmelavede bomber.
Ligeledes skriver også nyhedsbureauet AP, at der er fundet to bomber, der ikke er eksploderet.
 Politi, brandvæsen og nødberedskab er på stedet. Vi har ingen anelse om, hvor mange folk, der er såret, siger en talsmand for politiet i Boston til nyhedsbureauet Reuters.
Mike Mitchell fra Vancouver i Canada, som deltog i løbet, var lige løbet over mållinjen, da han hørte en ;høj eksplosion.
Han fortæller, at røg steg 15 meter op i vejret, og folk begyndte at løbe og skrige.
- Alle panikkede fuldstændig, siger Mitchell til nyhedsbureauet.
- Løberne stoppede med at løbe, og vi hørte mange sirener. Vi indså, at det var en alvorlig situation, siger et andet øjenvidne til CNN.
Eksplosionerne har fået politiet i New York til at øge sikkerheden omkring de store seværdigheder på Manhatten samt på og omkring dyre og prominente hoteller i byen, siger Paul Browne, der er vicekommissær hos New York Politi.
Præsident Barack Obama er blevet informeret om situationen. Han har beordret myndighederne til at gøre det yderste for at finde ud af, hvad der er sket.
