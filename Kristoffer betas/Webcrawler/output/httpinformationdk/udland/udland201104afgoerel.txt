Afgørelsens time nærmer sig
Elfenbenskysten ser ud til at nærme sig enden af den blodige vej, landet i månedsvis har befundet sig på


 Den månedlange magtkamp om præsidentposten i Elfenbenskysten er på vej ind i den afgørende fase. Militære styrker loyale over for den FN-anerkendte præsident, Alassane Ouattara, er rykket ind i storbyen Abidjan og angriber den siddende præsident, Laurent Gbagbos, regeringsstyrker. Gbagbos har siden han tabte præsidentvalget i september nægtet at træde tilbage, hvilket har kastet landet ud i en blodig borgerkrig
Fredag morgen genlød Abidjan, Elfenbenskystens finansielle centrum, af skudvekslinger og raketnedslag, og flere steder i byen steg sort røg op fra brændende bygninger.
»Skyderierne og bombenedslagene er så voldsomme, at jorden ryster under os,«  siger en indbygger i Abidjan til nyhedsbureauet Reuters.
En kilde tæt på Gbagbos regeringshær bekræfter oppositionsstyrkernes indtog i byen, og at de natten til fredag skød mod Gbagbos embedsbolig.
Kilden understreger dog, at hæren holder stand mod oprørerne og ikke har overgivet sig.
Ouattaras styrker siger, at de har fået kontrol med den statskontrollerede radio- og tv-station RTI i byen. Men det afvises af Gbagbos styrker.
Ouattaras styrker er hurtigt og uden større modstand rykket mod syd de seneste dage og indtaget flere større byer, blandt andre den vigtig havneby San Pedro, som de tog kontrol med torsdag.
Hidtil har Gbagbo holdt sig ved magten med hjælp fra regeringshæren. Iagttagere siger, at Ouattaras styrkers offensiv de seneste dage og hurtige fremrykning mod Abidjan tyder på, at Gbagbos dage som præsident er talte. Således også Christian Kordt Højbjerg, ekspert i Vestafrika og antropolog ved Aarhus Universitet.
»Det er forbløffende, at han ikke allerede er gået. Det er et dårligt tegn, for alt tyder efterhånden på, at det er et martyrium, han har besluttet sig for at lide,« siger Christian Kordt Højbjerg til Ritzau.
»Det sidste, han står tilbage med, er de her paramilitære styrker. Det er 2.000-5.000 unge patrioter. Mange af dem vil jeg kalde for fanatiske. De er ikke militært uddannede, men de er parate til at kæmpe til sidste bloddråbe.«

