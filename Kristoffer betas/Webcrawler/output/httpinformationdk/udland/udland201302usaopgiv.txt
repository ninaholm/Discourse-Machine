Har USA opgivet veteranerne fra Vietnam?
Unge krigsveteraner, der er vendt psykisk sårede hjem fra Irak og Afghanistan, er ikke de eneste, der lider af krigstraumer. Selvmord blandt krigsveteraner i en moden alder er ikke usædvanligt, og det er de ældre, der oftest kalder på hjælp. Men er det pressede amerikanske system i stand til at høre deres nødråb?
Det er ikke kun de unge amerikanske soldater, der har gjort tjeneste i Irak og Afghanistan, der har psykiske problemer efter hjemkomsten. Mange veteraner fra Vietnamkrigen har det stadig dårligt, og et stort antal ender med at tage deres eget liv.


 Jimmy Lee Dykes fra staten Alabama skød og dræbte for nylig en buschauffør, tog en lille dreng som gidsel og gemte ham i en bunker i dagevis. Drengen slap fysisk uskadt, mens Dykes endte sine dage i bunkeren. Han var veteran fra krigen i Vietnam, og med sine 65 år tilhørte han en gruppe, der skiller sig særligt ud, når man kigger på USA’s veteraner.
Selv om ingen ved, om Jimmy Lee Dykes’ voldelige adfærd bundede i hans tid som veteran, peger en nylig rapport fra de amerikanske myndigheder på, at der findes mange ældre veteraner som Dykes, der stadig udkæmper en krig med deres egen psyke.
22 veteraner begår hver eneste dag selvmord, viser rapporten. Til trods for, at »ethvert selvmord er ét for meget«, som myndighederne skriver, har den tendens kun været let stigende over årene 1999 til 2010, faktisk en smule faldende i forhold antallet af selvmord generelt i USA.
Mere overraskende er det, at mere end to tredjedele af dem, der begår selvmord, er veteraner, der er fra 50 år og opefter.
»Mange har det indtryk, at selvmordene kun foregår blandt veteraner fra Irak og Afghanistan, fordi mediernes fokus har været på de yngre veteraner. Imens er veteranerne fra Vietnam-æraen blevet glemt,« siger Tom Berger.
Han er en af dem, der efterhånden har hvidt hår, efter at han i slutningen af 1960’erne brugte to år i Vietnam, hvor han var sanitetsmand i marinekorpset. Nu er han en frontfigur for organisationen Vietnam Veterans for America, hvor han arbejder for at forbedre veteranernes helbredsforhold. Og den gamle garde af veteraner optræder ikke kun i selvmordsstatistikkerne, de er også dem, der oftest griber telefonen og ringer til den særlige kriselinje for veteraner, hvor 15.000 amerikanere hver måned søger hjælp.
Årtiers problemer
Tom Berger mener, at de ældre veteraners problemer har vokset sig store over årtier, hvor der blev sat for sent ind mod veteranernes problemer.
»Vi har ikke fået den mentale og fysiske hjælp, som den nuværende generation har fået, før slutningen af 1980’erne, hvor det blev klart, at vi havde brug for behandling,« siger han.
David Rudd, der er professor i psykologi på Utah University, hvor han arbejder med veteraner, giver Tom Berger ret.
Andre studier viser ifølge David Rudd, at veteranerne har op til dobbelt så stor risiko for at begå selvmord som den almindelige befolkning. Ét af problemerne for den ældre generation er, at lidelsen posttraumatisk stresssyndrom, som mange krigsveteraner lider af, først blev anerkendt som sygdom netop omkring 1980’erne.
»Det betød, at mange veteraner ikke var berettigede til støtte eller behandling. Og det er videnskabeligt bevist, at det giver en større risiko for tragiske udfald som selvmord,« siger han.
Veteranerne lider også ofte af stofmisbrug og depressioner, der kræver, at veteranerne bliver fastholdt i behandling over lang tid. Det er svært, da mange dropper behandlingen i utide, ifølge David Rudd. Det kan der være en kulturel forklaring på, mener veteranen Tom Berger.
»Krigen var upopulær i befolkningen, og det skabte splittelse. Veteranerne blev ikke særligt godt modtaget, da de kom tilbage, og de lærte i stedet at tage sig af hinanden,« siger han.
Bagud med støtte
Siden da har mange fået hjælp fra den store, offentlige velfærdsorganisation, Veterans Health Administration, der driver hospitaler og klinikker, yder tilskud til lægemidler og hjælper de efterladte. Flere end 200.000 veteraner har blandt andet søgt om kompensation, fordi de har været udsat for det sundhedsskadelige afløvningsmiddel Agent Orange, som amerikanske fly sprøjtede ud over Vietnams jungle for bl.a. at berøve fjenden skjulesteder.
Men systemet har i de seneste år været plaget af et massivt efterslæb. For nylig kunne avisen Washington Post berette, at 900.000 veteraner og efterladte til soldater venter på at få deres ansøgning behandlet hos Veterans Health Administration.
Hvis en veteran lider af posttraumatisk stresssyndrom, kan der gå op til ét år med at få behandlet den ansøgning, der giver ret til økonomisk støtte. Og det på trods af, at målet for Veterans Health Administration er, at veteranerne kun må vente 70 dage på den slags støtte. Men det er ikke kun ventetiden, der er røget i vejret. Systemet er vokset fra at koste 50 milliarder dollar til næsten 100 milliarder på ni år.
Professor David Rudd peger på, at det »uden tvivl« er et resultat af, at USA samtidig har været i krig i Irak og Afghanistan. Og med de nye veteraner fra de seneste krige kommer også den negative effekt, at de skygger for de ældre veteraner, mener Tom Berger.
»En del veteraner fra Vietnam oplever, at de bliver sat bag i køen, når de taler med Veterans Health Administration.«
Bureaukratplaner
Men de ældre veteraner kan glæde sig over, at myndighederne i halen på rapporten om selvmord har udpeget veteranerne fra Vietnam som en gruppe, som kræver særlig opmærksomhed. Systemet har dog kontakt til veteranerne i forvejen, siger professor David Rudd og peger på, at de fleste veteraner, der begår selvmord, har haft kontakt til Veterans Health Administration i månederne inden deres død.
»Det sætter spørgsmålstegn ved frekvensen og intensiteten af den behandling, soldaterne får. Det, vi bliver nødt til at sikre, er, at de kan få ordentlig behandling, der må tage den tid, der er behov for,« siger han.
Sidste år annoncerede Veterans Health Administration, at man ville ansætte 1.600 nye medarbejdere til at arbejde med veteranernes mentale helbred. Det blev mødt med et spydigt blogindlæg fra en psykolog, der med simpel hovedregning bemærkede, at det kun svarede til at ansætte cirka halvanden mand mere på hver af Veterans Health Administrations klinikker og hospitaler rundt om i USA. Og på trods af løfterne er der én gennemgående ting, som er utilfredsstillende for veteranerne: De bliver ikke taget med på råd, når det handler om at finde måder at give den rette støtte til de tidligere soldater på.
»Vi har ikke brug for, at endnu en bureaukrat prøver at finde ud af, hvad vi har brug for. Spørg veteranerne, hvad de har brug for,« siger Tom Berger.
 

