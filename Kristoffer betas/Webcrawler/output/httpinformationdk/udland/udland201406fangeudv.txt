Fangeudveksling giver håb om fred i Afghanistan
Fangeudvekslingen mellem USA og Taleban har åbnet døren til fredsforhandlinger på klem, vurderer Michael Semple, en af verdens førende Taleban-specialister. Men en egentlig fredsaftale ligger flere år ude i fremtiden
 
	Børn kigger ud fra et telt i en lejr for internt fordrevne i Afghanistan. Efter 13 års krig bakker den afghanske befolkning stærkt op om fredsforhandlinger med Taleban. Også selv om en fredsaftale vil give Taleban en vis politisk indflydelse


 
	Klokken halv elleve søndag formiddag dukker atten talebanere op på det aftalte sted i nærheden af den pakistanske grænse. Mellem sig har de en hulkindet 28-årig amerikaner, sergent Bowe Bergdahl. I fem år har han været kidnappet af Taleban. Få minutter senere hjælper amerikanske specialstyrker den svækkede mand om bord i en militærhelikopter og flyver ham i sikkerhed på Bagram-basen nord for Kabul.

	Præcis tre en halv time senere sætter fem afghanske Guantanamo-fanger sig ind i et amerikansk Air Force C-17 fragtfly, der straks sætter kurs mod Qatars hovedstad, Doha. Der skal de tilbringe det næste år sammen med deres familier – for første gang siden de blev udleveret til USA i 2002.

	Den første forhandlingsaftale nogensinde mellem USA og Taleban er en realitet.

	Tiden løb ud

	En af verdens førende Taleban-kendere, den britiske professor og tidligere diplomat Michael Semple, er ikke i tvivl om, hvorfor det historiske gennembrud kommer netop nu.

	»Det skyldes først og fremmest amerikansk pres. USA er i gang med at trække sine styrker ud af Afghanistan, og Obama synes ikke, det ser godt ud at efterlade Bergdahl,« siger Michael Semple, der for tiden er gæsteforsker på Universitetet i Belfast, til Information.

	En udvekslingsaftale har været på tapetet i flere år som en såkaldt ’tillidsskabende foranstaltning’ forud for egentlige forhandlinger med Taleban om en fredsaftale. Men den ambition har USA efter alt at dømme opgivet.

	Ifølge flere amerikanske medier fik USA i november sidste år en melding fra Taleban om, at bevægelsen var interesseret i at indgå en isoleret udvekslingsaftale. To måneder senere fik USA en video, der beviste, at Bergdahl stadig var i live, og derfra kom der tilsyneladende skub i forhandlingerne, der er foregået med Qatars myndigheder som mæglere og mellemmænd.

	Det har givet USA mulighed for at opretholde sin politik om »ikke at forhandle med terrorister«, mens Taleban til gengæld har fået en ny legitimitet som udveksler af »krigsfanger« – en status som krigspart, USA ikke tidligere har villet give Taleban.

	Gavner udsigten til fred

	Selv om der altså er tale om en isoleret udvekslingsaftale og ikke noget »første skridt i en fredsproces«, kan fangeudvekslingen få afgørende betydning for udsigten til en fredsaftale, mener Michael Semple, der som en af meget få vestlige forskere har kontakter langt ind i Taleban-bevægelsen.

	»Uanset om parterne kalder aftalen for en ’tillidsskabende foranstaltning’ eller ej, fungerer den netop som sådan,« siger han.

	»Taleban har vist, at de er en part, der kan levere, når de indgår en aftale. Og det samme har USA,« siger han og understreger, at Talebans skepsis over for USA hidtil har været mindst lige så stor som omvendt. Derfor mener han, at fangeudvekslingen har åbnet døren til en fredsproces – i hvert fald på klem.

	»Denne her aftale er ikke en del af en fredsproces. Sådan én findes ikke i øjeblikket, og det kommer den heller ikke til, før det afghanske præsidentvalg er afgjort,« siger han.

	»Men hvis parterne f.eks. næste år er parat til at forhandle fred, så er det første skridt jo taget.«

	Michael Semple mener, at Afghanistans nye præsident vil være inter-esseret i at forhandle med Taleban, uanset om det bliver Ashraf Ghani eller Abdullah Abdullah, der vinder valgets anden runde den 14. juni.

	Begge præsidentkandidater har under valgkampen erklæret sig parat til at indlede seriøse fredsforhandlinger med Taleban og åbnet muligheden for, at den stærkt islamistiske bevægelse kan få politisk indflydelse, hvis de vælger at nedlægge våbnene.

	Lange udsigter

	Lektor i international politik Peter Viggo Jakobsen fra Forsvarsakademiet er enig i, at en fredsproces tidligst vil begynde om et år.

	»Taleban vil helt givet teste både den nye afghanske regerings styrke og føle de afghanske sikkerhedsstyrker på tænderne, når de overtager sikkerhedsansvaret til nytår,« siger han.

	Realitetsforhandlinger om en fredsløsning har derfor trods gennembruddet lange udsigter, vurderer han.

	»Det er svært at vide, hvor indstillet Taleban-ledelsen er på at forhandle. Alt tyder på, at de stadig er meget splittede med hensyn til en forhandlingsløsning,« siger han.

	»Desuden er Taleban en bevægelse under forandring. Den gamle hårde kerne, der styrede Taleban i 1990’erne, er næsten alle sammen døde, og de sidste fire-fem år har bevægelsen mistet alle sine mellemledere i Afghanistan. Der er en ny, ung generation på vej, og hvordan de vil forholde sig til en fredsløsning, ved vi endnu ikke.«

