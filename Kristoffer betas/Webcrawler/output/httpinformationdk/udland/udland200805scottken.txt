'Ikke den Scott, vi kender'
Politiske kommentatorer er ikke overraskede over Bushs tidligere pressesekretærs afsløringer af, at præsidenten vildledte offentligheden i forbindelse med Irak-krigen. Det Hvide Hus afviser alt og kan ikke genkende deres tidligere kollega


 Scott McClellan var præsident Bushs pressesekretær fra 2003 til 2006 og var kendt for sin evne til at glatte ud, når præsidenten var kommet med uheldige udtalelser. Som da Bush for eksempel i 2005 ved den årlige begivenhed, hvor juletræet tændes, havde sammenlignet julemanden med Jesus.
Og da Bush holdt tale på Hangarskibet USS Abraham Lincoln foran et stort banner hvorpå der stod 'Mission Accomplished' 1. maj 2003 og erklærede sejr og sagde, at det nu var slut med: "større kamphandlinger i Irak." Siden da er dødstallet bare steget og steget.
Sejrstalen, måtte Scott McClellan siden forklare, var ment til at fejre "én enkelt sejr", og Bush havde ikke ment, at krigen var slut. Og senere igen måtte han insistere på, at det var flåden, der havde bestilt 'Mission Accomplished'-banneret. Det Hvide Hus havde godt nok produceret det, men det var flådens idé...
Færdig med at glatte ud 
Men nu er Scott McClellan tydeligvis færdig med at glatte ud for præsidenten. Bogen 'What Happened' om McClellans oplevelser som pressesekretær i Det Hvide Hus udkommer først mandag, men allerede nu skaber den debat.
Størst opmærksomhed vækker det, at McClellan afslører, at Bush vildledte befolkningen, da han påstod, at begrundelsen for at gå i krig i Irak var, at Saddam Hussein producerede masseødelæggelsesvåben. En bekymring, der senere er blevet fundet grundløs. Ifølge McClellan var det heller aldrig motivationen, men det var det, præsidenten ønskede, befolkningen skulle tro, og det fik han dem til gennem en intensiv 'propaganda-kampagne'. 
Repræsentanter fra den amerikanske regering var hurtigt ude og afvise beskyldningerne. 
Udenrigsminister Condoleezza Rice siger til BBC, at begrundelserne for at gå i krig var "meget klare" og handlede om frygten for masseødelæggelsesvåben.
En talskvinde fra det Hvide Hus, Dana Perrino, siger i en officiel udtalelse: "De af os, der støttede ham fuldt ud, mens og efter han var pressesekretær, er forundrede. Dette er ikke den Scott, vi kender." 
Burde have talt ud før
Bloggere og politiske kommentarer har derimod svært ved at hidse sig op over de afsløringer, McClellan lægger frem i sin bog. 
Jason Zengerle fra det anerkendte tidsskrift The New Republic skriver i sin blog: "Der er ikke noget voldsomt overraskende ved afsløringerne i Scott McClellans memoirer om tiden i det Hvide Hus - Bush viste 'mangel på erkendelse'; administrationen befandt sig i 'permanent kampagne modus'; Irak-krigen var 'unødvendig' - udover, at McClellan har valgt at offentliggøre dem."
Imens mener konservative bloggere på [ http://www.hotair.com ]www.hotair.com blot, at det er god forretningssans at udgive en afslørende bog om Bush netop nu. Bloggeren Ed Morrissey mener, at hvis McClellan var så bekymret, hvorfor udgav han så ikke bogen, da han forlod sin stilling i 2006 - det var netop på det tidspunkt, at krigslykken begyndte at vende: "What's the point? Except to cash out," spørger Ed Morrissey. 
Også magasinet Time's politiske redaktør, Karen Tumulty, fæstner sig ved udgivelsestidspunktet: 
"Det ville have været rart, hvis han havde fortalt os nogle af disse ting, mens det stadig var hans job at holde befolkningen underrettet."


