Sikkerhed afgørende ved afghansk omvalg
En anden valgrunde skal finde sted i Afghanistan den 7. november, med-deler talsmand for landets valgkommission. Forbedring af sikker-heden er afgørende for en succesfuld anden runde, vurderer ekspert


 Afghanistan holder den 7. november en anden runde af præsidentvalget, efter det ikke lykkedes den siddende præsident, Hamid Karzai, at opnå et klart flertal ved den første valgrunde.
Præcis to måneder efter den første valgrunde, hvor mange havde ventet, at Karzai ville vinde klart med over 50 pct. af vælgerne bag sig, meddelte Den Uafhængige Valgkommission (IEC), at den siddende præsident ikke havde opnået flertal.
Kilder i valgkommissionen siger, at Karzai, som i de første opgørelser havde omkring 55 pct. af stemmerne, i virkeligheden kun fik 49,67 pct. af stemmerne i første runde. I anden valgrunde skal Karzai igen kæmpe om præsidentposten mod Abdullah Abdullah, der er tidligere udenrigsminister.
Sikkerhed vigtigt
Det bliver svært, men det er ikke urealistisk, at gennemføre den planlagte anden valgrunde af præsidentvalget, vurderer den danske demokrati- og valgekspert Peter Erben, som var chef for valgene i Afghanistan i 2005
»Myndighederne har under optællingen og gennemgangen af stemmesedler fra første valgrunde fortrykt stemmesedler til anden runde og foretaget andre vigtige forberedelser,« siger han, men tilføjer, at den korte tid til gennemførelsen af næste valgrunde - tre uger - resulterer i en betydelig udfordring for valgmyndighederne organisatorisk.
NATO's generalsekretær, Anders Fogh Rasmussen, hilser Afghanistans beslutning om en anden valgrunde velkommen, men understreger samtidig, at der må træffes foranstaltninger, så en ny valgrunde bliver opfattet som fri for den svindel, der prægede den første runde.
»De nødvendige skridt må tages, så gennemførelsen af den næste runde får en højere standard end den første runde, så den regering, der bliver valgt i processen, har legitimitet i den afghanske befolknings øjne,« pointerer Fogh Rasmussen.
Han retter samtidig en appel til de afghanske vælgere om at deltage i valget og siger, at Nato har soldater på plads for at beskytte dem mod trusler fra »fjender af landet«.
Også Peter Erben vurderer, at det internationale samfund bør anstrenge sig for at bidrage til en bedre anden runde ved igen at støtte sikkerheden på valgdagen og ved at støtte selve valgprocessen gennem FN.
Desuden bør det internationale samfund lægge pres på de to kandidater, så de tager tydelig afstand fra valgsvindel under den kommende proces, siger han.


