Afghanistan står fortsat uden regering
I en hemmelig afstemning har Afghanistans parlament nedstemt størstedelen af præsidentens ministerkandidater, og det skaber fornyet politisk ustabilitet


 KABUL - Afghanistans parlament har tildelt præsident Hamid Karzai et svidende nederlag ved at afvise flere end to tredjedele af hans ministerkandidater.
17 af de 24 ministerkandidater fik i weekenden tomlen ned af parlamentarikerne, der benyttede deres sjældent benyttede lovformelige ret til at stille Karzai til ansvar. I en hemmelig afstemning, der krævede, at kandidaterne fik 51 procent af de afgivne stemmer, blev resultatet efter en møjsommelig optælling, at justits-, handels-, energi-, økonomi-, narkobekæmpelses- og sundhedsministerierne står uden ministre.
»Det var en helt klar mistillidsafstemning,« siger Abdullah Abdullah, der er tidligere udenrigsminister under Karzai og var dennes hovedmodstander under sidste års omstridte præsidentvalg, der blev præget af valgsvindel.
Den tidligere antisovjetiske oprørskommandør Ismail Khan, der var energiminister i den forrige regering og gik efter at sætte sig på posten igen, er den mest højtstående politiker, som parlamentet sendte ud i kulden. Selv om han er kendt som arg modstander af Taleban, så er han upopulær blandt en del parlamentarikere, fordi han repræsenterer æraen, da Afghanistan var splittet af borgerkrig.
Parlamentets nej vil ikke kun få følger for de afviste ministre, men rammer også præsident Karzai hårdt. Han er blevet ydmyget, står politisk svækket og er nødt til at vende tilbage til parlamentet for påny at få sin regering godkendt.
Den afgående leder for FN's Afghanistan-mission, nordmanden Kai Eide, vurderer, at parlamentets afvisning af hovedparten af præsidentens ministerkandidater er et politisk tilbageslag for landet.
»Nu står det konflikthærgede land på et kritisk tidspunkt over for ugers eller måneders fornyet usikkerhed om landets regering, selv om det har været positivt at se parlamentet bruge dets rettigheder,« siger Kai Eide.
Misfornøjet præsident
Præsident Karzai rejser til London i slutningen af januar for at deltage i en konference, der skal skaffe flere midler til genopbygning af militære og civile institutioner. Nu bliver han nødt til at tage af sted uden at kunne sige, hvem der skal forvalte donormidlerne.
Det afghanske parlament holder nogle ugers ferie, hvilket forsinker en ny godkendelsesproces, indtil medlemmerne vender tilbage. På den anden side har Karzai brug for tiden til at finde flere kandidater.
»Det er et politisk tilbageslag i den forstand, at det forlænger den situation, at Afghanistan står uden en fungerende regering. Og det er en situation, der nu har stået på siden i sommer, og det er naturligvis særligt bekymrende for et land i konflikt,« siger Eide til journalister i den afghanske hovedstad.
»Megen politisk energi vil fortsat blive opslugt i anstrengelserne på at danne en ny regering,« vurderer han.
Afvisningen af 17 ud af Karzais 24 ministerkandidater kom som en overraskelse lørdag. Nogle kandidater havde allerede lavet interviewaftaler for at fortælle om deres politik, og Karzai selv var på besøg i den sydlige del af landet på tidspunktet for afstemningen.
»Præsidenten var overrasket, og han er naturligvis langt fra glad,« siger hans talsmand Waheed Omar.
Karzai vil tage et forretningsministerium med til London, hvis regeringen ikke er på plads sidst på måneden.
»Det er ikke nogen behagelig situation for regeringen, men ligesom Eide respekterer Karzai situationen, der viser 'demokratiets skønhed',« siger talsmanden.


