USA lammet af uforsonlighed
Den højspændte amerikanske gældskrise er resultatet af flere og flere fastlåste indenrigspolitiske konflikter


 Hvad er det, der udløser det aktuelle drama i Washington? Endnu en gang sammenbrudte forhandlinger mellem den demokratiske præsident Obama og det republikanske flertal i Repræsentanternes Hus.
14.290.000.000.000 dollar handler det om. På amerikansk 14,3 trillioner. På dansk hedder de billioner. Det svimlende beløb er det loft, som den amerikanske lovgivningsmagt hidtil har sat for forbundsstatens optagelse af gæld.
Det loft bliver ramt om en uge. Det betyder, at USA teknisk set vil være insolvent: Hvis ikke USA kan blive ved med at optage gæld vil forbundsregeringen ikke kunne dække sine løbende udgifter. I august skal 307 milliarder dollar udbetales til indenlandsk drift, til udenlandsk engagement og til skyldig gæld. Der er kun 172 milliarder i kassen.
Altså må præsidenten og Kongressen hvor præsidentens Demokratiske Parti stadig har flertal i andenkammeret, Senatet finde sammen om en løsning, der går ud på at forhøje gældsloftet. Det har USA løbende gjort, når det førhen har haft underskud på finanserne.
Teknik, men
I virkeligheden er forhøjelse af gældsloftet en teknisk justering en slags tagen-til-efterretning fra lovgivernes side. Lånebehovet er jo resultatet af de beslutninger om udgifter og indtægter, som lovgiverne selv har besluttet. Derfor er forhøjelserne i tidligere tider fore-gået pr. automatik.
Sådan er det ikke længere. Det Republikanske Parti har i den 1990'erne bevæget sig fra moderat konservativt til ultrakonservativt og nu til noget, der minder om vild højreyderlighed. Ved midtvejsvalget i november sidste år udløste skattenægterbevægelsen 'Tea Party' et højrepopulistisk skred, der gav Republikanerne magten i Repræsentanternes Hus. Mange af de 87 nyvalgte republikanere skylder 'Tea Party' deres mandat. Praktisk talt hele det republikanske flertal i Huset har aflagt en ed om aldrig at forhøje skatter.
Men højere skatter er, hvad præsident Obama og hans partifæller i Senatet ser som en nødvendighed for at få USA ud af gældsfælden. De vil ikke følge det republikanske krav om bare at spare på sociale udgifter, uddannelse og miljø. Især vil Demokraterne hente penge ved at lukke skattehuller for de rige og fjerne den skattefritagelse for de allerrigeste, som den tidligere republikanske præsident George W. Bush fik igennem.
Men for Republikanerne er skattelettelser nærmest en religiøs overbevisning. De stiller spørgsmål ved, om en betalingsstandsning nu også er så fæl. Og ved, om Obama har modet til at stå fast og nedlægge veto mod det rene spareforslag, som Huset allerede har vedtaget. I Senatet faldt forslaget forleden. Republikanerne vil have det genoptaget som 'den eneste realistiske løsning'.
Lad Obama
Republikanere i Senatet har luftet den udvej, at Kongressen bemyndiger præsidenten til selv at forhøje gældsloftet. Så kan Kongressen bagefter stemme ham ned, og så kan præsidenten nedlægge veto mod nedstemningen.
Republikanerne vil helst have en udgang, hvor loftet skal forhøjes flere gange inden næste års præsidentvalg, så sagen forbliver hed. Men Obama betakker sig. Han forlanger en løsning, der rækker året 2012 ud. Ussel valgtaktik, siger Republikanerne.
Når situationen er gået op i en spids, skyldes det, at Tea Party nu står så stærkt hos Republikanerne, at deres leder i Huset, John Boehner, ingen manøvremulighed har. To gange har han måttet bakke ud af noget, der lignede en gældsforståelse med Obama. Boehner er blevet gidsel for sine egne ekstremister, der vil have forbundsstaten skåret til benet.
Uforsonligheden lammer amerikansk politik. Den skaber også en forfatningskrise. De indbyrdes checks and balances, som USA's grundlov bygger på, forudsætter, at systemet er indstillet på kompromis. Det er Republikanerne ikke længere. Så går systemet i stå.
Hertil kommer, at finanskrisens arbejdsløshed har bidt sig fast. Og i større tal end de officielle. Nogle økonomer sætter den til 16 procent af arbejdsstyrken.
Hidtil har det sociale sikkerhedsnet i USA været udspændt både af delstaterne og forbundsstaten. De nyvundne republikanske flertal i mange delstater klipper nu delstatens sikkerhedsnet væk. Mange delstater er i øvrigt tæt på egentlig fallit som følge af republikansk blokade af skatteforhøjelser.
Når Republikanerne nu ønsker at bortskære det sociale net også på forbundsplan og allerede i betydelig grad har haft held med det betyder, at der ikke længere vil være noget socialt sikkerhedsnet i USA. De mange millioner arbejdsløse vil være henvist til vennehjælp eller privat godgørenhed.
Det stadigt større spænd mellem rig og fattig skaber en eksplosiv situation. Også fordi de arbejdsløse ofte ikke kan opretholde en fast adresse. Og så mister de valgretten. I delstaterne, som er ansvarlig for valgreglerne, er Republikanerne nidkære med at få flest mulige Demokratiske vælgere slettet. Republikanerne ønsker ikke en gentagelse af 2008's fremmøde for Obama.
Ved udnyttelse af valgretsreglerne får Republikanerne en overrepræsentation i de politiske forsamlinger. Den skynder de sig at udnytte til yderligere at befæste deres p0sition.
Oveni har Republikanerne i USA's Højesteret et dommerflertal, som ivrigt spænder ben for Demokraterne.
USA er i strukturel krise. Uanset om der her og nu findes en plasterløsning på gældsforblødningen.

