Renzi fremtidssikrer sin magt med ny valglov
Med en ny valglov gør Italiens regeringsleder, Matteo Renzi, op med den parlamentariske republik, der blev grundlagt som reaktion mod fascismen


 I al ubemærkethed er Italiens ministerpræsident, Matteo Renzi, ved at ændre landets politiske spilleregler. Mandag vedtog Deputeretkammeret i Rom en ny valglov, som ifølge regeringens kritikere gør op med grundprincipperne i den republikanske forfatning fra 1947:
»Det føles, som om der ikke findes ord, som kan gengive omfanget af det, der sker. Mens almindelige mennesker – fejlinformerede og tyngede af hverdagens kvaler – tror, at de lever dage som alle andre, bliver der reelt skrevet italiensk historie,« skriver avisen Il Manifesto.
Siden det fascistiske regimes sammenbrud ved Anden Verdenskrigs afslutning og den efterfølgende folkeafstemning om monarkiet afskaffelse har Italien været en parlamentarisk republik – ligesom f.eks. Tyskland, men i modsætning til en præsidentiel republik som USA eller en semipræsidentiel republik som Frankrig.
Det var den negative erfaring med koncentrationen af magten i hænderne på én mand, Benito Mussolini, der fik republikkens grundlovsgivende forsamling til at styrke den lovgivende magt, parlamentet, i forhold til den udøvende magt, regeringen.
Konsekvensen af den nye valglov er, at Italien kommer til at fungere som en præsidentiel republik, selv om det på papiret fortsat er en parlamentarisk republik, mener forfatningseksperten Michele Ainis:
»Italicum (den nye valglov, red.) medfører direkte valg af ministerpræsidenten med et færdigpakket regeringsflertal. Den medfører altså en stor reform af forfatningen,« skriver Ainis i Corriere della Sera, »men det sker med en ordinær lov og ikke ifølge reglerne for forfatningsændringer. Hvis vores forfatnings fædre havde vidst det, ville de være faldet ned af stolene. De ville ikke have denne form for regering, og netop derfor foreskrev de en anden.«
Falske flertal
Baggrunden for den nye valglov er, at Italiens forfatningsdomstol i januar 2014 erklærede den valglov, som var trådte i kraft i 2005, for forfatningsstridig. Den gamle lov blev vedtaget af Silvio Berlusconis regering uden den daværende oppositions deltagelse. Det samme gælder Renzis lov:
»Vi kritiserede Berlusconi for indførelsen af valgloven og sagde, at det aldrig måtte ske igen, men nu gør centrumvenstrefløjen og PD nøjagtig det samme,« siger Renzis partifælle og forgænger som regeringsleder, Enrico Letta.
Han var blandt de omkring 50 medlemmer af regeringspartiet PD, som valgte at stemme nej. Desuden forlod oppositionspartierne parlamentet for at markere deres utilfredshed.
Begrundelsen for Forfatningsdomstolens kendelse var, at den gamle valglov medførte en mandatpræmie til det største parti, som giver nogle vælgeres stemme mere vægt end andres. Nu bliver kravet for at opnå de ekstra mandater hævet fra 37 til 40 procent af stemmerne, og hvis ingen af partierne opnår det, skal de to største kæmpe om præmien i en ny valgrunde. Som det politiske landskab ser ud nu, vil PD nærmest få monopol på magten:
»Der kan altså ske det, at et parti, der har fået 35 procent af stemmerne, kan få 55 procent af mandaterne: et mindretal bliver til et falsk flertal,« påpeger det tidligere parlamentsmedlem Pancho Pardi, »denne dybe forvrængning af demokratiet har en lang forhistorie, og det var Berlusconis erklærede mål. Hans kampråb var: ’Forfatningen giver ikke regeringen redskaberne til at regere.’ Nu er det blevet overtaget af PD, som vil give regeringen den lovgivningsmagt, der tilkommer parlamentet. Således vil et falsk flertal, som er skabt af Porcellum, skabe et endnu mere falsk flertal med Italicum.«
En troshandling
Samtidig afskaffer en forfatningsreform det direkte valg til parlamentets overhus, Senatet, som ikke længere skal godkende regeringen. Desuden sænker den nye valglov spærregrænsen til Deputeretkammeret fra fire til tre procent. Ifølge Ainis fjerner omdannelsen af Senatet en modvægt til regeringen, mens den lavere spærregrænse vil »afmagre oppositionen«:
»I parlamentet kommer et stort centrumsparti til at stå over for en grød af småpartier,« hævder han.
For at få den nye lov hurtigt igennem, valgte Renzi at gennemtvinge den ved en tillidsafstemning, så parlamentet ikke kunne stille ændringsforslag. Det er kun sket to gange tidligere: Da Mussolini befæstede sin magt i 1923, og da kristendemokraterne gjorde det samme i 1953:
»Snarere end tillid er der brug for tro,« skriver Ainis, »det er en religiøs og ikke en politisk handling.«
Takket være mandatpræmien vil fremtidige regeringer egenhændigt kunne vælge republikkens præsident, som har magt til at opløse parlamentet og bestemme Forfatningsdomstolens sammensætning. Således svækkes alle kontrolorganer. Desuden er vælgernes mulighed for at stemme personligt indskrænket, da alle stemmer ligesom under den gamle lov automatisk går til partiernes spidskandidater, indtil de overskrider spærregrænsen. Så i praksis vil de fleste parlamentarikere være udpeget af partilederne snarere end valgt af borgerne.
Corriere della Seras afgående chefredaktør, Ferruccio De Bortoli, bruger i sin sidste leder det spanske ord ’caudillo’ (høvding), der var Francisco Francos officielle titel:
»Hvad kan man sige om den unge caudillo Renzi? Han er et uopdragent talent,« skriver De Bortoli, »han foragter institutionerne og har svært ved at tage imod kritik.«
Regeringslederen får dog opbakning fra Elena Curti, Mussolinis 92-årige datter:
»Næste gang stemmer jeg på Renzi, for han minder mig om min far,« udtalte hun til højrefløjsavisen Libero på befrielsesdagen, den 25. april.

