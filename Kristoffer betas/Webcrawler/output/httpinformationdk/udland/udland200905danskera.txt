Dansker anholdt i Egypten forud for Obama-besøg
Egyptens sikkerhedspoliti slår til mod muslimske studenter i Kairo forud for præsident Obamas besøg i næste uge. En studerende fra Danmark er blandt de anholdte
Polititilstedeværelsen i Kairo i går var ganske bastant, da man slog til mod muslimske studerende mistænkt for at planlægge terrorangreb ved Obamas besøg torsdag. En person med dansk opholdstilladelse er blandt de 200 anholdte.


 Myndighederne i Egypten gennemførte i går masseanholdelser af muslimske studerende i landets hovedstad Kairo, angiveligt for at finde personer, der opholder sig illegalt i landet. 
Hovedparten af de op imod 200 anholdte kommer fra Rusland og de tidligere sovjetrepublikker, men også en studerende fra Danmark er blevet taget med, erfarer Ritzau.
Russiske medier citerer diplomater i Kairo for, at de muslimske studerende kommer fra Rusland, Tadsjikistan, Usbekistan, Tjetjenien, Ingusjetien, Dagestan, Frankrig, Storbritannien og Danmark.
En diplomatisk kilde oplyser over for Ritzau, at en af de anholdte "har dansk opholdstilladelse".
Politiets Efterretningstjeneste (PET) har ikke nogen kommentar til sagen.
De egyptiske myndigheder begrunder masseanholdelserne med et ønske om at få styr på, hvem der opholder sig i landet uden opholdstilladelse. En anden lige så sandsynlig årsag til masseaktionen er, at USA's præsident, Barack Obama, kommer til Egypten på torsdag. Under sit ophold i Kairo skal Obama holde en med spænding ventet tale, der er henvendt til den muslimske verden.
Frygt for terrorangreb
Sikkerhedsforanstaltningerne er blevet betydeligt intensiveret i Kairo af frygt for terroranslag mod den amerikanske præsident.
Russiske medier skriver, at sikkerhedspolitiet under razziaer mod de muslimske studentermiljøer i Kairo er gået meget hårdhændet frem, og at der er blevet beslaglagt penge og personlige ejendele, heriblandt bærbare computere. 
Præsident Obama skal efter de foreløbige planer holde sin tale på Kairos store muslimske universitet. 
Sikkerhedspoliti og amerikanske Secret Service-agenter har siden tirsdag været talstærkt til stede på universitetsområdet, der ofte har været arnested for regeringsfjendtlige protester.
Det Muslimske Broderskab, en islamisk fundamentalistisk bevægelse, der er forbudt i Egypten, har mange tilhængere blandt de studerende på Kairo-universitetet.
ritzau

