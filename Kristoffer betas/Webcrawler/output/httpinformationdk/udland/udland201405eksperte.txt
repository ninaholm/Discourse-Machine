Eksperter: Gmo-forbud kan føre til sagsanlæg
Som forslaget om nationalt forbud mod gmo’er er skruet sammen, kan det ende med sagsanlæg mod EU og sager i WTO, vurderer eksperter, der mener, at de reelle muligheder for et forbud er begrænsede
Hele gmo-området er omstridt, og i flere EU-lande er der en general modstand. Her en Greenpeace- demonstrant i Frankrig.


 
	Det forslag om nationalt forbud mod genmodificerede afgrøder (gmo’er), som i øjeblikket forhandles i EU, risikerer at føre til tabte sager i WTO (World Trade Organization).

	Det vurderer blandt andre Helle Tegner Anker, professor ved Institut for Fødevare- og Ressourceøkonomi på Københavns Universitet.

	»Hvis et medlemsland blokerer for dyrkning af godkendte gmo’er, skal det opfylde kravene i direktivet, og det kan samtidig være et problem i forhold til frihandelsaftalen i WTO-systemet,« siger Helle Tegner Anker.

	Forslaget om nationalt forbud mod gmo’er er skruet sådan sammen, at et medlemsland vil kunne forbyde eller begrænse dyrkning af genmodificerede afgrøder ved at henvise til en række begrundelser.

	Det drejer sig om »miljø eller landbrugspolitikker«, »fysisk planlægning«, »arealanvendelse« eller »socioøkonomisk indvirkning«. Endelig kan et forbud begrundes med, at det skal undgås, at gmo’er spreder sig til andre produkter.

	Greenpeace kritiserede i onsdags disse begrundelser for at være alt for vage og brede, til at det i praksis vil blive muligt at indføre et forbud. Helle Tegner Anker siger ligeledes, at det ikke er tilstrækkeligt blot at henvise til generelle hensyn.

	»Miljø- og landbrugspolitiske mål, socioøkonomiske interesser og fysisk planlægning lyder meget bredt. Men feltet er nok væsentligt snævrere, hvis man skal argumentere for, at det er et reelt og konkret problem at dyrke gmo i et bestemt område,« siger Helle Tegner Anker og tilføjer:

	»Jeg tror, at det både i EU og WTO vil blive vurderet ret nøje, om der er nogle konkrete argumenter for et forbud, og at det ikke bare er begrundet i, at man ikke ønsker gmo.«

	Dermed er det tvivlsomt, hvor gode EU-landes muligheder for at forbyde gmo’er reelt vil være, hvis det nuværende forslag gennemføres.

	»Man kan i WTO-systemet godt argumentere for, at der kan være visse legitime hensyn af meget stor betydning, som kan begrunde et forbud mod gmo. Men udgangspunktet er, at det er op ad bakke,« siger Helle Tegner Anker, der dog mener, at et forbud vil kunne gennemføres i særlige tilfælde.

	»Hvis man konkret kan argumentere for, at man er nødt til at holde gmo’er ude af et område for at være helt sikker på, at der ikke er nogen spredningsrisiko eller andet, som kan påvirke særlige landbrugs-, natur- eller miljøforhold, så kan man have en chance for at gennemføre et forbud,« siger hun.

	Meningsløst forslag

	Professor i EU- og miljøret Peter Pagh, Københavns Universitet, er også kritisk over for forslaget.

	»Hvis man nu vil udvide mulighederne for et forbud mod gmo’er, risikerer man at komme i konflikt med WTO,« siger han.

	Peter Pagh betegner forslaget som at blæse og have mel i munden på samme tid.

	»Det indre marked sikrer, at varer frit kan handles, herunder gmo-produkter. Det er derfor, man laver fælles regler. Hvis man ikke synes, der skal være fælles regler, må man ophæve dem. Det andet her giver ingen mening,« siger han.

	Hele gmo-området er omstridt, påpeger Peter Pagh, og der er i flere lande, f.eks. Polen, en generel modstand mod gmo’er, som er kulturelt eller religiøst betinget.

	Men med forslaget, som det ser ud nu, forsøger man at lægge rationelle begrundelser for et forbud ind i et forslag, der i virkeligheden handler om en generel, følelsesmæssig modstand mod gmo’er.

	»Hvis det er, fordi gmo er et omstridt område, må konsekvensen være, at man ikke regulerer det. En konstruktion med at lave et indre marked for at harmonisere regler, og så derefter bruge en masse kræfter på at finde ud af, hvordan man undgår den harmonisering, det giver ingen mening,« siger Peter Pagh.

	Inden for skiven

	I 2010 ville daværende miljøminister Karen Ellemann (V) forbyde den genmodificerede Amflora-kartoffel i Danmark. Men ministeren måtte erkende, at der ikke var juridiske muligheder for forbyde kartoflen, der var godkendt af EU-Kommissionen. Siden er godkendelsen af kartoflen blevet underkendt af EU-domstolen, det ikke mente, at godkendelsesproceduren havde været tilstrækkelig.

	»Spørgsmålet for regeringen må nu være, om man mener, at man med det græske forslag har en juridisk ret til at forbyde en gmo i lighed med, da man ville forbyde gmo-kartoflen Amflora. Det er lakmusprøven på det her,« siger Jan Søndergaard, politisk rådgiver i Greenpeace.

	Ifølge miljøminister Kirsten Brosbøl (S) har man ikke lavet en vurdering af, om det nye forslag ville have været tilstrækkeligt til at forbyde Amflora-kartoflen i sin tid.

	»Nu er den kartoffel jo trukket tilbage fra markedet, og derfor er det et hypotetisk spørgsmål. Så det har vi ikke brugt vores juristers tid på at se på.«

– Men selv om kartoflen er forbudt nu, kan samme situation vel opstå igen?

	»Det er selvfølgelig altid en konkret afvejning, og en konkret begrundelse, man skal lave. Jeg er ikke fuldstændig religiøs i forhold til gmo, så vi vil tage stilling fra sag til sag, om der er noget, vi vil undtages fra,« siger Kirsten Brosbøl.

	Miljøministeren mener heller ikke, der er stor risiko for en WTO-sag og henviser til, at både Rådets Juridiske Tjeneste og EU-Kommissionen har vurderet, at nationale forbud ikke er i strid med WTO-reglerne.

	Men ifølge et notat fra Miljøministeriet om forslaget »kan muligheden for en negativ WTO-afgørelse i en konkret sag ikke udelukkes«, hvilket ministeren da også anerkender.

	»Man kan godt ende med en sag. Men vurderingen fra både Rådet og Kommissionens jurister er, at det her ligger inden for skiven,« siger miljøminister Kirsten Brosbøl.

