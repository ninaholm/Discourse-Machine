Syriens problemer præger naboen Irak
Syriens anarki har spredt sig til Irak, hvor naboens borgerkrig river og rusker i åbne sekteriske sår, og hvor landets sunni-minoritet forekommer mere og mere politisk isoleret


 I 2007, da Information besøgte satelitbyen Sayeda Zainab, ti kilometer øst for Damaskus, var det en by fyldt med irakiske flygtninge på flugt fra den sekteriske borgerkrig i hjemlandet. Alle flygtninge med hver deres historie om overgreb, tortur og myrdede familiemedlemmer, som var nået at komme ud, inden grænsen blev lukket af de syriske myndigheder.
I dag, fem år senere, er det en grænse, der er blevet åbnet igen, når en ny type irakere ankommer med bus til den gamle shia-helligdom. Ikke på flugt fra krigen, men praktisk talt bærende den med sig i deres tasker.
»Dusinvis af irakere slutter sig til hver dag, og vores brigade vokser fra dag til dag,« fortalte en 25-årig iraker for nylig til New York Times om de shiitiske irakere, der melder sig for at kæmpe for styret imod de fortrinsvis sunni-muslimske oprørere.
Rygterne om fremmede krigere på syrisk grund er fløjet rundt, lige siden opstanden startede for 19 måneder siden, men reelt kender ingen det reelle omfang af fremmede krigere. I tilfældet Irak er der imidlertid grund til at tillægge formodningerne en vis vægt.
En nylig undersøgelse af volden i Irak viste, at den er særdeles geografisk ulige. Mens store dele af det sydlige og centrale Irak faktisk er ganske fredeligt, er situationen helt anderledes i de nordlige og vestlige dele af landet. I disse traditionelt sunni-dominerede egne af landet er antallet – og først og fremmest voldsomheden af de enkelte angreb – steget i takt med Syriens uro.
Mens en del af Syriens mest rabiate islamistiske grupper som al-Nusrah Fronten trækker på irakiske erfaringer og støtte, har slumrende oprørsgrupper i Irak også fundet ny kraft i det syriske oprør. En af de irakiske grupper har oven i købet har valt at omdøbe sig til Iraks Frie Armé, inspireret af syriske sunni-fæller.
Alliance i opløsning
Det øgede fokus på væbnet kamp kommer på et tidspunkt, hvor Iraks sunnier i vid udstrækning synes politisk kørt ud på et sidespor.
Den sunni-dominerede al-Iraqiya alliance, der var større ved valget end premierminister Nouri al-Malikis alliance, er i komplet opløsning. Nogle politikere er hoppet af til Malikis alliance, mens andre er rådløse, efter et forsøg på at stille en mere og mere magtfuldkommen Maliki et mistillidsvotum slog fejl.
Desuden er en af de mest markante sunni-politikere, den tidligere vicepræsident Tariq al-Hashimi blevet dømt til døden i absentia – to gange.
»Sunni-politikerne er blevet marginaliseret, dels på grund af deres egne fejl, dels på grund af Malikis taktiske spil,« siger Irak-eksperten Joost Hiltermann fra International Crisi Group, der bestemt ikke vil udelukke, at Tariq al-Hashimi er skyldig i anklagerne, men på den anden side konstaterer, at alle politikere i Irak i dag på en eller anden måde en er involveret i mordene i de blodige år mellem 2007-2009, og at dommen derfor »tydeligt er udtryk for selektiv domsførelse«.
Problemet er, at situationen i Syrien trækker de sekteriske linjer skarpere op mellem en premierminister med en vis tilknytning til Iran, og et sunni-segment forbundet med oprørerne i Syrien.
Maliki har derfor bl.a. begrænset antallet syriske flygtninge til et minimum af frygt for destabilisering. Samtidig med at han har tilladt flyvninger med våben fra Iran til det syriske styre henover irakisk territorium.
Selvopfyldende profeti
»Situationen i Syrien skaber spænding, fordi begge sekteriske grupper i Irak er så mistænkelige over for den anden gruppes motiver. På den måde bliver mistroen til en selvopfyldende profeti,« siger Joost Hiltermann.
»Alle spekulerer over, hvilket nyt styre, der kommer i Damaskus efter Assads fald. Maliki regner med, at det bliver et styre, der bliver fjendtligt over for hans regering, og det har han sandsynligvis ret i, og derfor gør han hvad han kan for at støtte det nuværende regime, hvilket forstærker modstanden mod ham hos sunni-befolkningen, særligt blandt de militante grupper, som allerede mener, at regeringen er for tæt på Iran.«
Det er en uro, der også afspejles hos USA og allierede i regionen. Her er der en udbredt frygt for, at Irak i afgørende grad binder sig fast til Iran i en stadig mere markant geopolitisk opdeling af regionen.
En frygt, der blev forstærket, da Irak tidligere på efteråret valgte at sige ja tak til en stor våbenaftale med blandt andet kamphelikoptere og jord-til-luft-missiler med Rusland, der ses som Iran – og Syriens – vigtigste internationale allierede.
En handling der lægger yderligere afstand til USA, der indtil nu i altovervejende grad har udstyret den irakiske hær med våben – og som ikke vækker jubel hos Iraks sunni-befolkning.

