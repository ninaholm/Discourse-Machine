Præsident Obama konspirerer mod Berlusconi
Barack Obama og Mikhail Gorbatjov er hovedpersonerne i en international sammensværgelse mod Silvio Berlusconi
Den italienske ministerpræsident Silvio Berlusconi (t.h) er ikke populær hos den amerikanske præsident Obama, mener avisen Libero, som kalder ministerpræsidenten et offer for et internationalt komplot.


 ROM - Berlusconi er offer for et internationalt komplot. Avisen Libero giver emnet den plads, det fortjener: "Obama er som Judas," stod der forleden på forsiden. Overskriftens præmis er en af den italienske ministerpræsidents mest mindeværdige udtalelser: 
"Jeg er Herrens udvalgte. Der er noget guddommeligt ved at være valgt af folket," sagde Berlusconi i 1994, da hans første regering var ved at blive bragt til fald. 
Intrigens hovedpersoner er ingen ringere end USA's præsident, Barack Obama, og Sovjetunionen sidste leder, Mikhail Gorbatjov. For to måneder siden var Gorbatjov på besøg i Det Hvide Hus for at hjælpe Obama med at sprænge alliancen mellem Berlusconi og Putin, som er omdrejningspunktet i Italiens udenrigspolitik. 
Libero mener det helt alvorligt: 
"USA har ikke kunnet fordøje, at vores ministerpræsident har bestræbt sig på at besegle en aftale mellem Eni (den italienske stats energiselskab, red.) og Gazprom om opførslen af en rørledning, som vil få afgørende betydning for energiforsyningen i Europa," skriver avisen og minder om Eni-direktøren Enrico Mattei, der omkom under mystiske omstændigheder ved et flystyrt i 1962. 
Mattei havde også udfordret amerikanerne og opfandt betegnelsen for de store olieselskaber, som kontrollerede verdensmarkedet: De Syv Søstre. 
"Amerikanerne har tidligere vist, at de ikke tøver med at ramme dem, der skader deres interesser. Dommerstanden, de stærke kræfters forlængede arm, står altid klar, men indtil videre har det ikke været nok. Hvis Berlusconi skulle tilbyde Dem en tur i sit privatfly, ville det på nuværende tidspunkt derfor være klogt at takke nej," skriver Libero. Advarslen er hermed givet videre til Bagsidens læsere.
To sandheder
Der er mindst to sandheder i de usammenhængende og paranoide artikler om den internationale konspiration: 
For det første ser Obama skævt til Berlusconi og kan ikke finde plads til Herrens udvalgte i sin kalender, og for det andet betragter Berlusconi Putin som en nær ven på grund af russerens ledelsesstil og de forretningsinteresser, han håber at fremme - på menneskerettighederne i Rusland og Anna Politkovskajas bekostning.
Berlusconi tager nu til genmæle over for de beskyldninger, som truer med at slå skår i hans guddommelige ustråling. Avisen La Repubblica har stillet ham ti spørgsmål om hans forhold til en 18-årig pige fra Napoli, som har udløst en skilsmissebegæring fra hans kone. Til CNN udtaler Berlusconi, at han er offer for en mediekampagne. 
Dommen mod den engelske skatteadvokat David Mills, som er kendt skyldig i at have modtaget 600.000 dollar af ministerpræsidenten (der selv nyder parlamentarisk immunitet) for at afgive falsk vidneudsagn i to retssager, bærer også de stærke kræfters umiskendelige fingeraftryk. Hvis Berlusconi ikke har råd til at give alle italienere 600.000 dollar, kan han blive nødt til at indføre hukommelsestab pr. dekret.


