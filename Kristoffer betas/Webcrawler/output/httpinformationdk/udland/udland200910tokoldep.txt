To kolde præsidenter, tak
I Bagdad er to vaskeægte kolde fra kassen blevet kendt som 'mam jallal' efter den trinde præsident, Jalal Talabani. En dansk virksomhed er involveret i, hvad der måske kan tolkes som det mest håndgribelige bevis på, at Muhammed-krisen virkelig er overstået


 I gamle dage var Bagdad ikke netop kendt som et afholdende sted. I Saddam Husseins heyday var Irak kendt som et sted, hvor Baath-topfolkene tog afslappet på Koranens forbud på mere end et punkt.
Siden kom invasionen og en noget mere bogstavelig fortolkning af de hellige ord. Med al-Qaedas indtog og fremvæksten af en række islamistiske bevægelser blev offentlig beruselse noget, man kunne miste livet for, og listen af spritudsalg svandt hastigt ind.
Siden er volden faldet noget i Irak, og en vis grad af metaltræthed med de allermest rabiate islamister har også indfundet sig i dele af befolkningen, således at øl og spiritus igen kan findes i store dele af Bagdad og andre byer.
Og på mærkværdig vis er en dansk virksomhed involveret. Da Information for to år siden besøgte Fallujah, kunne man i den kendte by stadig opleve demonstrationer og boykot på grund af de nok så kendte Muhammed-tegninger, og en lav strubeknurren dukkede ind imellem op, når man nævnte sit nationale ophav.
I dag er en dansk virksomhed imidlertid i front for et fremstød for både friheden og folkeligheden, som den defineres af folkedybet og Tonny Toupé Shows øltørstige detektiv, Klap-i-Olsen.
I Bagdad er et af resultaterne af sikkerhedsforbedringerne nemlig, at nationalbryggen Tuborg kan - og bliver - købt rundt om i Bagdads supermarkeder og kiosker, og her har folkeviddet allerede døbt den runde og tykke dåseøl 'mam Jalal' efter Iraks præsident, den 75-årige kurder Jalal Talabanis korte og ret runde skikkelse, således at det er almindelig praksis at bevæge sig ind i en butik og blot bede om seks 'mam jallal'.
Præsident med humor
Både det faktum, at det overhovedet er muligt på den måde at købe øl igen, og at den irakiske humor på den måde igen er begyndt at florerer tages som et tegn på, at en vis normalitet er på vej tilbage til den irakiske hovedstad, og at butiksejere igen begynder at tage lidt lettere på tingene på trods af de bomber, der trods alt stadig eksploderer med jævne mellemrum.
Humoren og kælenavnene er heller ikke udelukkende begrænset til Tuborg-øl. For eksempel har en særlig populær Toyota-model således fået tilnavnet 'Monica Lewinsky'.
Der er dog også grænser for morskaben. Der er ikke tilfældigt, at det netop er den også relativt populære og ikke mindst verdslige politiker Talabani, der har fået øl-tilnavnet.
»Hvis navnet på en religiøs politiker blev givet til nogen som helst anden slags alkoholisk væske, ville jeg ikke udelukke, at alle spiritusbutikker i Bagdad ville blive angrebet. Men Talabani er en åbensindet politiker, og han har en humoristisk sans,« siger en lokal Bagdad-beboer således til internetmediet niqash.


