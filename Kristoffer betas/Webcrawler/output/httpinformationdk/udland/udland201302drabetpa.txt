Drabet på valentinsdag
Den sydafrikanske benamputerede olympiske løber, Oscar Pistorius, skød i torsdags sin fotomodelkæreste, Reeva Steenkamp – i et land, hvor skydevåben tjener til at holde frygt fra livet og dulme sociale modsætninger
Fotomodellen Reeva Steenkamp og den olympiske løber Oscar Pistorius smukt sammen – nu er han sigtet for overlagt skuddrab på hende – i et Sydafrika, hvor mord er dagens orden, og den sociale ulighed skaber frygt.


 Det skete den tidlige morgen klokken tre på ’alle elskendes dag’, valentinsdag. Naboerne hørte larm og skud i den indhegnede og skarpt bevogtede velhaverenklave Silver Lakes Golf Estate, i udkanten af Sydafrikas administrative hovedsæde, Pretoria. Det var den verdensberømte benamputerede olympiske løber Oscar Pistorius, der med sin ni millimeter pistol dræbte sin kæreste, fotomodellen Reeva Steenkamp.
Nogle troede umiddelbart, at drabet faktisk havde noget at gøre med, at det var valentinsdag. På Twitter havde Reeva Steenkamp i onsdags skrevet om, hvordan hun så frem til de elskendes dag: »Hvad har du i ærmet til din kæreste i morgen? Det burde være en kærlighedens dag for alle. Må den blive velsignet.«Således tilskyndet af Reeva Steenkamps forventninger blev det gisnet, at hun var ankommet til Pistorius hjem uannonceret og med en overraskende gave. Og at Pistorius troede, at hun var en indbrudstyv og derfor havde skudt hende. Pistorius har tidligere til flere journalister fremvist sine skydevåben, en pistol ved sengekanten og en maskinpistol ved vinduet. På Twitter lagde Pistorius den 27. november sidste år beskeden: »Der er ikke noget som at komme hjem og høre vaskemaskinen i fuld gang og tro, at det er en indtrængende, og så storme kampklar ud i bryggerset.«
Overlagt drab
Politiet i Pretoria afviser teorien om, at Pistorius troede, at han skød en indbrudstyv. Politiet oplyste i går under et retsmøde, at det agter at sigte Pistorius for overlagt mord. Der har været indberetninger af husspektakler mellem Pistorius og Steenkamp, og en ung kvinde har tidligere anmeldt ham for vold. Det indbragte Pistorius en nat i kachotten, men sagen fusede ud på grund af bevisets stilling.
Drabssigtelsen har rystet Sydafrika, hvor den 26-årige Oscar Pistorius er folkehelt. Han er født uden knogler i sine underben og blev amputeret lige under knæen, inden han fyldte ét år. Hans viljestærke mor tilskyndede ham til at dyrke sine evner frem for at dvæle ved sit handicap. I en bred vifte af sportsgrene har Pistorius været aktiv, siden han var helt lille. Pistorius har ofte citeret fra et brev, hvor hans mor skriver til ham:
»Den sande taber er aldrig den person, der kommer sidst over målstregen. Den sande taber er den, der sidder på sidelinjen. Den, der ikke en gang prøver at deltage.«
Som 17-årig fik Pistorius en alvorlig skade i rugby, og det fik ham til at kaste sig over løb. Hans kulfiberproteser har indbragt ham kælenavnet Blade Runner. I 2012 var Pistorius den første med benprotese, der løb i de olympiske lege. Siden vandt han i de paralympiske lege guld i 4 x 100 meter stafet og i 400 meterløb.
Et eksplosivt sind
Pistorius har brugt sin berømmelse til både at skaffe sig lukrative sponsorater og til at fremme sine hjertesager, blandt andet hjælp til ofre for landminer. Pistorius har også gjort sig bemærket ved et eksplosivt temperament. Efter sine 2012-sejre indrømmede han: »Det er nemt nok at være yndefuld, når man vinder, men det er ikke så let at være ydmyg, når man taber, og det har jeg måttet lære.«
I 2009 havarerede Pistorius med en speedbåd på den sydafrikanske Vaal-flod og brækkede næse, kæbe og adskillige ribben. Vidner sagde, at han havde drukket før ulykken, men politiet undlod at tage spiritusprøve. Det er svært at forestille sig, at Pistorius kunne mene sig truet af indbrudstyve i sit luksusboligenklave. Den er bygget om en golfbane, har en tre meter høj mur, elektriske hegn, kontrolleret indgang og bevæbnede vagter døgnet rundt.
Men frygten hærger Sydafrika. I 2004 skød rugbyspilleren Rudi Visagie sin 19-årige datter, fordi han antog hende for én, der ville stjæle hans bil midt om natten.
Sydafrika er et af verdens førende lande, hvad angår blodig kriminalitet. 50 mennesker bliver myrdet hver dag. Hver tiende i landet ejer skydevåben, og der er seks millioner ’civile’ skydevåben i omløb.
Politiet prøver at berolige med tal, der skulle vise, at drabskriminaliteten faktisk er faldet med 28 procent siden 2003, men det udbreder ingen tryghed. Mange politistationer beskytter sig med private sikkerhedsværn, lige som borgere og virksomheder gør det. Den private sikkerhedsindustri i Sydafrika tjener 10 milliarder kr. om året. Undersøgelser viser, at halvdelen af Pretorias indbyggere føler sig »meget utrygge«, hvis de vandrer i deres boligområde om natten.
Hvid-sort ulighed
Bag frygten ligger den økonomiske ulighed i Sydafrika. 18 år efter, at apartheid officielt blev afskaffet, er Sydafrika stadig et skarpt opdelt land. Delt i rig og fattig. Det overlapper med hvid og sort, dog ikke helt. En lille del af de sorte er steget med raketfart, men en sørgelig del af forklaringen er, at det politiske system er korrupt og bestikkeligt, så der kan scores af embedsindehavere og deres nærmeste. Selv om gennemsnitsindkomsten for sorte husholdninger er steget med 168 procent på 10 år, er beløbet – 35.000 kr. – kun en sjettedel af, hvad hvide gennemsnitligt tjener. De hvide husholdninger har over de seneste 10 år haft en indkomstfremgang på 88 procent og tjener nu 180.ooo kr.
Optimister blandt de sorte politikere henviser til, at uddannelse nu udbredes til langt flere sorte, og at det på længere sigt vil føre mod social udjævning.
Indtil det måtte ske, vil angsten kaste sin skygge over det solbeskinnede land.
 
 

