Udenrigspolitik på dagsordenen
I aften mødes Liberaldemokraternes Nick Clegg med den konservative partileder, David Cameron, og Labour-lederen, Gordon Brown, i den anden af tre tv-debatter. Emnet er udenrigspolitik. Information ser på, hvor de tre debattørers styrker og svagheder er i aftenens debat


 David Cameron
Svagheder: Den konservative leder har hidtil forsøgt at undgå at tale om Europa - emnet, der splitter partiet. Cameron vil især være sårbar i forhold sin beslutning om at trække sit parti ud af Europa-Parlamentets største blok, Det Europæiske Folkeparti, for i stedet at danne en ny gruppe med en række mindre, højrepopulistiske partier. Cameron kan også ventes at blive angrebet på sin »garanti støbt i jern« om, at han ville afholde en folkeafstemning om Lissabon-traktaten, hvis han bliver premierminister, hvilket han ved ratificeringen måtte trække tilbage.
Styrker: Mange briter er EU-skeptikere, og Cameron er den eneste af de tre ledere, der repræsenterer det synspunkt. Han har bl.a. lovet at genforhandle undtagelser for Storbritannien på social- og arbejdsmarkedsområdet, fra charteret om fundamentale rettigheder og på strafferetsområdet. Og han har lovet en folkeafstemning, hvis beføjelser flyttes til Bruxelles fra Westminster.
Med hensyn til Afghanistan har han været en vedvarende kritiker af regeringens manglende finansiering af troppernes udstyr, men støtter engagementet i krigen.
Nick Clegg
Svagheder: Liberaldemokraternes leder er sårbar på grund af sin åbenlyse forkærlighed for Europa. Han læste på College of Europe i Brügge og mødte sin spanske kone, Miriam, her. Han arbejdede som rådgiver for handelskommissær Leon Brittan i Bruxelles og blev senere selv medlem af Europa-Parlamentet. Med andre ord en pro- europæer af den slags, som mange briter ikke bryder sig om. Har tidligere talt for britisk medlemskab af euroen.
Partiet ønsker at skrotte Storbritanniens atomvåbenprogram Trident, som Clegg mener hører koldkrigstiden til, men kritikere understreger, at tiden ikke er inde, mens Iran og Nordkorea aktivt forsøger at bygge deres egne våben. Clegg kan risikere at fremstå naiv.
Styrker: Er det eneste parti, der har udtrykt skepsis over for det britiske engagement i Afghanistan - en krig, der er mere og mere upopulær. Efter de seneste måneders ændringer i strategien kalder Clegg sig nu for en »kritisk tilhænger« af krigen.
De liberale var det eneste parti, der fra starten var imod Irak-krigen, hvilket Clegg vil forsøge at minde vælgerne om.
Clegg går ind for en ændring i Storbritanniens såkaldte »særlige forhold« til USA, som han mener er for ensidigt.
Gordon Brown
Svagheder: Labour under Tony Blair lovede en folke- afstemning om euroen, som aldrig blev til noget, men som viser partiets opbakning til ideen. Labours pro-europæiske holdning vil irritere nogle vælgere.
Brown er især sårbar med hensyn til Afghanistan, hvor højtstående militærfolk under Irak-høringen kritiserede ham og regeringen for at have udsultet forsvaret, så der ikke var råd til det rette udstyr til tropperne.
Irak-krigen kan også spøge, hvis det lykkes Nick Clegg at bringe emnet op.
Styrker: Brown har høstet international ros for at vise lederskab i den internationale finanskrises første dage.
Folk er vant til at se ham på den internationale scene, hvilket viser hans evner som repræsentant for landet og hans lederevner i en tid med terror og krig.
Han vil forsøge at understrege, at de konservative har sat sig selv uden for indflydelse i Europa ved at forlade Det Europæiske Folkeparti. Og han vil angribe Clegg for at ville skrotte Trident.

