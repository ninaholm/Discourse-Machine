Deja-vu-forestilling for amerikanerne
Igen bliver kongrespolitikerne enige om at være uenige og blot udsætte løsningen af USA’s finansielle udfordringer med nogle måneder for at genåbne forbundsstatens funktioner og undgå en betalingsstandsning


 
	Udfaldet af forhandlingerne om en løsning af den politiske hårdknude i går i USA’s senat minder amerikanerne om lignende episoder, de har oplevet i de sidste tre år: Politikerne forhandler, men der kommer ikke noget substantielt ud af det, bortset fra en udsættelse.

	Budgettet finansieres på samme niveau som det foregående år. Kongressen hæver gældsloftet, så finansministeriet i nogle måneder fremover kan fortsætte med at låne penge gennem salg af statsobligationer til at dække løbende regninger, de folkevalgte har pålagt forbundsstaten at betale.

	Herefter er man tilbage ved start. En definitiv løsning på USA’s langsigtede finansielle udfordringer bliver der ikke fundet.

	Det var præcist denne type udsigtsløse kompromis, de to partiledere i Senatet – Harry Reid og Mitch McConnell – indgik i går, inden finansministeriet i dag ville miste bemyndigelse til at låne flere penge på obligationsmarkederne.

	Efter flere dage med forvirring og kaos i Washington D.C. inden deadline i aftes, gik det pludselig hurtigt.

	Den republikanske partileder, John Boehner, erklærede, at han ville lade det tværpartiske senatsforslag komme til afstemning i Repræsentanternes Hus, hvor 200 demokrater forventedes at ville stemme ja. Det betød, at kun 17 ud af 235 republikanere skulle skifte side for at opnå et flertal på 217. Et sikkert flertal var på forhånd garanteret i Senatet.

	Wall Street

	Børsmarkederne reagerede straks positivt på den tværpartiske senatsaftale.

	»Vi har hele tiden gået ud fra, at politikerne ville undlade at overskride tidsfristen, som var torsdag (i dag),« siger en partner ved en hedgefond i New York, som ønsker at være anonym.

	»Hvis deadline var blevet overskredet og en betalingsstandsning lurede forude, ville aktieindekserne været faldet med op til fem pct. i dag. Renten på statsobligationer ville stige, og investorerne flygte til guld. Og det internationale finanssystem ville fryse til.«

	Hedgefond-manageren tilføjer: »Hvis finansminister Lew ikke havde kunnet betale vores regninger torsdag (i dag), ville vi befinde os i en i nyere historie helt ukendt situation.«

	Men udfaldet af de seneste to ugers politiske drama i USA bærer præg af at være midlertidigt. Det kan gentage sig tidligt i det nye år.

	I store træk enes demokrater og republikanere om at genåbne forbundsstaten i tre måneder (indtil den 15. januar) og bemyndige finansminister Jack Lew til at optage lån indtil den 7. februar for at undgå betalingsstandsning og et fald i USA’s kreditværdighed.

	En tredje og kortere deadline sættes til den 13. december. Inden da skal de to partier blive enige om en langsigtet finanspolitik.

	Den skal gå ud på at sikre, at budgetunderskuddet og statsgælden ikke løber løbsk, når de store årgange fra efterkrigsårene går på pension og begynder at tære på en fond, som finansierer statsstøttet sundhedsvæsen til ældre over 65.

	Det vil sige, at præsident Barack Obama og kongrespolitikerne kun giver sig selv to måneder til at bygge bro mellem vidt divergerende synspunkter – en opgave, de ikke har kunnet løse siden det seneste drama om gældsloftet i juli 2011.

	Kløften

	Obama og mange demokratiske politikere er indstillet på at yde ofre og justere de kommende 10 års forventede øgede udgifter for forbundsstatens til sundhed og pension (inklusiv omkostninger forbundet med den sundhedsreformen).

	Deres modkrav er højere skatter for den lille gruppe af amerikanere, som har skovlet broderparten af de økonomiske gevinster hjem siden finanskrisen i 2008. Desuden forlanger de, at det er slut med de automatiske budgetnedskæringer over én kam, som startede i januar 2013, og som ikke alene vil fortsætte i 2014, men vokse yderligere.

	Demokraterne forventes også at kræve et stop for Kongressens mulighed for at hæve gældsloftet yderligere eller i det mindste en reform af denne praksis.

	Det er sværere at indkredse, hvad republikanernes krav bliver. Partiet er splittet i mindst tre fraktioner i Repræsentanternes Hus. I denne seneste krise har Boehner herudover tabt styringen med sin flok.

	Nogle republikanere vil ikke indgå kompromis, medmindre Obamas sundhedsreform bliver afmonteret eller i det mindste ændres drastisk. Andre er mere fokuseret på at opnå yderligere besparelser på de løbende udgifter, som i forvejen er blevet beskåret i de seneste to år.

	Alle republikanere er enige om at man må redde pensionsfonden og fonden for ældres sundhedsforsorg. Men om det skal ske gennem justering af udgifterne eller delvis privatisering er uafklaret.

