Den græske krise udstiller Europas afmægtighed
Det europæiske projekt er kørt fast. En uventet krise i imperiets periferi kan  som det er typisk for mellemstatslige konstruktioner  udløse eurozonens sammenbrud og måske endda unionens opløsning, mener den græske sociolog og Sorbonne-professor Georges Prevelakis
Grækenland har været ramt af omfattende protester både i år og sidste år som følge af de omfattende spareplaner, EU og IMF har påtvunget grækerne som betingelse for at yde lån til den kriseramte økonomi.


 BOSTON  En forfejlet diagnose fører ofte til en forværring af patientens tilstand, en sjælden gang til kollaps og i værste tilfælde døden.
Netop sådan forholder det sig med den græske krise, som EU rent faktisk kunne have fået styr på, hvis man efter finanskrisen i 2008 og valget i Grækenland i 2009 havde stillet den rette diagnose for Europas sygeste patient.
Det mener den græske sociolog Georges Prevelakis, der underviser i politisk  geografi på Université Paris1-Panthéon-Sorbonnes.
»Grækenland befinder sig i periferien, og i Europas center har man aldrig rigtig taget det græske problem seriøst,« siger han i et telefoninterview med Information.
»Der har i årtier hersket en tavshedens sammensværgelse mellem EU og Grækenland. Alle vidste, at der var noget grueligt galt; ingen turde sige noget af frygt for, at de nordeuropæiske skatteydere ville straffe deres politikere.«
Da krisen pludselig eksploderede i 2009, kunne man have ordineret den rette medicin.
»Men desværre var det den gale medicin,« konstaterer professor Prevelakis.
»EU, Den Internationale Valutafond, IMF, og Den Europæiske Centralbank påtvang for et år siden Grækenland et strengt spareprogram mod at yde landet et lån på 110 mia. euro til finansiering af statens drift. Men opskriften er ikke blevet fulgt til dørs af regeringen i Athen, og de indgreb, der er blevet foretaget, har ført til en dyb økonomisk recession.«
Så i denne uge har verden været vidne til en ny paradeforestilling, hvor de store EU-magter og IMF har lovet Grækenland en ny lånepakke i 2012-13 til gengæld for det græske parlaments accept af mere af den gale medicin  altså det endnu strengere spareprogram, der er blevet foreskrevet af IMF og Den Europæiske Centralbanks økonomer.
På øverste niveau i EU ved man udmærket, at medicinen ikke vil virke. Det ved alle grækere også, mener professor Prevelakis. Så hvorfor vælger man det hovedløse?
»Fordi alternativet er statsbankerot, og Grækenland vil rive andre sårbare EU-lande i periferien med sig i faldet og formentlig ødelægge valutaunionen. Så for at overbevise især de tyske skatteborgere om at yde nogle ofre, konstruerer man en fortælling om, at grækerne vil blive udsat for en hård kur med en skrap medicin,« sige den græske sociolog.
Demokrati i fare
Men den paradeforestilling kan naturligvis ikke fortsætte.
EU's ministerråd vil på et møde i Bruxelles i morgen godkende juliudbetalingen af den tredjesidste portion af lånet fra 2010, men seancen skal gentages til efteråret, når den næstsidste portion af lånet skal udbetales. Hvad vil EU gøre, hvis Grækenland til den tid ikke har opfyldt de udstukne mål i spareplanen og privatiseringsprogrammet?
Georges Prevelakis er decideret pessimist. Han tror ikke på, at det græske demokrati kan holde til det interne og eksterne pres meget længere.
»Enten bliver der udskrevet nyvalg, hvor oppositionspartiet Ny Demokrati vinder og overtager regeringsmagten. Eller også står vi over for et valg mellem pest og kolera  mellem anarki og diktatur,« siger han.
Især EU-ledernes pres på oppositionsleder Antonio Samaras for at få ham til at stemme for det barske spareprogram, finder Prevelakis uforståeligt.
»Det er utilgiveligt, at EU blander sig så direkte i de interne græske forhold. Hvis Samaras og hans moderate konservative havde stemt ja, ville vælgerne ikke have noget reelt valg, hvis de snart skal til nyvalg. Det ville have været enden på demokrati,« fastslår han.
Ydmyget befolkning
Prevelakis beskriver den græske befolkning som dybt deprimeret og ydmyget. Han mener, grækerne vil være villige til at gå gennem en hestekur, blot ikke den premierminister Georges Papandreou fra PASOK-partiet vil føre ud i livet på vegne af EU og IMF.
»Alle tænkende grækere ved, at spareplanen er perspektivløs. Den vil kun forværre økonomien. Folk er desperate; fremtiden er udsigtsløs, og det giver næring til anarkiet og styrker kravet om en stærk mand,« frygter den græske sociolog.
»Politiets opførsel i de seneste dage har mindet de ældre grækere om militærdiktaturets dage i 1967-1974. Vicepremierminister Theodoros Pangalos har endda bebudet, at regeringen vil udkalde militærstyrker til at bevogte banker, hvis det skulle komme til statsbankerot. Hærens stabschef afviste et sådant træk som forfatningsstridigt.«
En statsbankerot og efterfølgende storm på bankerne vil ifølge den græske intellektuelle føre til anarkistiske tilstande, der hurtigt kan føre til krav fra dele af befolkningen om indførelsen af et autoritært styre. Grækenland gennemgik efter Anden Verdenskrig en lang og blodig borgerkrig, og det brutale militærstyre ligger ikke langt tilbage i historien.
»Hvis det græske demokrati skrider i svinget, kan EU naturligvis indsætte en militær styrke i Grækenland for at stabilisere situationen og undgå borgerkrigslignende tilstande,« forudsiger Prevelakis.
Farvel til EU
»Alternativet vil være at udstøde Grækenland fra EU, men det ville være en anerkendelse af, at EU's udvidelsesprojekt, ja, hele den europæiske idé, er slået fejl. Hvordan forklare, at et land, der har været medlem igennem 30 år, kan ende i en sådan tilstand? Det vil give ammunition til antieuropæiske, nationalistiske og protektionistiske kræfter, som venter på at skyde projektet i sænk.«
Nordeuropæere ryster på hovedet og siger: Det er vel grækernes egen skyld, at de er endt som EU's syge mand?
Ja og nej, svarer professor Prevelakis. Grækenland blev optaget i EU i 1981  efter syv års succesrig konservativt styre. Trods landets baggrund som en Balkan-stat med kulturelle og politiske aner i det osmanniske rige var økonomien dengang sund og stærk, statsgælden udgjorde 30 pct. af BNP og den private sektor var driftig.
»Grækenland blev anset for en dydsmønster i en ellers politisk ustabil region. USA og EU kunne pege på Grækenlands EU-medlemskab som et bolværk mod kommunismen og et eksempel til efterfølgelse for de kommende demokratier på Balkan,« fortæller den græske forsker.
Papandreou den ældre
Men 1981 var også året, hvor den antieuropæiske og antiamerikanske socialist Andreas Papandreou kom til magten, og fluks fik EU til at bevilge generøs bistand fra strukturfondene til udvikling af landets infrastruktur og erhvervsliv. Kravene blev efterkommet, uden at EU's overvågningsmekanisme gjorde sig de store anstrengelser for at følge pengestrømmens uransagelige veje.
»Indtil da var statsbureaukratiet ikke nær så korrupt som i dag,« fortæller Prevelakis. »Embedslaget blev forfremmet på grundlag af kvalifikation og anciennitet; mange havde naturligvis tjent under den konservative leder Konstantin Karamanlis. Papandreou stolede ikke på dem og begyndte at indsætte politisk udpegede embedsmænd i statsapparatet. De fik kontrol med EU-pengene og skabte et korrupt netværk af bureaukrater og forretningsfolk, der levede af EU-fondene. Det skabte en korrupt, overmoden og ineffektiv stat, som inficerede den private sektor, hvor det ikke længere kunne betale sig at være hæderlig eller at undlade at bestikke og misbruge statsfonde og betale skat. Virksomheder viklet ind i det korrupte netværk hyrede sort arbejdskraft og kunne let udkonkurrere hæderlige firmaer.«
Samtidig begyndte grækerne at opfatte Bruxelles som en fjern hovedstad  ligesom Konstantinopel havde været under det osmanniske rige. Et lille medlemslands tyveri af statsmidler ville næppe føre til imperiets fald, mente grækerne, så man greb for sig.
Gildet endte med finanskrisen i 2008. Statsgælden eksploderede. Papandreous søn vandt valget i 2009 ved at love flere EU-penge. Da kassen pludselig var tom, havde han et forklaringsproblem. Han kaldte statsfinanserne en katastrofe. Der gik panik i finansmarkederne og salg af statsobligationer blev for dyrt. Igen måtte EU  som altid  komme til undsætning.
»Hvis Papandreou havde tiet og iværksat en reform og spareprogram, ville krisen aldrig være kommet,« konkluderer professor Georges Prevelakis.


