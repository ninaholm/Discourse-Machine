Syriens opposition: Lad os ikke i stikken
’Kofi Annans fredsplan har spillet fallit. Giv os i stedet en flyveforbudszone og våben til at forsvare os med,’ siger Radwan Ziadeh, talsmand for Syriens opposition, til Information


 »Kofi Annans fredsplan er stendød. Hvis det ikke har været tydeligt før, så må massakren i Houla have fjernet den sidste tvivl.«
Så bastant er udmeldingen fra Det Syriske Nationalråds talsmand Radwan Ziadeh oven på weekendens blodige massakre i provinsbyen Houla, der ifølge FN har kostet mindst 108 mænd, kvinder og børn livet. Massakren har affødt voldsomme fordømmelser fra store dele af verden, heriblandt FN’s Sikkerhedsråd, der har sendt sin særlige fredsmægler Kofi Annan retur til Damaskus med ekspresfart.
»Houla bør blive vendepunktet, både for den syriske opposition og for det internationale samfund,« siger den 35-årige eksilpolitiker og menneskerettighedsaktivist til Information. Radwan Ziadeh er medstifter af paraplyorganisationen Syrian National Council, SNC, der tæller alle de største oppositionsgrupper i og uden for Syrien og til daglig gæsteforsker på Georgetown University i USA.
Han lægger ikke skjul på, at den syriske opposition er både fortvivlet og rystet over det internationale samfunds manglende vilje til at sætte en stopper for overgrebene på den syriske civilbefolkning.
»Det internationale samfund har ladt os i stikken. I har intet gjort for at hjælpe den syriske befolkning. Mine landsmænd bliver slagtet hver eneste dag. Houla er blot en af utallige massakrer begået af de syriske sikkerhedsstyrker og af Shabiha (regeringstro militsgruppe, red.). I fredags var det Houla, det gik ud over. I dag er det Hama, hvor andre 50 er blevet dræbt.«
Stendød plan
Radwan Ziadeh, der taler på vegne af alle de største oppositionsgrupper i Syrien, mener, at hverken Kofi Annans hastevisit i Damaskus eller FN’s Sikkerhedsråds fordømmelse af massakren i Houla får en effekt.
»Annans fredsplan blev undergravet fra dag to, hvor det syriske regime brød aftalen om at trække hæren tilbage til kasernerne. Assad har aldrig respekteret den våbenhvile, og det vil han heller ikke gøre nu.«
At Rusland for første gang er medunderskriver gør heller ingen forskel, mener han: »Det er blot tale om en ikke-bindende udtalelse, Sikkerhedsrådet er kommet med. Den slags griner Bashar Assad bare ad. Det eneste sprog, Assad-regimet forstår, er magtens. Og så længe Sikkerhedsrådet ikke er villigt til at sætte magt bag sine ord, vil Syrien ignorere alle krav, som det internationale samfund måtte fremsætte,« siger han træt.
Radwan Ziadeh mener, at der er én udvej på den syriske konflikt. Og det er krigens.
»Glem alle de fine ord. Annans fredsplan har spillet fallit. Giv os i stedet en flyveforbudszone langs grænsen til Tyrkiet og våben til at forsvare os med,« lyder hans opfordring til den danske regering og resten af landende i NATO gennem en knasende telefonlinje. »Så skal vi nok klare resten selv.«
Som flygtning i USA siden 2007 og forsker i international politik ved Radwan Ziadeh udmærket, hvor lidt appetit USA har på en militær intervention. Alligevel er han dybt forundret over, at USA og NATO ikke vil hjælpe syrerne med at slippe af med Assad, på samme måde som alliancen for blot et år siden hjalp libyerne med at slippe af med Gaddafi.
»Jeg må indrømme, at jeg ikke kan forstå det. Ifølge kapitel syv i FN’s Charter er det internationale samfund er forpligtet til at beskytte den syriske civilbefolkning mod overgreb af præcis den art, som det syriske regime begår. Alligevel sker der absolut intet«, siger han.
»Alt afhænger af USA’s vilje til at reagere. Så længe USA ikke vil blande sig militært, vil resten af NATO heller ikke. Måske er det, fordi det er valgår i USA? Måske er amerikanerne trætte af krig? Måske er det bare Obamas svaghed som leder, der slår igennem her? Jeg ved det ikke. Men faktum er, at Obama-administrationen kun bekymrer sig om indenlandske spørgsmål i øjeblikket.«
Radwan Ziadeh understreger, at den syriske opposition føler sig ekstremt svigtet af det internationale samfund.
»Den syriske befolkning har brudt den mur af frygt, som i årtier har forhindret et oprør mod Assad-styret. Vi har endelig brudt frygtens mur, men I har ladt os alene tilbage. I har ladt os i stikken. Det er ikke nok at fordømme massakren i Houla. I skulle have forhindret, at den nogensinde fandt sted. Ligesom I burde forhindre de massakrer, der uden tvivl vil ske i morgen og dagen efter.«

