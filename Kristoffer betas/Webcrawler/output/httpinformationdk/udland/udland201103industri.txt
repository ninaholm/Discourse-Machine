Industrier slås om EUs klimaplan
Connie Hedegaards Roadmap 2050 blev i går godkendt af EU-Kommissionen og skal nu forhandles politisk. Den tunge industri kører kampagne mod planen, mens grønne energiselskaber bakker op
Connie Hedegaards CO2-plan kom under voldsomt pres fra bl.a. den europæiske industri-lobby.


 Grønne og mindre grønne europæiske industrivirksomheder river og flår i EUs klima- og energipolitik for at få den enten skærpet eller udvandet. Ud af rivegildet kom i går klimakommissær Connie Hedegaards nu kommissionsgodkendte plan for et EU med 80-95 pct. mindre CO2-udledning i 2050.
»I takt med at oliepriserne stiger, betaler Europa hvert år mere for sin energi og bliver stadig mere sårbar over for prischok. Derfor betaler det sig at starte omstillingen nu, og det fornemmer jeg, at landene, virksomhederne og husholdningerne i EU er på vej til at indse,« siger hun.
Planen, Roadmap 2050, siger, at EU på vejen mod det langsigtede mål vil nå en »omkostningseffektiv« CO2-reduktion på 25 pct. i 2020, hvis medlemslandene blot efterlever de allerede vedtagne mål om 20 pct. vedvarende energi og 20 pct. energieffektivisering i 2020.
For Hedegaard betyder det, at den politiske diskussion i EU om at stramme CO2-målet fra 20 til 30 pct. reduktion i 2020 stadig er åben.
»De 30 pct. kan stadig forhandles, om end landene ikke ligefrem står i kø for at støtte det,« siger hun.
Den danske og den britiske regering ønsker, at EU går til 30 pct., mens bl.a. Polen og Italien vil blive på de 20 pct., selv om det ligger under, hvad klimaforskerne anser for nødvendigt for at bremse den globale temperaturstigning før to grader.
Kreditter
I processen frem mod gårsdagens godkendelse af Hedegaards plan har bl.a. den europæiske industri-lobby- organisation Business Europa og sammenslutningen af europæiske jern- og stålindustrier, Eurofer, kæmpet energisk imod.
Eurofers generaldirektør Gordon Moffat har sagt, at Roadmap 2050 vil »føre til Europas afindustrialisering«, og så sent som i fredags skrev Business Europa, der repræsenterer 40 industri- og arbejdsgiverorganisationer, til Connie Hedegaard for at få hende til at droppe en del af køreplanen.
Roadmap 2050 viser vejen til at nå 25 pct. CO2-reduktion i 2020 og 80 pct. i 2050 ved alene at bruge hjemlige initiativer, dvs. ved at etablere grøn energi og gennemføre energibesparelser i EU-landene selv frem for at købe sig til resultaterne udefra i form af såkaldte CO2-kreditter fra øst- og u-lande. Det høster megen ros fra bl.a. Green- peace, men er til gengæld et punkt, hvor Business Europa har lobbyet ihærdigt imod.
Roadmap 2050 »synes at foreslå, at udledningsreduktionerne skal nås på hjemmebane, også i et 2020-perspektiv. Som jeg har understreget, er muligheden for at bruge internationale CO2-kreditter til at opfylde forpligtelserne en hjørnesten i EUs CO2-kvotesystem,« skriver formanden for Business Europe, Phillipe de Buck, i sit brev til Connie Hedegaard.
Han insisterer derfor på, at brugen af CO2-kreditter ikke anfægtes.
Samme dag som de Buck skrev, modtog klimakommissæren imidlertid et andet brev fra seks europæiske energiselskaber med DONG Energy i spidsen. Her anerkender man, at den mest omkostningseffektive vej til det langsigtede 2050-mål er at præstere de 25 pct. CO2-reduktion »på hjemmebane«.
»Som CEOer for ledende europæiske energiselskaber appellerer vi til EUs ledere om at gå længere end EU-målet om 20 pct. reduktion af drivhusgasudledningerne i 2020. Det vil bidrage til et sundt og markedsdrevet EU-investeringsklima for grøn energi og bringe Europa tilbage i førersædet i omstillingen til et velstående, klimavenligt Europa,« skriver de seks energi-chefer, der ønsker »et hjemligt mål på mindst 25 pct. i 2020.«
I dette spørgsmål godkendte kommissionen i går Hedegaards udspil.
Kvoterne
Business Europe har også protesteret mod klimakommissærens forslag om at sænke EUs kvoteloft for at bringe prisen på CO2-kvoter op over dagens lave niveau, der ikke tilskynder industrien til grønne investeringer. Forslaget har lydt på at fjerne kvoter svarende til 5-800 mio. ton CO2 i perioden 2013-20.
Business Europe har sagt, at det vil »forstyrre« de rammer, som europæisk industri har indstillet sig på, samt »alvorligt true europæisk industris konkurrenceevne«, hvis loftet sænkes.
I brevet fra de grønnere energiselskaber hedder det til gengæld, at EU »har mistet fremdrift« i indsatsen for en effektiv klimapolitik, og at »en styrkelse af EUs CO2-kvotesystem er en nøgle« til at fremme den grønne omstilling. Derfor appellerer selskaberne om, at kvote- systemet effektiviseres.
»Kvoteloftet må bringes i overenssstemmelse med den kurs, der er udstukket i køreplanen,« skriver selskaberne.
På dette punkt endte EU-Kommissionens forhandling i går imidlertid med, at de  5-800 mio. ton CO2-kvoter blev pillet ud af Roadmap 2050 og ertattet af en formulering om, at »passende foranstaltninger må overvejes, herunder at rekalibrere kvotesystemet ved at fjerne et passende antal kvoter (...), hvis en tilsvarende politisk beslutning tages.«
Ifølge klimaekspert Tarjei Haaland, Grenpeace, »er det hermed lykkedes for bl.a. Business Europe at få Kommissionen til at barbere disse konkrete tal for, hvad der er nødvendigt, ud.«
Connie Hedegaard siger, at industrilobbyens aktivitet omkring køreplanen »er business as usual. Dog er der denne gang flere energiselskaber og industrivirksomheder, der har meldt sig med det synspunkt, at det er tid til opbrud og en øget indsats. Det er en positiv udvikling,« siger klimakommissæren
Roadmap 2050 skal nu forhandles af både EUs miljø- og klimaministre, der mødes den 14. marts, og af Europa-Parlamentet.


