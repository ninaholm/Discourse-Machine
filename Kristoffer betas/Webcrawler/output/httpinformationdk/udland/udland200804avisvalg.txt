Avis: Anden valgrunde på vej i Zimbabwe
Rygter om præsident Mugabes snarlige tilbagetræden dementeres. Statsstyret avis skriver, at præsident og oppositionsleder skal ud i anden valgrunde i Zimbabwe


 Indbyggerne i Zimbabwe ventede onsdag spændt på at få at vide, hvem der har vundet weekendens præsident- og parlamentsvalg, og om Robert Mugabe efter 28 år ved magten går af som præsident.
Den statsstyrede avis the Herald skriver, at Mugabe og oppositionslederen Morgan Tsvangirai skal ud i en anden valgrunde om præsidentposten, da ingen af dem har fået det nødvendige flertal bag sig. Men som anonyme kilder i Mugabes parti ZANU-PF allerede sagde tirsdag, så har Tsvangirai slået præsidenten i første valgrunde.
Oppositionslederen sagde tirsdag aften, at hans Bevægelse for Demokratisk Forandring, MDC, er på nippet til at overtage magten i det kriseramte afrikanske land. Samtidig dementerede han rygter om, at MDC og ZANU-PF forhandler om, hvordan den 84-årige præsident kan trække sig, uden at det kommer til voldelige optøjer mellem Mugabe-tro militser og MDC's tilhængere.
- Der er ingen forhandlinger. Lad os nu vente, til valgkommissionen har færdiggjort sit arbejde og så se, hvad vi skal gøre efter det, sagde Tsvangirai.
Også viceinformationsministeren fra Mugabes parti sagde tirsdag aften, at der ikke forhandles med oppositionen. Men rygterne er vedvarende og kommer fra kilder tæt på Zimbabwes valgkommission og en embedsmand i det amerikanske udenrigsministerium.
Kilder i Mugabes parti sagde tirsdag aften til det franske nyhedsbureau AFP, at Mugabe har erkendt sit nederlag og er klar til at træde tilbage.
Robert Mugabe, der opfattes som paria af store dele af det internationale samfund, har styret Zimbabwe siden uafhængigheden fra Storbritannien i 1980. Han ser nu ud til at være tæt på at kaste håndklædet i ringen, efter at kritikere fra hans egne rækker før valget gik sammen med oppositionen, nu da Zimbabwes økonomi er kollapset.
