Fremmedhadet florerer i Rusland
49 mørklødede er siden årsskiftet blevet dræbt af racistiske årsager i Rusland - hvilket er flere end hele sidste år. En kendt systemkritiker kalder det 'snigende fascisme'
Antallet af racistiske overfald stiger kraftigt i Rusland. Her træner skinheads i kamp på en træningslejr uden for Moskva i 2004. Det er primært folk fra kaukasiske tidligere Sovjet-republikker, der er kommet til de russiske storbyer for at arbejde, som de racistiske unge mænd kaster sig over.


 Siden årets begyndelse har bander af russiske skinheads, radikale nationalister og fascister i Rusland dræbt 49 og såret 80 mennesker af ikke-slavisk herkomst, først og fremmest indvandrere fra de centralasiatiske lande og fra Kaukasus. 
Det oplyser menneskerettighedsorganisationen Mos-kvas Bureau for Menneskerettigheder til det officielle nyhedsbureau Interfax. Der er tale om en voldsom stigning i antallet af racistiske overfald og drab i forhold til de foregående år. I hele 2006 blev der registreret 27 drab på grundlag af fremmedhad, i hele 2007 var tallet 45. 
Bøller er ikke racister
Selvom de russiske myndigheder er begyndt at tage det voksende fremmedhad alvorligt og holder et vågent øje med de anslået 70.000 russiske skinheads, forbliver flertallet af de mange racistiske drab, der oftest forekommer i Moskva, Sankt Petersborg, Voronezh og andre storbyer, uopklarede. 
"Folk lever i evig frygt," siger en indvandrer fra Tadsjikistan til The Financial Times efter endnu et mord på en kaukaser ved den centrale bydel Tjistie Prudi i Moskva.
Rusland har millioner af legale og illegale indvandrere fra en række tidligere sovjetrepublikker, og efter at en række ambassadører fra disse lande, bl.a. ambassadøren fra Kirgisien, har udtrykt dyb bekymring for de racistiske russiske overfald på deres borgere, er de russiske myndigheder da også begyndt at reagere. Den nyvalgte præsident Dmitrij Medvedjev har således opfordret politi og retsvæsen til at slå hårdt ned på fremmedhadet. 
Men andre officielle personer forsøger fortsat at få problemet til at se mindre ud ved at henvise til, at mange af overfaldene og drabene ikke nødvendigvis har et racistisk grundlag. Og det er en udbredt praksis, at politi og anklagemyndigheder betegner racistiske overfald som "bølleovergreb", der giver mindre straffe og ser bedre ud i statistikkerne.
50 procent flere overfald
"Det er det rene vrøvl," siger en af dem, der har fingeren på pulsen, nemlig tidligere parlamentsmedlem Julij Rybakov, over telefonen fra Sankt Petersborg til Information. 
Rybakov er tidligere sovjetdissident og menneskerettighedsforkæmper med mange års fængsel for det samme bag sig og nuværende stærk kritiker af Putin-styret. Han leder i dag et center for alternativ kunst i Sankt Petersborg og er aktiv i den antifascistiske bevægelse i Rusland. 
"Mit bud er, at antallet af overfald er over det dobbelte af de officielle tal. Mange tør ikke henvende sig til politiet, fordi de dér kun kan vente yderligere overgreb og mishandlinger," fortsætter Rybakov. Han underbygger sin påstand med en henvisning til, at præsident Putins egen kommissær for menneskerettigheder, Vladimir Lukin, forleden i en rapport oplyste, at behandlingen af arrestanter og indsatte på Ruslands politistationer og i fængslerne på mange måder kan betegnes som direkte tortur.
Politisk misbrug
Ifølge Rybakov skyldes den voksende racisme, at visse kredse i den russiske ledelse og elite har set sine fordele ved at "lukke den racistiske ånd ud af flasken" for at fremme nationalisme og bortlede opmærksomheden fra den voksende undertrykkelse i Rusland. 
"De troede, at de kunne udnytte disse skinheads og det voksende fremmedhad til egne formål og derefter let kontrollere dem. Men i dag viser det sig, at myndighederne har meget svært ved at kontrollere den farlige nationalisme, som truer med at udvikle sig til rendyrket fascisme," siger Rybakov.
Han peger på, at racismekortet er blevet spillet ud på et særdeles frugtbart grønt bord, hvor Rusland oversvømmes af illegal og ukontrolleret, billig arbejdskraft. 
"Det giver grobund for had, fordi mange russere ser dem som fremmede, der kommer og tager deres arbejde, boliger og kvinder," siger Rybakov. Ifølge ham viser officielle tal, at Rusland i de kommende år får brug for ikke mindre end en million 'fremmede hænder' om året for at skaffe nok arbejdskraft: 
"Men myndighederne gør intet, bruger ingen midler og kræfter på at styre processen og integrere gæstearbejderne. Det løser ikke problemet, men baner vej for fascisme."


