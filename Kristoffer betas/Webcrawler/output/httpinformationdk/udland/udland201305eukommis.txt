EU-Kommissionen vil regulere skyggebanker
Lækkede dokumenter viser, at EU-Kommissionen er klar til at stramme grebet om de utæmmede gråzoner i banksektoren


 Oprydningsarbejdet efter den globale økonomiske krise er i fuld gang, og mens den traditionelle banksektor i EU allerede nu oplever stadigt mere og strammere regulering for at undgå fremtidige kriser, så befinder en meget stor del af finansverden sig i en gråzone.
Det drejer sig om de såkaldte skyggebanker, der yder kreditservice på lige fod med de traditionelle banker, men som ikke er underlagt samme juridiske spilleregler og krav til eksempelvis sikkerhed og egenkapital.
Men det vil EU’s politikere have gjort noget ved. Det viser lækkede dokumenter fra EU-Kommissionen, som tænketanken Open Europe har fået fat i.
Her fremgår det, at EU i fremtiden skal stille højere krav til skyggebankernes solvens, gennemsigtighed og egenkapital. Det skal blandt andet sikre, at bankerne har en stærkere kapitalhenlæggelse for at undgå konkurs, og at pengestrømmene ikke fryser til i krisetider, fordi ingen tør låne penge ud.
»Det er glædeligt, godt og nødvendigt« siger Emilie Turunen (S), der er en af de Europa-parlamentarikere, der på et tidspunkt skal tage stilling til en lovgivning om skyggebanker.
»For hvis ikke vi gør noget ved den her sektor, der vokser afsindigt hurtigt, så underminerer vi jo vores indsats med at regulere den traditionelle banksektor. Og så er vi ikke bedre rustet mod nye potentielle kriser eller overophedning af markederne.«
Styr på kapitalen
Emilie Turunen mener derfor, at der er behov for at stille krav til skyggebankerne inden for tre områder:
»Der skal være større krav til egenkapital – præcist som det gælder for den almindelige banksektor. Der skal være større gennemsigtighed og overblik over kapitalbevægelserne, for eksempel ved at samle data om alle finansielle transaktioner centralt, som man også har gjort med handel med derivater. Og endeligt er det vigtigt, at vi reducerer de systemiske risici og negative spill-over-effekter til den almindelige banksektor og derved potentielt til samfundet og skatteborgerne, både ved at udvide kapitalkrav til alle uregulerede enheder, ved at regulere de mest komplekse finansielle produkter og ved at skyggebankenheder, der er tilknyttet en ordinær bank, inkluderes i bankens samlede regnskaber,« siger Emilie Turunen, der dog advarer mod at gøre reguleringen alt for kompleks, da det kun vil skade gennemskueligheden.
Samme melding lyder fra tænketanken Open Europe, der har lækket dokumenterne om et kommende lovudspil.
»Det er nødvendigt med regulering, men det er samtidig vigtigt, at EU fokuserer bredt på systemfejl, i stedet for at risikere at køre fast i alt for detaljeret regulering, som de finansielle selskaber alligevel altid finder en vej igennem,« siger Raoul Ruparel fra Open Europe til det britiske dagblad The Times.
Et nødvendigt onde
For selv om skyggebanker er i fokus som uregulerede størrelser på de finansielle markeder, og derfor udgør en potentiel risiko, så regner mange i finansverden samtidig skyggebankerne for en nødvendighed, da sektoren står for en meget betragtelig del af den samlede finansiering.
Ifølge den internationale organisation Financial Stability Board, der forsøger at koordinere og overvåge udviklingen i finanssektoren på globalt plan, skønnes skyggebankerne i 2013 at råde over lån og aktiver for samlet 51 trillioner euro.
Derfor advarer Raoul Ruparel i det britiske finansblad City AM om, at en alt for streng lovgivning kan føre til mangel på kapital på de finansielle markeder.
»Den største risiko er, at man hæmmer långivning – for det her er den største kilde til finansiering uden for den traditionelle banksektor. Og det er måske ikke det rette tidspunkt at dæmpe kreditmulighederne,« lyder det altså fra Raoul Ruparel fra tænketanken Open Europe.
 
 

