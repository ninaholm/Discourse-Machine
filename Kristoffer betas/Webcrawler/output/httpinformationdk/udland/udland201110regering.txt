Regeringen under pres for at revidere fangepolitikken
Enhedslisten kræver stop for fangeudleveringer i Afghanistan, efter en FN-rapport har dokumenteret omfattende tortur — bl.a. i Helmand. Flere menneskerettighedsorganisationer bakker op


 Presset på den nye regering for at revidere den danske fangepolitik i Afghanistan vokser, efter at FN i går fremlagde en ny rapport, der dokumenterer, at tortur og fangemishandling hører til dagens orden i de afghanske fængsler.
Rapporten, der er udarbejdet af FN's administration i Afghanistan, UNAMA, viser, at op mod halvdelen af de fanger, der tilbageholdes af den afghanske sikkerhedstjeneste (NDS) bliver udsat for tortur. Det samme gælder en tredjedel af de fanger, som det afghanske politi (ANP) tilbageholder.
Blandt de fængsler, som UNAMA har under mistanke for fangemishandling, er det provinsfængsel, som de danske styrker i Helmand afleverer fanger til.
Afsløringen af systematisk fangemishandling i Afghanistan er en alvorlig streg i regningen for Danmark og resten af NATO, hvis exitstrategi bygger på en overdragelse af ansvaret for sikkerheden til netop de afghanske myndigheder, som nu er under anklage.
Omfattende tortur
Der har tidligere været mistanke om, at de afghanske sikkerhedsstyrker bruger tortur eller torturlignende metoder til at presse oplysninger ud af deres fanger, men det er første gang, at omfanget af fangemishandlingen bliver dokumenteret.
Blandt de metoder, som de afghanske fangevogtere og afhørere anvender, er ophængning af fangerne i kroge på vægge og i loftet i håndled eller ankler, slag under fodsålerne med vandslanger, kabler og køller, elektrisk stød og udtrækning af tånegle.
Ifølge rapporten har 46 procent af de fanger, som den afghanske sikkerhedstjeneste, NDS, har tilbageholdt, været udsat for tortur. Og det samme gælder lidt over en tredjedel af det afghanske politis fanger.
I forbindelse med offentliggørelsen af rapporten opfordrer UNAMA alle de lande, der udleverer fanger til de afghanske myndigheder om at revurdere deres praksis og sikre sig, at de ikke udleverer fanger til mishandling. Herhjemme mener Amnesty International, Institut for Menneskerettigheder og Rehabiliteringscenter for Torturofre, at de danske styrker skal suspendere al fangeudlevering, indtil der er styr på situationen.
»De danske styrker må ikke overdrage fanger, hvis der er den mindste risiko for, at de kan blive udsat for tortur,« slår cand.jur. Peter Vedel Kessing fra Institut for Menneskerettigheder fast.
»Det siger de internationale konventioner. Derfor må udleveringerne sættes i bero, indtil Danmark kan garantere, at der ikke sker fangerne noget.«
Det samme mener jurist Claus Juul fra Amnesty.
»Den danske regering bliver nødt til at suspendere udleveringerne,« siger han og understreger, at suspenderingen både bør omfatte de fanger, danskerne selv pågriber, og de fanger, der pågribes af de afghanske myndigheder på fælles operationer.
Rehabiliterings- og Forskningscentret for Torturofre er af samme opfattelse.
Politisk pres
Enhedslisten, der udgør den nye regerings parlamentariske flertal, er enig med de tre menneskeretsorganisationer og kræver et omgående stop for fangeudleveringerne.
»Vi skal omgående have stoppet fangeudleveringen og have revideret den danske fangepolitik, så vi er sikre på, at menneskerettighederne bliver overholdt,« siger Enhedslistens forsvarsordfører Nikolaj Villumsen.
Han agter at kalde forsvarsminister Nick Hækkerup (S) i samråd om sagen.
»Vi vil gøre alt for at få ryddet op i det rod, der har hersket med hensyn til Danmarks overholdelse af konventionerne på det her område,« siger Nikolaj Villumsen.
SF's forsvarsordfører, Holger K. Nielsen, mener også, der er grund til at se nærmere på den danske udleveringspolitik efter FN's afsløring.
»Vi tager oplysningerne om fangemishandling meget alvorligt. Det er jo en rapport, der kommer fra FN, og personligt synes jeg, det er dybt problematisk, at vi udleverer fanger, hvis der er den mindste tvivl om, hvorvidt de vil blive behandlet ordentligt,« siger Holger K. Nielsen.
Både Radikale Venstre, Socialdemokraterne og SF har tidligere krævet en revision af den danske fangepolitik i Afghanistan.
Holger K. Nielsen ønsker imidlertid ikke at tage stilling til, om udleveringerne skal suspenderes.
Det spørgsmål vil han først diskutere med resten af regeringen og med partierne bag forsvarsforliget.
 
Hele FN-rapporten kan læses på www.unama.unmissions.org

