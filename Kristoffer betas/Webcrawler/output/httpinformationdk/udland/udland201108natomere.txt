NATO mere involveret i Gaddafis fald end hidtil antaget
Nye oplysninger fra Tripoli afslører omfattende efterretningsassistance fra NATO til oprørernes overgangsråd, NTC. NATO afviser at have samarbejdet med oprørerne på nogen måde
Oprørerme i Libyen kunne ikke have klaret sig mod Gaddafis styrker, hvis ikke de havde fået afgørende efterretninger fra NATO, siger et medlem af det såkaldte stabiliseringshold under oprørernes overgangsråd, TNC.


 NATO's primære bidrag i krigen i Libyen har været luftstøtte til oprørerne, der i sidste uge kunne indtage landets hovedstad Tripoli efter seks måneders hårde kampe.
Men ifølge Muhammed Bendashali, medlem af 'stabiliseringsholdet' under Libyens National Transitional Council, NTC, har oprørerne fået meget mere hjælp end luftstøtte.
»Helt konkret har NATO stillet efterretninger om Muammar Gaddafis soldater til rådighed for oprørerne og ladet dem lytte med på overvågningen af deres samtaler,« fortæller han.
»Vi hørte med på alle deres samtaler. Hver eneste samtale i Gaddafis regering,« siger Muhammed Bendashali, der netop er ankommet til Tripoli fra Benghazi med dele af ledelsen fra NTC.
NTC flytter til Tripoli
Efterhånden som Tripoli bliver mere og mere sikker, er NTC gået i gang med at flytte hele ledelsen til hovedstaden. Gaddafis fald har efterladt et magttomrum, der hurtigst muligt skal udfyldes.
Muhammed Bendashali er blandt de første i Tripoli. Han er nydeligt klædt. Ikke i jakkesæt som resten af NTC's ledelse, men pæne bukser og sennepsgul polo. Som medlem af stabiliseringsholdet har han kigget på forskellige scenarier for Tripolis fald de seneste to måneder. Hvad ville der ske, hvis Gaddafi forgiftede vandet? Eller hvis al elektricitet gik i byen? Hvor længe kunne oprørerne belejre byen, hvis Gaddafi holdt stand i sit hovedkvarter?
Afgørende oplysninger
»Indtagelsen af Tripoli er gået bedre end vores bedste scenarie,« siger Muhammed Bendashali. »Vi havde forberedt os på det værste, men det var intet problem at nedkæmpe Gaddafis styrker. De faldt fra hinanden, nærmest inden vi nåede ordentlig ind i byen. Heldigvis gjorde Gaddafi ikke noget dumt, inden han gik i skjul,« siger Muhammed Bendashali med henvisning til Gaddafis notoriske uberegnelighed.
»Der mangler selvfølgelig en masse forsyninger i byen lige nu. Vand, el, medicin, benzin og dagligvarer. Men der ligger 32 skibe lige uden for Tripoli havn og venter på at losse af,« siger han.
»Vi har været i løbende kontakt med NATO, FN, EU, USA, Frankrig, Storbritannien, alle sammen om overtagelsen af Tripoli. NATO's hjælp har vi selvfølgelig især kunnet bruge militært,« siger han og fortsætter: »Da vores styrker skulle indtage Bab al-Aziziya (Gaddafis hovedkvarter, red.) vidste vi lige præcis, hvor Gaddafis styrker var. Vi havde aldrig klaret det uden de oplysninger.«
Oplysningerne om et omfattende samarbejde mellem NATO og oprørerne er noget overraskende, da NATO hidtil har afvist alle historier om samarbejde.
For få dage siden tilkendegav Storbritanniens forsvarsminister, Liam Fox, dog, at NATO har stillet efterretninger til rådighed for oprørernes eftersøgning af Gaddafi. »NATO har delt efterretnings- og rekoniseringsmateriale for at hjælpe med jagten på oberst Gaddafi«, sagde Liam Fox til bl.a. AP.
NATO's involvering i krigen i Libyen hviler på et mandat fra FN's Sikkerhedsråd, der eksplicit henviser til beskyttelse af civile.
NATO afviser alt
I NATO's operative hovedkvarter i Napoli afviser de dog stadig enhver forbindelse til oprørerne i Libyen, der nu sidder på magten.
»NATO har ingen militære styrker på jorden og ingen direkte kontakt med oppositionsstyrkerne. Af princip kommenterer vi ikke på efterretningsspørgsmål,« skriver deres pressetjeneste som svar.
For Muhammed Bendashali betyder det dog intet, om NATO har overtrådt sit mandat eller ej.
»Vi havde aldrig klaret det uden NATO's hjælp,« siger han.
Ifølge Bendashali havde der været massakrer på tusindvis af mennesker i Misrata og Benghazi, hvis ikke NATO havde stoppet Gaddafis styrker: »Efter min mening har det her været NATO's bedste mission nogensinde. De har lyttet til vores behov og arbejdet diskret i baggrunden,« siger han.
»Det libyske folk skylder NATO deres uafhængighed. Vi er helt utrolig glade og taknemmelige.«

