Grækenland tvinger flygtninge til Tyrkiet
Strømmen af flygtninge til Grækenland er stigende, men ifølge Human Rights Watch er det formålsløst at søge asyl i landet. Menneskerettighedsorganisationen opfordrer nu EU til at gribe ind: 'Det lader til, at Grækenland gør alt for at lukke døren for personer, der søger beskyttelse i Europa'
En afghansk flygtning fotograferet 4. juni i år i en hjemmebygget flygtningelejr i den græske havneby Patras. Barakkerne bag ham er siden ryddet og nedbrændt under en politiauktion, som fandt sted 12. juli. Mange af de hundreder af flygtninge, som boede i lejren, skjuler sig nu for det græske politi.


 Menneskerettighedsorganisationen Human Rights Watch udtrykte i denne uge bekymring over behandlingen af flygtninge i Grækenland:
»Vi frygter, at folk bliver forhindret i at søge asyl, at børn, som ankommer alene, ikke bliver beskyttet, og at migranter bliver tilbageholdt under uacceptable forhold og måske endda bliver hemmeligt udvist til Tyrkiet,« udtaler Bill Frelick fra Human Rights Watch.
Det er navnlig rapporter om, at græsk politi arresterer flygtninge i byerne og på øerne og transporter dem til den tyrkiske grænse i den nordlige del af landet, som vækker bekymring. Human Rights Watch dokumenterede i en rapport fra november 2008, at grækerne systematisk tvinger flygtninge til at krydse Evros-floden langs grænsen mellem Grækenland og Tyrkiet. På den græske side af grænsen er der minefelter fra Cypern-konflikten i 70'erne, og mindst 92 mennesker er blevet dræbt af disse miner i forsøget på at komme ind i Grækenland og dermed EU, mens andre er druknet i floden. Ifølge Eurostat søgte over 25.000 flygtninge asyl i Grækenland i 2007. Under én pct. af ansøgerne får bevilget asyl, men alligevel er tilstrømningen stigende. I slutningen af juni vedtog det græske parlament en lov, som indskrænker flygtningenes appelmuligheder, og som ifølge Human Rights Watch vil gøre det formålsløst at søge asyl i Grækenland. Tidligere kunne myndighederne maksimalt tilbageholde flygtninge i 90 dage, men med den nye lov kan de tilbageholdes i op til halvandet år:
»Det lader til, at Grækenland gør alt for at lukke døren for personer, der søger beskyttelse i Europa, uanset hvor sårbare de er. EU er nødt til at stille Grækenland til ansvar for handlinger, som strider imod internationale og europæiske menneskerettigheds- og flygtningekonventioner, og der skal handles hurtigt, for mange liv er i fare,« siger Bill Frelick.
Øget pres
»Indvandring er på kort tid blevet et stort spørgsmål i Grækenland,« siger chefredaktøren for den engelsksprogede udgave af det græske dagblad Kathimerini, Nick Malkoutzis, til Information:
»Det øgede pres kombineret med langsom sagsbehandling og en utilstrækkelig modtagekapacitet i modtagecentrene har medført en ophobning af problemer,« siger Nick Malkoutzis, der ser det nationalistiske LAOS-partis fremgang ved Europa-Parlamentsvalget i juni som et tegn på en spirende racisme:
»Der har altid været en vis tolerance i forhold til en blød racisme i det græske samfund, hvor det er almindeligt at fortælle vittigheder om indvandrere. Men nu er folk begyndt at give indvandrerne skylden for arbejdsløsheden, og udlændinge er blevet overfaldet af nynazister.«
Da politiet i Athen i december 2008 skød og dræbte den 15-årige gymnasieelev Alexandros Grigoropoulos, udbrød der voldsomme optøjer i flere græske byer, hvor illegale indvandrere mange steder deltog i de venstreorienterede studerendes protester. Alliancen består endnu, og i weekenden blokerede en gruppe venstrefløjsaktivister et færgeleje på øen Lesbos for at forhindre politiet i at overføre en gruppe flygtninge til fastlandet med henblik på udvisning. I havnebyen Patras lukkede og nedbrændte politiet for to uger siden en barakby, der var midlertidigt hjemsted for hundredvis af flygtninge med kurs mod Italien og Vesteuropa. På anarkisternes blogs bliver aktionen betegnet som »Patras' krystalnat«, og regeringen beskyldes for forsøg på at forhindre formidlingen af nyheder om behandlingen af flygtninge.
Human Rights Watch rapporterer, at omkring 200 flygtninge fra lejren, fortrinsvis afghanere og deriblandt flere mindreårige, nu skjuler sig for politiet:
»Vi lever som dyr i junglen. Vi kan ikke tage et bad og har ikke noget mad. Før boede jeg i lejren, men alle mine ting og alt mit tøj brændte. Nu har jeg en bluse og et par bukser, ikke andet,« beretter en 24-årig mand.
Europæisk solidaritet
I den forløbne uge annoncerede Grækenlands indenrigsminister, Prokopis Pavlopoulos, et nyt integrationsprogram, der bl.a. omfatter undervisning i græsk sprog og historie til indvandrermødre. Ministeren afslørede endvidere, at EU-Kommissionen har øremærket 26,2 millioner euro til immigrationsproblemet i Grækenland. Det fremgik dog ikke, hvor stor del af disse penge der går til integrationsformål, og hvor mange der skal gå til øget grænsekontrol og flere modtagecentre. Nick Malkoutzis er kritisk over for regeringens udspil:
»Det indeholder flere tiltag, som skal give den græske udlændingepolitik et mere menneskeligt ansigt, men det er præget af rituel tænkning. Grækenlands problemer kan kun løses gennem en mere solidarisk flygtningepolitik i EU,« mener Malkoutzis.
EU's integrationsministre er i færd med at vurdere et forslag fra Kommissionen om at lette presset på de lande, der modtager flest flygtninge. Forslaget vil åbne mulighed for midlertidige suspensioner af den såkaldte Dublin-forordning, der giver landene ret til at sende asyl-ansøgere tilbage til det EU-land, de først rejste ind i, hvilket som oftest er Spanien, Italien, Malta eller Grækenland.


