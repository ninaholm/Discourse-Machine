Tibet-munke skal genopdrages
Flere anholder ved kloster uden for Lhasa, hvor myndigheder iværksætter genopdragelseskampagne


 Tibetanske munke protesterer mod at skulle "genopdrages" af de kinesiske myndigheder, og det har ført til flere anholdelser ved et kloster uden for Lhasa.
Det siger en tibetansk eksilgruppe onsdag.
Protesterne ved klosteret Drepung, der er det største i Tibet, fandt sted i weekenden, da de kinesiske myndigheder mødte op for at indlede en genopdragelses-kampagne, siger Det Tibetanske Center for Menneskerettigheder og Demokrati.
Organisationen siger, den har fået oplysningerne fra unavngivne, men pålidelige kilder.
Myndighederne tilkaldte politi og soldater, som spærrede klosteret af og foretog en række anholdelser. 
Det kinesiske nyhedsbureau Xinhua skriver, at embedsmænd, som er involveret i genopdragelses-kampagnen, "er blevet mødt med forståelse og støtte fra munke og religiøse tilhængere".
