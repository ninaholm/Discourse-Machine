Russisk luftangreb dræber mindst 18 civile i Syrien



 Mindst 18 mennesker blev i går dræbt og snesevis såret af et formodet russisk luftangreb mod byen Ariha i den nordvestlige del af Syrien, oplyser Det Syriske Observatorium for Menneskerettigheder.
Rami Abdulrahman, der er direktør for den London-baserede overvågningsgruppe, siger, at mindst 60 personer er blevet dræbt og såret ved angrebet. Den oppositionsvenlige tv-kanal Orient taler om et foreløbigt dødstal på 40. Det er ikke muligt at få bekræftet tallene.
Det russiske luftvåben har gennemført luftangreb til støtte for Syriens præsident, Bashar al-Assad, siden 30. september.
Russerne siger selv, at deres mål er Islamisk Stat, men kritiske røster vil mene, at de russiske angreb mere rammer de Assad-kritiske, moderate oprørsgrupper.
Ariha, som russerne nu formentligt har bombet, er heller ikke en IS-højborg, men placeret i Idlib-provinsen, som er kontrolleret af oprørsgrupper, heriblandt al-Nusra Fronten, der har tilknytning til al-Qaeda.
Ritzau

