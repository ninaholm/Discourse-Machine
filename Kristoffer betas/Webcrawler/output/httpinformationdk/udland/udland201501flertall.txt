Flertallet i Palæstina støtter voldeligt oprør
Vold virker, diplomati er en fiasko. Sådan lyder resultaterne af en ny og omfangsrig undersøgelse af stemningen i Palæstina efter krigen i Gaza. Ifølge flertallet af de adspurgte er Hamas’ vej den bedste vej frem



 Blev der afholdt valg i Palæstina i dag, ville Hamas blive Palæstinas største parti og partiets leder, Ismail Haniyeh, ville overtage præsidentposten fra Fatahs Mahmoud Abbas. Efter krigen i Gaza i sommer støtter over halvdelen af den palæstinensiske befolkning nu op om en voldelig opstand mod Israel, mens under en fjerdedel tror på, at diplomati og forsoning vil ende den israelske besættelse og oprettelse en palæstinensisk stat. Sådan lød det, da lederen af den uafhængige tænketank Palæstinensisk Center for Politik og Research (PSR), doktor Khalil Shikaki, i weekenden præsenterede hovedresultaterne af sin og centrets undersøgelser af stemningen i den palæstinensiske befolkning efter krigen i Gaza i sommer.
Det er tredje gang, PSR foretager deres omfangsrige meningsmålinger i Gaza såvel som på Vestbredden. Meningsmålinger hører ellers til sjældenhederne i det opdelte palæstinensiske samfund. Også efter krigene i Gaza i henholdsvis 2008 og 2012 undersøgte de ved at interviewe mere end tusind voksne palæstinensere om, hvad kampene havde gjort ved den palæstinensiske befolknings politiske overbevisninger og vilje til henholdsvis at støtte et voldeligt oprør mod og indgå kompromiser med den israelske besættelsesmagt. Alle tre gange har undersøgelserne vist, at opbakningen til Hamas og partiets voldelige metoder stiger i krigens kølvand – men aldrig har opbakningen været så stor og vedvarende som efter sommerens kampe.
»I 2008 og 2012 så vi en stigning i støtten til vold, men flertallet fortsatte med at være imod. Denne gang ser vi, at flertallet af befolkningen går ind for et voldeligt oprør og fortsat gør det mere end fire måneder efter krigens afslutning. Det er en dramatisk ændring i den offentlige mening, og en ændring vi ikke har set før,« forklarede Shikaki.
Før krigen støttede ’kun’ 40 procent op om et voldeligt oprør og sagde ja til en tredje intifada, og i det hele taget har flertallet af den palæstinensiske befolkning været imod vold siden 2005, hvor Fatahs leder Mahmoud Abbas overtog præsidentposten, viser centrets opgørelser. Blev der afholdt valg i dag, ville Abbas få omkring 40 procent af palæstinensernes stemmer, mens Hamas’ Haniye vil løbe med 53.
Gentagelserne
Her er det dog ifølge Shikaki vigtigt at understrege, at opbakningen til Hamas og partiets voldelige politik ikke bare handler om at få hævn over Israel, men i høj grad bunder i palæstinensernes erfaringer fra tidligere krige såvel som besættelsestiden generelt: »Der er en opfattelse i befolkningen af, at Hamas ved hjælp af vold er i stand til at opnå mere fra israelerne, end Abbas er ved hjælp af diplomati og forhandlinger. Hermed ikke ment, at palæstinenserne er tilfredse med, hvad Hamas opnår, men det er alt andet lige bedre, end hvad Abbas har formået,« forklarede Shikaki.
I forrige uge gik den palæstinensiske ledelse med Abbas i spidsen til FN for at få fastsat en tidsfrist for afslutningen på den israelske besættelse og oprettelsen af en palæstinensisk stat. I PSR’s undersøgelse støttede mere end 80 procent op om Abbas’ projekt, men over halvdelen af dem havde også forudset, at han ikke ville lykkedes med projektet. Juleaften modtog den palæstinensiske præsident så det endelige afslag, og Shikaki kunne dermed på konferencen endnu engang understrege en af undersøgelsens hovedpointer: »Mere end 70 procent af den palæstinensiske befolkning mener, Hamas’ vej er den bedste vej.«
Med til undersøgelsen hørte også en række spørgsmål om den enkeltes holdning til Israels politik omkring Haram al Sharif – eller Tempelpladsen, som den oversættes til på dansk – og hvad vedkommende tror, at Israel har af fremtidsplaner for pladsen såvel som dens to moskéer. Og også her var svarene bemærkelsesværdige. Mere end 80 procent af de adspurgte mente nemlig, at Israel har i sinde at bygge et jødisk tempel på pladsen, til trods for at kun den yderste israelske højrefløj taler eksplicit om et sådan byggeprojekt som en reel mulighed. Ifølge Shikaki er det et tydeligt bevis på en stor palæstinensisk mistillid til Israel, og det er med til at vise, at »graden af spændingerne i Jerusalem er meget alvorlig og bygger på en dyb tro på, at noget dramatisk er ved at ske, og at Israel rent faktisk vil slippe af sted med det.«

