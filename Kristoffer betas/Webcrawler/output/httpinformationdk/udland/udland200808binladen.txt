Bin Ladens chauffør fundet skyldig



 Osama bin Ladens tidligere chauffør, Salim Hamdan, blev i dag fundet skyldig i anklager mod ham ved en militærdomstol på den amerikanske Guantánamo-base i Cuba. Hamdan, som er den første fange, der er blevet stillet for en amerikansk krigsforbryderdomstol siden 1945, har under hele retssagen bedyret sin uskyld. De militære nævninge fandt Hamdan skyldig i at have ydet militær støtte til terrorisme. Han risikerer nu at blive idømt livsvarigt fængsel. Hamdan fra Yemen blev fanget ved en vejspærring i Afghanistan i 2001 angiveligt med to jord-til- luftmissiler i bilen. 

