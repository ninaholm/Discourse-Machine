Selvstyre giver nationalismen vind i sejlene
De nye forskelle mellem de fire lande, der udgør Storbritannien, har fået et voksende antal englændere til at kræve engelsk selvstyre – og færre bekymrer sig om, hvorvidt unionen holder
’Jeg er englænder. Jeg føler mig ikke britisk. Overhovedet ikke. Man kalder jo også én fra Spanien for spanier og én fra Portugal for portugiser. Skotland, Wales, Nordirland og England er forskellige lande,’ siger Tommy Robinson fra English Defence League.


 Tommy Robinsons mor er fra Irland. Hans adoptivfar er fra Skotland. Men Tommy selv er ikke i tvivl om, hvad han er:
»Jeg er englænder. Født og opvokset i Luton,« som den tætbyggede, kortklippede mand siger, da Information møder ham på Icon Hotel i den lille London-forstads centrum – en forstad primært kendt for sin lufthavn og raceuroligheder.
»Jeg føler mig ikke britisk. Overhovedet ikke. Man kalder jo også én fra Spanien for spanier og én fra Portugal for portugiser. Skotland, Wales, Nordirland og England er forskellige lande,« understreger den 29-årige medstifter af English Defence League (EDL) – en af det voksende antal organisationer, som understreger sin ’engelskhed’, der er skudt op i de seneste år.
En anden er The English Democrats – et politisk parti, der kæmper for engelsk selvstyre på linje med det, der siden decentraliseringen i 1998 har eksisteret i Skotland, Wales og Nordirland. Partiet er endnu ikke en faktor ved parlamentsvalg, hvor det britiske valgsystem gør det svært for små partier at komme ind, men har sikret sig seks lokalpolitiske poster samt borgmesterposten i Doncaster, Labour-leder Ed Milibands valgkreds.
Robin Tilbrook – partiets stifter og formand – er heller ikke i tvivl om, hvad der er hans primære tilknytning.
»Vi fører ikke kampagne imod Storbritannien, men hvis valget står mellem England og Storbritannien, så vælger jeg England,« siger den 54-årige Tilbrook, der tidligere var medlem af det konservative parti.
En stigning i antallet af englændere som Tommy Robinson og Simon Tilbrook, der sætter deres engelskhed over deres britiskhed, er en af følgerne af decentraliseringsprocessen. Op til – og selv i de første år af – decentraliseringen var der ingen nævneværdige ændringer i englændernes opfattelse af unionen eller sig selv, fortæller Guy Lodge, direktør for ’politik og magt’-afdelingen i London-tænketanken Institute for Public Policy Research (IPPR).
Men »noget har ændret sig over de seneste 10 år – ligegyldighed er blevet til noget mere udfordrende«, fortæller han.
»I begyndelsen af decentraliseringen så England ingen problemer i, at Skotland og Wales forfulgte deres mål, men det har ændret sig over tid. Englænderne mener i stigende grad, at de taber ved selvstyreordningen. De ser, at Skotland får flere penge pr. hoved end englænderne, og mener, at det er årsagen til, at skotterne har råd til gratis videregående uddannelse og ældreforsorg, som ikke er til rådighed i England,« forklarer den hurtigttalende Lodge over en Cola Light med henvisning til tænketankens rapport Hunden der endelig gøede: England som et spirende politisk samfund.
Rapporten indeholder meningsmålinger, der blandt andet viser, at opbakningen til den nuværende forfatningsmæssige situation er faldet blandt englænderne til kun en ud af fire vælgere.
Opmærksomme på identiteten
Decentraliseringen og de medførte forskelligheder har ifølge samme IPPR-meningsmåling ført til, at 60 procent af de adspurgte englændere svarer ja til, at de er blevet mere opmærksomme på deres engelske identitet i de seneste år.
Det kan både Tommy Robinson og Robin Tilbrook nikke genkendende til.
»Flere og flere siger, at de er engelske nu, og flere flager med det engelske flag. Jeg er stolt over at hejse vores flag,« siger Robinson om et fænomen, der indtil for få år siden var uhørt i England.
Nu ses det hvide flag med det røde kryds ikke længere kun i forbindelse med fodbold- og rugbylandskampe, men er blevet et mere almindeligt syn i gadebilledet, og når nationen fester. Tommy Robinsons stolthed over sin engelske identitet har fået ham til at tatovere det engelske våbenskjold på sit venstre skinneben.
Robinsons engelskhed og hans organisation – den kontroversielle EDL – er primært defineret imod landets muslimske befolkning, men han genkender følelsen af, at unionsregnestykket ikke længere giver overskud.
»Hvorfor skal skotske studerende ikke betale noget for at læse, mens vi skal betale 10.000 pund om året? Det burde være det samme. Det er, som om alt er imod os englændere. Det er uretfærdigt,« siger Robinson, mens han indtager et måltid dampet laks og kartofler i hotellets røde plysstole, men efterlader både det grønne tilbehør og regningen.
Robin Tilbrook er enig og mener ikke længere, at den britiske regering varetager Englands interesser.
»Den britiske regering kan ikke skære i det skotske, walisiske og nordirske sundhedssystem, så alle de varslede nedskæringer falder i England,« siger Tilbrook – der til hverdag arbejder som advokat – på en rolig, forklarende måde og peger på, at det samme sker i forsvaret på trods af, at det er et af de områder, den britiske regering stadigvæk har råderet over i alle fire nationer.
For nylig skabte det voldsom harme, da den britiske koalitionsregering valgte at nedlægge tre engelske og en walisisk, men ingen skotske bataljoner som del af nedskæringerne i forsvarsbudgettet. En anonym officer kaldte over for avisen The Telegraph beslutningen for »dybt uretfærdigt, grænsende til det skandaløse«.
Tilbrook mener, at skotternes svar på det, han anser for engelsk gavmildhed, kun har været med til at styrke englændernes følelse af, at den nuværende situation er uholdbar.
»Vi overfører milliarder af pund om året til Skotland, Wales og Nordirland. Svaret har ikke været taknemmelighed – i stedet vil skotterne have uafhængighed. Det har fået en masse til at tænke: Jamen, så lad dem gå,« siger han.
Guy Lodge nikker genkendende til argumentet.
»Der eksisterer et synspunkt om, at det vil være England, der i sidste ende vil sige stop i forhold til unionen. Der er sket det, at vi nu har fire forskellige politiske systemer og politiske kulturer, og England er nu den ualmindelige,« siger han med henvisning til, at Westminster i dag bærer to hatte, idet det både er det engelske og det britiske parlament.
»Englænderne er begyndt at reflektere mere over deres engelske identitet. Vi kan se klare tegn på, at englænderne i højere grad er klar over abnormiteterne i det nuværende system og er begyndt at udtrykke sig selv gennem deres engelskhed snarere end deres britiskhed. Det er vigtigt, for hvis der sker en opvågnen på det kulturelle niveau, kan det ende med at blive udtrykt politisk. Englænderne kan få et ønske om at finde et institutionelt udtryk for deres engelskhed, som de i øjeblikket ikke har,« siger Lodge og tilføjer, at han mener, at der er tegn på, at »englænderne er ved at udvikle et politisk samfund«.
»Englænderne ønsker, at engelskhed skal være mere synligt i deres politik, men de er ikke helt sikre på, hvilket institutionelt udtryk det skal have.«
Han nævner oprettelsen af et engelsk parlament eller en lovændring, så skotske, walisiske og nordirske Westminster-politikere ikke længere kan stemme om lovgivning, der kun berører England, som mulige engelske dimensioner i landets politik.
Et engelsk parlament er Robin Tilbrooks drøm, og med flere meningsmålinger, der viser en tilslutning på over 50 procent blandt englænderne, er det ikke en helt umulig drøm, på trods af at ingen af de britiske partier støtter ideen.
»Vi kæmper for oprettelsen af et engelsk parlament med en engelsk førsteminister og regering som i Skotland. Det ville give os et næsten føderalt system,« siger han og ser et fredeligt England for sig, der ikke længere er medlem af EU, men samarbejder med sine naboer, hvad end der er tale om Skotland, Wales og Nordirland eller de øvrige europæiske lande.
»Jeg ser England som et fredeligt land som Schweiz, der er et demokratisk land. Det har masser af folkeafstemninger og passer sig selv. Jeg ønsker ikke britiske styrker sendt ud overalt i verden, hvor USA mener, det er passende,« siger Tilbrook, der ikke deler sine tidligere konservative partifællers opfattelse af, at Storbritannien stadigvæk er en spiller på den globale scene sammen med ’sin særlige ven’ USA.
»Jeg er ikke vild med at gøre os større, end vi er på verdensscenen,« som han siger, men påpeger, at England sammenlignet med de tre øvrige lande, der udgør Storbritannien, er »mere pro-business og pro-det-frie-marked« og dermed er tættere på USA.
Unionen truet?
Opblomstringen af den engelske nationalisme er kommet bag på de britiske politikere i Westminster, der med decentraliseringen af magten forsøgte at løse nogle konkrete problemer. I det mere socialdemokratiske Skotland var der en følelse af, at konservative britiske regeringer ikke havde mandat til at regere, og i Nordirland blev decentraliseringen af magten det kompromis, som Sinn Fein – der ikke anerkender britisk styre – kunne acceptere.
Forventningen i 1998 blandt Westminster-politikerne blev udtrykt af den tidligere Labour-minister George Robinson, der erklærede, at decentralisering ville efterlade »nationalismen stendød«. I stedet er den vokset både i Skotland, der i 2014 skal stemme om uafhængighed, i Wales, hvis førsteminister foreslår et føderalt system – og nu også i England. En nylig meningsmåling foretaget for nyhedsprogrammet Newsnight på BBC viser, at 36 procent af englænderne mener, at England bør blive en uafhængig stat og Storbritannien opløst.
Det største problem er – mener Lodge – at de britiske politikere ikke kan finde ud af, hvordan de skal håndtere det og endnu ikke er gået ind i diskussionen.
»Der er en følelse af, at engelskhed er noget forbudt. Den politiske klasse er bekymret over det, fordi de er mere bundet op på deres egen britiskhed. Synspunktet er, at den engelske identitet er mere kynisk, mere truende, mere racistisk. Der er en bekymring for, at den er baseret på etnicitet. Jeg finder det perspektiv problematisk,« siger Lodge, der peger på, at vægtningen af den engelske over den britiske identitet er et mønster, der ses på tværs af Englands regioner og på tværs af sociale og demografiske grupper.
»Ideen om, at de alle sammen skulle være racister, er noget vrøvl,« tilføjer han.
Hvor den voksende engelske nationalisme fører hen, og hvorvidt den kan true Storbritannien som union, er endnu uklart, ifølge Lodge.
»Det vil afhænge af, hvorvidt de britiske institutioner kan regere i englændernes interesse. Der er nu et voksende antal, der siger: Vent lidt – vi bliver ikke behandlet retfærdigt,« siger han.
Han erkender, at et skotsk ja til uafhængighed i 2014 »vil sætte spørgsmålstegn ved Storbritannien som union«, men mener, at yderligere decentralisering af bl.a. finanspolitikken til Skotland er en mulighed for at tage hånd om nogle af de problemer, englænderne ser i den nuværende situation. Derved ville skotterne nemlig skulle finansiere sig selv uden overførsler fra de engelske skatteydere.
»De britiske institutioner bliver mere og mere engelske som resultat af decentraliseringen. Det kan løse problemet. Ved at give Skotland det, de gerne vil have – øgede finanspolitiske beføjelser – adresserer du de problemer, englænderne har i forhold til decentraliseringen. På en meget britisk måde kan vi måske nå frem til noget, der vil gøre alle tilfredse,« siger han.
Robin Tilbrook mener omvendt, at det er »ret sandsynligt, at Storbritannien vil blive opløst«.
»Det er sandsynligt, selv hvis Skotland stemmer nej, for et nej vil ikke være afslutningen på det. Faktum er, at der vil ske yderligere decentralisering af magten til Skotland, og det vil gøre situationen i England endnu mere uretfærdig. Og hvis England bliver nationalistisk, er Storbritannien færdig,« siger han og kalder det for en »logisk udvikling«.
»Storbritannien opstod af imperialistiske grunde, men det er ikke sådan, verden ser ud i dag.«

