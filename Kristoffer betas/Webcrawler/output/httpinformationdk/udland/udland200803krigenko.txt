Krigen har nu kostet 4.000 amerikanske liv
Krigen har nu kostet 4.000 amerikanske liv


 Antallet af dræbte amerikanske soldater i Irak nåede mandag op på 4.000, efter at en vejsidebombe havde dræbt fire amerikanere. 
De nye dødstal blev offentliggjort efter, at den velbevogtede 'Grønne Zone' i Bagdad, hvor regeringen og diplomatiske missioner er placeret, havde været udsat for gentagne raket- og granatangreb. 
Samtidig er volden steget markant i Bagdad og andre steder efter en periode med store fald i blodsudgydelserne i landet. Vejsidebomber er det våben, som har dræbt flest amerikanere i Irak. 
Oplysningerne om, at 4.000 amerikanske soldater nu er dræbt i Irak, ventes at føre til en intensiveret debat om det amerikanske engagement i Irak.
Den amerikanske vicepræsident, Dick Cheney, sagde under en rundrejse i regionen, at de nye dødstal kan få psykologiske virkninger for den offentlige mening. 
"Det er en tragedie vi lever i en verden, hvor dette sker," sagde Cheney.
I september 2004 blev antallet af dræbte amerikanere opgjort til 1.000. 18 måneder efter invasionen var antallet steget til 2.000. I december 2006 var antallet oppe på 3.000. 
ritzau/AFP

