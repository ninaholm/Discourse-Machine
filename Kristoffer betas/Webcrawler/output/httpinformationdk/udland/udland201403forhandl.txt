Forhandlinger om Ukraine fører tankerne tilbage til Den Kolde Krig
De direkte forhandlinger mellem USA og Rusland om Ukraines fremtid peger tilbage på en tid, hvor Europa havde ringe indflydelse over egne sikkerhedsanliggender. Blandt eksperter er der uenighed om, hvad Ruslands sigte med Krim-krisen er


 
	Da USA’s og Ruslands udenrigsministre i går mødtes i London i ellevte time før en folkeafstemning søndag om løsrivelse fra Ukraine på den militært besatte Krim-halvø, bragte det minder tilbage om de to supermagters dominerende indflydelse i Europa under Den Kolde Krig. Det er kun tre uger siden, at udenrigsministrene fra Frankrig, Polen og Tyskland bad den amerikanske regering om at holde en lav profil. De tre lande skulle nok sørge for at formidle en varig løsning på den politiske krise i Ukraine. Det mislykkedes. Nu er det igen supermagten USA, der må rage kastanjerne ud af ilden for europæerne.

	»Det viser med al tydelighed, at USA stadig besidder større magt i Europa end den Europæiske Union og det skyldes jo, at EU ikke har nogen sikkerhedsdimension. NATO er stadig relevant og et nødvendigt supplement til EU i den overordnede magtbalance,« konstaterer Stanley Sloan, NATO-ekspert ved Middlebury College i Vermont. I USA har Ruslands militære indrykning på Krim og militære øvelser langs grænsen mod østlige Ukraine vakt almen bestyrtelse og udløst krav fra kongrespolitikere og forsvarseksperter om en militær forstærkelse af NATO’s tilstedeværelse i Baltikum og Østeuropa.

	I mandags foreslog vicepræsident Jim Thomas for den indflydelsesrige tænketank Center for Strategic and Budgetary Assessments i Washing-ton, D.C. at udstyre Polens F-16 jagerfly med taktiske atomvåben. Herudover bør USA og andre NATO-lande udstationere soldater permanent i de tre baltiske lande, Polen og Rumænien, skrev han i Wall Street Journal.

	Republikanske politikere har yderligere foreslået at genoplive missilforsvaret, der skulle have været opstillet i Polen og Tjekkiet, men som blev lagt på is af præsident Barack Obama i 2009.

	Ingen hjælp til Ukraine

	Tidligere viceudenrigsminister Paula Dobriansky under præsident George W. Bush har desuden understreget, at USA og Storbritannien krænker Budapest-aftalen fra 1994 med Rusland og Ukraine ved at undlade at gribe ind militært mod besættelsen af ukrainsk territorium.

	Under aftalen modtog Ukraine garanti for sin suverænitets ukrænkelighed mod at opgive besiddelsen af 1.800 atomare sprænghoveder.

	Indtil videre har Obama-regeringen afvist at yde militær assistance til Ukraine. Endda i demokratisk-liberale kredse finder man det uforståeligt, at Rusland skulle føle sig truet af det nye ukrainske styres ønske om tættere bånd til EU og NATO.

	»Hvorfor skulle Georgien og Ukraine ikke have lov til selv at bestemme, om de skal være en del af det euroatlantiske samfund. NATO er en forsvarspagt af lande, som deler fæller værdier og aspirationer. NATO har ingen aggressive hensigter,« mener David Phillipps, lektor i fredsstudier på Columbia University og tidligere rådgiver for USA’s udenrigsministerium.

	Andre amerikanske eksperter, som Richard Betts fra Columbia University Saltzman Institute for War and Peace, er dog uenige. »Vi bør nu overveje, om det ikke var for provokerende over for Rusland at tilbyde de baltiske lande optagelse i NATO,« sagde han på en konference om Ukraine i denne uge.

	Putins motiver

	Dybest set handler debatten om, hvad der har drevet Rusland under Vladimir Putin til først at angribe Georgien i 2008 og nu Ukraine.

	»Er det en berettiget reaktion på NATO’s udvidelse eller handler det i virkeligheden om først at konsolidere Rusland efter Den Kolde Krig og dernæst inkorporere de tidligere sovjetiske republikker,« spørger NATO-ekspert Stanley Sloan.

	»Jeg mener ikke, Putin er drevet af frygten for at blive omringet. Det drejer sig om at genoprette Ruslands storhed.«

	Den påstand finder Ole Wæver, konfliktforsker på Københavns Universitet, diskutabel.

	»Der er god grund til at kaste et kritisk blik på, hvad der sker inden

	for et Rusland, der har antaget mere autoritære træk under Putin. Men jeg kan ikke se, det skulle kobles til en ekspansionspolitik. I stedet har Rusland tegnet nogle linjer for en ’de facto’ interessesfære, hvor de reagerer, hvis der sker noget i strid med deres interesser,« siger Wæver.

	»Vesten behøver ikke formelt eller principielt at anerkende denne interessesfære som legitim. Men vi kommer alle til at operere med nogle kalkuler, der accepterer den tænkning. Det er selvfølgelig uacceptabelt, at Rusland bruger militærmagt, og det skal koste noget. Men samtidig befinder Ukraine sig et sted på landkortet, hvor Rusland sætter grænser for, hvad der må ske og ikke ske.«

	Derfor, understreger Ole Wæver, har det altid været en illusion at forestille sig, at NATO kunne beskytte Georgien og Ukraine mod Rusland: »Det sker jo ikke alligevel.«

	Konflikten om Krims fremtid behøver imidlertid ikke at føre til en dyb og langvarig konflikt mellem øst og vest. Inden udenrigsminister John Kerry fløj fra Washington til London for at møde Sergej Lavrov erkendte hans seniorrådgiver i en briefing, at USA intet kan gøre for at stoppe folkeafstemningen på halvøen.

	»Det vil Rusland komme til at betale en pris for i form af sanktioner. Men vi lader døren stå åben for yderligere forhandlinger (om Krims fremtidige status),« sagde rådgiveren.

