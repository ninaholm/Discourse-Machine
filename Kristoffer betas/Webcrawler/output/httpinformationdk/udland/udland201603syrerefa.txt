Syrere får fire års fængsel efter drengen Aylans død



 En tyrkisk domstol i Bodrum dømte i går to syriske menneskesmuglere hver fire år og to måneders fængsel for at have forårsaget den treårige syriske flygtningedreng Aylan Kurdis død samt for at være skyld i fire andre personers død, oplyser BBC.
Billedet af Aylan Kurdi liggende død i vandkanten på en tyrkisk strand gik sidste år verden rundt og blev på mange måder et symbol på flygtningesituationen i 2015.
Den lille dreng druknede i september under et forsøg på at nå fra Tyrkiet til den græske ø Kos. Hans krop skyllede efterfølgende op på en strand i Tyrkiet.
Aylans femårige bror og hans mor druknede også på turen, da deres båd kæntrede.
Ritzau/AFP

