Mellemøstens grå eminence
Obama, Assad, Netanyahu, Haider al-Abadi, Erdogan og Khamenei er som regel navnene, der nævnes, når man taler om Mellemøstens magtmennesker. Men manden, der måske har størst indflydelse på, hvem der vinder og taber, og om koalitionens mission lykkes, er en mand, der lever bedst i skyggen: Den iranske general Qassem Suleimani
Qassem Suleimani er ’alle steder og ingen steder. Man kan give ham skylden for alting’, som professor Tody Dodge karakteriserer manden, der bliver beskrevet som Mellemøstens mest magtfulde operatør.


 Det var et usædvanligt syn – og måske et tegn på en ny tid, hvor Mellemøstens uformelle magtpolitik og positionering ikke foregår i skyggen, men i fuldt dagslys.
Men da den gråskæggede iraner Qassem Suleimani for nylig tog på en rundtur til en række irakiske byer, skete det for rullende kameraer og åben mikrofon. Iranske medier skrev om hans besøg i en række irakiske byer, der var billeder på Facebook og Twitter. Der var endda en video, hvor den nydelige ældre mand danser, lidt akavet, med en gruppe lokale militsfolk, viftende de evigt obligatoriske AK47-rifler (henkastet) op mod himlen.
Det var langt fra Suleimanis – der er generalmajor i den iranske hær og leder af den iranske revolutionsgardes særlige internationale afdeling, Quds-brigaden – første besøg i Irak.
Da The New Yorker for et års tid siden bragte et portræt af den iranske sikkerhedspolitiks grå eminence, citerede magasinet bl.a. en højtstående amerikansk efterretningskilde. Kilden var på et tidspunkt under den amerikanske besættelse af Irak på besøg hos den daværende irakiske præsident, Jalal Talabani. Her stødte han på den mand, der måske gav den pressede amerikanske militærledelse flest grå hår på hovedet, Qassem Suleimani, afslappet siddende i en sofa.
»Han vidste, hvem jeg var, jeg vidste, hvem han var. Vi gav hinanden hånden, men sagde ingenting,« forklarede efterretningsofficeren til The New Yorker. »Jeg har aldrig set Talabani så ærbødig over for nogen. Han var rædselsslagen.«
En meget magtfuld herre
For mens den iranske general er ukendt for langt de fleste, er han det langt fra for Mellemøstens magthavere – og bestemt heller ikke for amerikanerne og dermed den koalition, Danmark deltager i i kampen mod Islamisk Stat (IS) i Irak og Syrien. Suleimani er den forlængede arm af Irans mangefacetterede udenrigspolitik udført internt i regionens øvrige lande, og er blevet beskrevet som Mellemøstens mest magtfulde operatør af vestlige efterretningsfolk, Iraks mest magtfulde mand af irakiske politikere og en »levende martyr« af Irans øverste leder, Ali Khamenei.
Kort sagt: i den grad en magtspiller, man er nødt til at tage i betragtning, når koalitionens planer for Irak og Syrien skal diskuteres. Og alligevel på forunderlig vis en mand, der glimter ved sit fravær i den offentlige debat og i offentligheden.
Som leder af Quds-brigaden er Suleimani chef for det, der kan betegnes som Irans internationale sikkerhedstjeneste, men som samtidig også er meget mere end det. Nemlig hjertet i den asymmetriske krigs- eller sikkerhedsstrategi, som det iranske præstestyre tog i brug efter at have analyseret sin egen isolation og sårbarhed i regionen. En strategi, som har vist sig særdeles effektiv – men også kontroversiel.
Suleimani, der fra en beskeden baggrund hurtigt steg i graderne under den iransk-irakiske krig fra 1980-1988 for at overtage ledelsen af revolutionsgardens Quds-styrke i 1998, opfandt ikke den politik eller Quds-brigadens rolle i den. Den blev allerede skabt af den iranske revolutions omdrejningspunkt, ayatollah Khomeni, selv i begyndelsen af 80’erne og var kraftigt medvirkende til Hizbollahs stigende popularitet i Libanon og det strategiske samarbejde med det syriske styre.
Men det var Suleimani, der sammen med den libanesiske militære leder af Hizbollah, Imad Mugniyeh (myrdet i Damaskus i 2008, sandsynligvis af israelske agenter), byggede Hizbollah op til den formidable militære stat i staten Libanon, som organisationen er blevet i de sidste 20 år.
Holdt hånden over Assads styre
Det er i vid udstrækning også ham, der har forhindret det syriske styres sammenbrud gennem finansiering, våben- og efterretningsstøtte og koordinering af iranske elitestyrker inde i Syrien, han har sikret præsident Bashar al-Assad støtte fra Hizbollah-soldater og fra irakiske militser, og han har bidraget til den strategiske planlægning af vigtige offensiver fra det syriske regime i bl.a. Qalamoun-bjergene og al-Qusayr.
Det var i høj grad også Suleimani, der drev amerikanerne ud af Irak med finansiering og styring af irakiske shiamilitser (samt ifølge nogle beretninger også støtte til sunnitiske al-Qaeda-grupper) og marionetstyring af den irakiske regering under Maliki. I en grad, så amerikanernes totale exit fra Irak og sammenbrud i forsøget på at efterlade en mindre styrke i 2011 ifølge flere kilder reelt var et resultat af et ultimatum til den irakiske regering fra den iranske general.
Suleimani har mestret en strategi, hvor Irans kampe er blevet kæmpet på fremmed jord, og hvor iranerne til en vis grad selv har dikteret spillereglerne.
»Der er en mangel på tiltro blandt dets allierede til, at USA spiller det rigtige spil over for Iran. Opfattelsen er, at mens Iran styrer regionen som et skakspil, spiller amerikanerne poker,« konstaterede den libanesiske analytiker Nadim Shehadi for nylig i en kommentar i The New York Times.
Hjernen, der var foran USA
»I Irans spil er alle trækkene forbundne og kalkuleret imod et endeligt mål – skakmat. Undervejs i processen åbnes sideslag som afledning, fælder stilles op, bønder eller vigtigere brikker ofres. Modstandere bliver manipuleret, når deres træk forudsiges, og andre træk bliver fremprovokeret. Irans brikker er Assad-regimet, Hizbollah, Hamas, Islamisk Jihad og andre ikkestatslige aktører sponsoreret af Irans revolutionsgarde på tværs af regionen. For Teheran er sejren, at USA mister kontrol i regionen.«
Det er i vid udstrækning Suleimani, der er den praktiske hjerne bag det skakspil, og som f.eks. i Irak synes at have spillet langt mere begavet og strategisk klogt end amerikanerne.Iran blev bragt fra en position i 2003, hvor der var en udpræget frygt for, at USA ville invadere Iran som det næste land, til en position få år senere, hvor Iran langt hen ad vejen styrede Irak bag kulisserne, mens USA styrtblødte uden at kunne gøre meget ved det. Alligevel er samspillet i mellem de to regionale stormagter mere ambivalent, end overskrifterne nogle gange fortæller. Da USA og allierede invaderede Afghanistan i 2001, skete det med iransk støtte og et udvidet samarbejde mellem Suleimanis folk og de amerikanske myndigheder, og også i Irak kunne de to modstandere ind i mellem kommunikere og samarbejde.
Og samarbejde i mellem de to gamle fjender har begge parter brug for i dag, hvor USA – og Irak – er afhængige af, at Suleimani og Iran støtter en fælles politik over for Islamisk Stat. Det er en politik, som dels sætter de shiitiske politiske bevægelser, der i høj grad er styret af Iran: Iraks Øverste Islamiske Råd, Dawa og Sadr-bevægelsen – og ikke mindst deres militser – bag kampagnen mod IS og dels sikrer, at de shiitiske bevægelser ikke graver grøfterne mellem shiitter og sunnier i Irak dybere endnu med sekterisk vold og marginalisering.
Det har Iran og Suleimani en selvindlysende interesse i, og Suleimani er på det seneste blevet beskyldt for at have drevet rænkespillet for vidt med udbredelsen af den irakiske stats forfølgelse af sunnitter og i det hele taget dens sekteriske polarisering af regionen, hvor grupper som Islamisk Stat har haft optimale vækstbetingelser, mens iranske allierede er under alvorligt pres i Syrien, Libanon og Irak.
I Irak er interesserne imidlertid i vid grad sammenfaldende, og USA og Iran var enige om undvigelsen af Nouri al-Maliki. Og mens USA’s udenrigsminister, John Kerry, har afvist, at indsatsen mod IS eller andre politikker koordineres med Iran, har han også erklæret, at man følger en aktiv politik om deconflicting med landet, en politik, der gælder på en række områder, men selvfølgelig især i de afgørende atomforhandlinger. Og Obama søger da også direkte kontakt med den iranske ledelse omkring kampen mod IS, som afsløringen af en brevveksling viste i denne uge.
Det er en politik, som gør USA’s traditionelle allierede i regionen, Israel, Saudi-Arabien, Tyrkiet og de arabiske golflande, nervøse, og som også involverer et af Qassem Suleimanis vigtigste ressortområder; borgerkrigen i Syrien og den fortsatte overlevelse af et Teheran-loyalt styre i Damaskus som en vigtig brik i forhandlingerne.
Her synes USA igen at have givet sine bedste brikker væk på forhånd, mens Qassem Suleimani med et uudgrundeligt udtryk i ansigtet stadig holder på sine springere, tårne og bønder.
For Qassem Suleimani synes målet egentlig klart nok, som han selv formulerede det i slipstrømmen på de arabiske opstande til en samling af studerende i 2011:
»I dag finder Irans sejre eller nederlag ikke længere sted i Mehran eller Khorramshahr (iranske byer, red.). Vores grænser er udvidet, og vi må vinde i Egypten, Irak, Libanon og Syrien. Det er frugten af den islamiske revolution.«
Eller måske kom den britiske leder af London School of Economics Mellemøstcenter, Toby Dodge, sandheden nærmere, da han for nylig i et portræt af Suleimani i The Guardian konstaterede:
»Han er næsten som Den Røde Pimpernel. Han er alle steder, og han er ingen steder. Man kan give ham skylden for alting«,

