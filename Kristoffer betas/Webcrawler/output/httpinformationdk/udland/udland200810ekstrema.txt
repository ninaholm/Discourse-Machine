Ekstrem afsmeltning i det nordligste Grønland
Ny rekord for smeltning af indlandsisen længst mod nord, viser nye satellit-data. Forskere vurderer, at der er risiko for op til to meters havstigning i dette århundrede


 I det nordligste Grønland har indlandsisen i denne sommer været udsat for "ekstrem snesmeltning" under en smeltesæson af rekordlang varighed. 
Det fremgår af nye satellitdata netop offentliggjort i det videnskabelige tidsskrift EOS, udgivet af American Geophysical Union. Dermed fortsætter meldingerne om en foruroligende udvikling i nord, der løber stærkere end forudsagt af klimaforskerne i FN's Klimapanel, IPCC.
Det er et forskerhold ledet af professor Marco Tedesco, New York City College, der har gjort status over dette års afsmeltningssæson i Grønland.
For Grønland som helhed var sommerafsmeltningen kraftigere end den gennemsnitlige afsmeltning i perioden 1979-2007, om end ikke helt så dramatisk som sidste års rekord-smeltesæson, hvor halvdelen af indlandsisen var berørt - et areal på næsten én million kvadrat-kilometer eller 22 gange Danmarks størrelse.
Til gengæld er der denne sommer sket en hidsigere afsmeltning i det nordligste Grønland, hvor temperaturen normalt er lavest. Både her og langs dele af Grønlands vestkyst har smelte-sæsonen desuden varet længere end normalt.
"I 2008 varede afsmeltningen i Nordgrønland op til 18 dage længere end tidligere maksimumværdier, og smelte-indekset - dvs. antallet af dage med afsmeltning gange smeltearealet - var tre gange så højt som gennemsnittet for 1979-2007," oplyser Marco Tedesco.
Især langs nordkysten
"I 2007 optrådte rekorden i fortrinsvis højtliggende områder i det sydlige Grønland, hvorimod den ekstreme afsmeltning i 2008 er sket langs nordkysten. At se en så ekstrem afsmeltning så langt mod nord, hvor det normalt er koldere end i de sydlige områder, er yderst interessant."
Tedesco vurderer, at indlandsisens samlede massebalance nu på andet år er negativ som udtryk for, at de stigende temperaturer har bragt den grønlandske iskappe ud af balance.
Forskergruppens observationer falder sammen med registreringen i sommer af enorme isstykkers afbrækken fra iskappen i nord. Den nordgrønlandske Petermann-gletscher, der er den største flydende gletscher på den nordlige halvkugle, mistede således i juli på én gang 29 kvadratkilometer is til Det Arktiske Hav. Og på den nærliggende Ellesmere Island, der er canadisk territorium, forsvandt inden for få dage i september et stykke iskappe med et areal på 50 kvadrat-kilometer.
Den danske klimaforsker Sebastian Mernild, der arbejder ved University of Alaskai Fairbanks, har selv målt på afsmeltningen fra Grønland gennem flere år.
"De nye resultater fra Tedesco og hans hold ligger i tråd med det, vi ser i vores forskning. Nemlig, at mere og mere af indlandsisensareal smelter, men også at der, hvor den smelter, ja, der smelter den kraftigere," siger Sebastian Mernild i telefonen fra Alaska.
"2007 var et år med rekordstor afsmeltning og en rekordafstrømning på 523 kubikkilometer vand, og det ser umiddelbart ud til, at 2008 bliver et år på samme niveau, måske endda højere endnu."
"Tendensen er klar - mere og mere smelter af indlandsisen, og mere og mere ferskvand strømmer til havet," siger Sebastian Mernild.
100 mio. mennesker truet
Afsmeltningen følger de stigende globale temperaturer, men forskerne har haft svært ved at forklare, at tabet af is fra Grønland nu går markant hurtigere end forudsagt af computermodellerne anvendt af FN's klimapanel. 
Én forklaring kan være, at smeltevand gennem sprækker i indlandsisen løber ned til det underliggende grundfjeld og her fungerer som et smøremiddel, der får isen til at glide hurtigere mod havet. En anden mulig forklaring er, at gletsjere og kystnære dele af iskappen er blevet tyndere - på grund af kontakt med varmere havvand eller varmere luft - og dermed også lettere. En lettere glet-sjer hviler mindre tungt på underlaget og glider derfor nemmere og hurtigere. Og jo hurtigere is fra Grønlands indlandsis føres ud i havet og smelter, jo hastigere stiger vandstanden i verdenshavene.
FN's klimapanel vurderede sidste år den sandsynlige havstigning i dette århundrede til omkring 59 centimeter, men IPCC's modeller har ikke kunnet tage højde for de dynamiske, selvforstærkende opvarmnings- og smelteprocesser, som nu kan være i gang i Arktis. 
Glaciologen Tad Pfeffer fra University of Colorado offentliggjorde i sidste måned en analyse af, hvor fysisk hurtigt isen overhovedet kan tænkes at bevæge sig ud i havet fra såvel Grønlands indlandsis som fra andre iskapper under smeltning i nord og syd. Pfeffers konklusion er en mulig havstigning i dette århundrede på mellem 80 cm og to meter. Altså op til mere end det dobbelte af IPCC's vurdering.
"Vi har understreget, at selv vores scenarie i den lave ende på 80 cm havstigning vil have kolossale konsekvenser," skriver Tad Pfeffer på forskerhjemmesiden real-climate.org
Forskere fra det britiske Tyndall Centre for Climate Change Research vurderer således, at 100 mio. mennesker på Jorden, primært i lavtliggende områder i Asien, vil blive ramt ved en havstigning på én meter.


