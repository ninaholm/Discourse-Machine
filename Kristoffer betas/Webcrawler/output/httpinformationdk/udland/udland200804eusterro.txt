EU's terrorlov mildere end den danske



 Den nye rammelov om terror, som fredag blev vedtaget på et møde mellem EU's justitsministre i Luxembourg, går ikke nær så langt i sin definition af terror, som den danske terrorpakke.
Flere medlemslande samt Europarådet, som ikke er en del af EU, har udtrykt bekymring for, at EU med en tvetydig lov ville så tvivl om "eksisterende menneskeretsstandarder, såsom ytrings-, forenings-, og religionsfrihed".
Derfor blev der luget ud i lovforslaget, før det fredag blev vedtaget. I kompromiset blev det slået fast, at nationale love, der sikre ytringsfrihed og forsamlingsfrihed, ikke påvirkes.
Desuden er forslaget om, at også "forsøg" på for eksempel hvervning og træning af terrorister skal være forbudt, trukket tilbage. Disse handlinger er dog allerede forbudt i dansk ret. 
ritzau

