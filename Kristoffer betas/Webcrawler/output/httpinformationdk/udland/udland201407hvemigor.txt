Hvem er denne Igor?
To mulige nøglepersoner i dramaet om flynedskydningen personificerer det prorussiske oprør i det østlige Ukraine. Nu bliver deres frihedskamp næppe lettere


 I strømmen af ubekræftede påstande om nedskydningen af det malaysiske Boeing 777-fly, MH17, over Donetsk-regionen i det østlige Ukraine går ét navn igen: Igor.
’Igor’ er den, som 35 minutter efter nedskydningen torsdag siges at have lagt en tekst på det russiske sociale medie, VKontakte, og pralet med nedskydningen af et fly ved byen Torez i Donetsk-området.
Og ’Igor’ er den, som på en – af den ukrainske sikkerhedstjeneste angiveligt opsnappede – telefonsamtale 20 minutter efter nedskydningen siger til en kollega fra de prorussiske separatiststyrker, at man netop har skudt et fly ned. I den hidsige internationale mediestrøm er dette nogle steder blevet til én og samme ’Igor’. Reelt er der tale om to personer, hvor sidstnævnte er den ukrainskfødte, men i Rusland militært uddannede Igor Bezler. Han angives at være kommandant for politistyrkerne i den separatistkontrollerede by Horlivka, hvor han går under navnet Bes, dæmonen, antagelig på grund af sine metoder som ’militær kriger’, som det hedder på det prorussiske nyhedssite UA Crisis.
Igor Bezlers øverstkommanderende er den anden Igor, ham med meldingen på VKontakte – som straks blev fjernet, da det blev klart, at det nedskudte fly var et civilt passagerfly. Hans fulde navn er Igor Girkin, p.t. bedre kendt under feltherrenavnet Igor Strelkov, skytten.
Girkin, der kalder sig forsvarsminister i den selvudråbte Folkets Republik i Donetsk og af nogle i dag anses for den reelle leder af opstanden i regionen, er 44 år, født i Moskva, uddannet som officer i den russiske hær og har aktiv kamperfaring på russisk side i Tjetjenien og løsrivelsesregionen Transnistria. Han har også som frivillig kæmpet på serbisk side i Bosnien.
Den tidligere Putin-rådgiver, Gleb Pavlovsky, har i The New Yorker beskrevet Girkin som stærkt nationalistisk med messiassyndrom og forkærlighed for at genopføre store slag fra Ruslands historie.
Ifølge The Moscow Times har Girkin været ansat i den russiske sikkerhedstjeneste FSB helt frem til marts 2014. Samme måned dukker han op på Krim-halvøen, hvor han etablerer en prorussisk milits af mænd – mange af dem russere – med militær erfaring fra Tjetjenien, Jugoslavien, Irak og Syrien.
Bøn til Rusland
I april bevæger han sig fra Krim til det østlige Ukraine og får her overdraget kommandoen over alle separatister i Donetsk-regionen. Han beskyldes af den ukrainske regering for at udøve terror i byen Slaviansk og efterlyses som ansvarlig for bl.a. mordet på den ukrainske politiker Volodymyr Rybak – angiveligt gennemført sammen med sin underordnede, Igor Bezler.
Da ukrainsk militær den 4.–5. juli med kraftigt artilleri angriber rebellerne i Slaviansk, må Igor Girkin og hans folk opgive byen, som i dag igen er under regeringens kontrol. I et tv-interview fra Donetsk den 8. juli beskriver han den trussel fra regeringsstyrkerne, som nu er rettet mod den endnu separatistkontrollerede hovedby Donetsk. Girkin siger, at den ukrainske regering er styret af EU, der ønsker at ødelægge industrien i Donetsk for at fjerne konkurrencen herfra og udnytte Ukraine som fremtidig leverandør af »hundredetusinder, måske millioner enheder af billig arbejdskraft«.
Separatistlederen erkender, at det netop nu ser meget svært ud for den selverklæret prorussiske republik: »Jeg ønsker ikke at skræmme nogen, men jeg mener, at uden virkelig støtte fra Rusland – hvis Rusland ikke leverer direkte militær hjælp – så vil den ukontrollable junta (regeringen i Kijev, red.) med sikkerhed indsætte hele det arsenal af styrke og midler, det har til sin rådighed.«
Hvis ansvaret for nedskydningen af MH17 ender hos Igor Girkins folk, bliver det næppe lettere for ham at opnå russisk militærhjælp.

