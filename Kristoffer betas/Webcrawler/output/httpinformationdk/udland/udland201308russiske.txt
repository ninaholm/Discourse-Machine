Russiske homoaktivister siger nej til boykot af vodka og OL
En amerikansk kampagne for boykot af Stolichnaya-vodka og vinter-OL i Rusland har spredt sig hastigt, men uden at tage hovedpersonerne – Ruslands bøsser og lesbiske – med på råd
En gruppe LGBT-aktivister demonstrerer den 29. juni i Skt. Petersborg. Forholdene for landets LGBT-samfund er kommet i fokus efter en amerikansk kampagne vil boykotte OL og Stolichnaya-vodka.


 
	Det er blevet vanskeligere at få sig et shot Stoli ude i byen. En boykotkampagne mod det klassiske russiske vodkamærke, der blev lanceret for en uges tid siden af den amerikanske sexklummeskribent Dan Savage og begyndte på en håndfuld bøssebarer i Chicago, har spredt sig til andre amerikanske byer og Europa.

	Senest til Stockholm, hvor Stolichnaya er vodka non grata under den igangværende Pride-festival, og til København, hvor Borgerkroen i Borgergade har hældt sine to sidste flasker Stolichnaya ud i vasken og sat en plakat op om, at man boykotter vodkamærket »på grund af de nye love i Rusland, der kriminaliserer homoseksualitet«.

	»Jeg har jo et lille værtshus, så selvfølgelig kan Stolichnaya ikke mærke det, men jeg arbejder på at få flere med på vognen. Så tror jeg, at vi kan gøre en forskel,« forklarer Borgerkroens ejer, Allan Klem.

	Kampagne møder modstand

	Ruslands mest fremtrædende LGBT-aktivister – en snæver kreds i et land med en mangeårig tradition for chikane mod homo-, bi- og transseksuelle – er dog meget lidt begejstrede for boykotten.

	Dels fordi det kan diskuteres, om firmaet overhovedet er russisk – med hovedsæde i Luxembourg, destilleri i Letland og en russisk ejer, Jurij Sjefler, som har levet i eksil i de sidste 10 år og ikke er kendt for at være på god fod med præsident Vladimir Putin og hans regering. Dels fordi Stolichnaya har samarbejdet med LGBT-organisationer i USA og sponsoreret Pride-arrangementer i bl.a. USA, Østrig, Sydafrika og Israel, om end ikke i Rusland.

	»Stolichnaya er ikke et russisk firma og har mig bekendt ikke bidraget til homofobi i Rusland. Snarere kan man sige, at topledelsen med sine erklæringer støtter LGBT-samfundet. Og hvorfor vælger man vodka, når det er en boykot af russisk olie og gas, der virkelig ville batte?« spørger Igor Kotjetkov, formand for Det Russiske LGBT-Netværk, der har hovedsæde i Skt. Petersborg og har 16 afdelinger rundt om i landet.

	Efter at boykotkampagnen begyndte, har Stolichnaya således øverst på sin Facebook-side og internetsiden stoli.com placeret en regnbuefarvet tekst: »Stolichnaya Premium Vodka står stærkt og stolt sammen med det globale LGBT-samfund mod den russiske regerings holdninger og handlinger.«

	To af Ruslands mest kompromisløse homoaktivister, Nikolaj Aleksejev og Jurij Gavrikov, er ligeledes kritiske over for kampagnen: »Det er klichéagtigt og nærmest hyklerisk, at Rusland kun forbindes med vodka og balalajkaer. Kampagnen er useriøs. En boykot kunne være effektiv, men så skulle man vælge Gazprom snarere end Stolichnaya,« siger Gavrikov, der leder LGBT-organisationen Ravnopravije (Lighed) i Skt. Petersborg.

	En kendt lesbisk aktivist, der går under navnet Volga og er chefredaktør for den i miljøet populære internetside LESBIRU.com, har ikke lagt sig fast på, om hun er for eller imod en boykot. Men hun fortæller, at vodkakampagnen allerede har haft uheldige konsekvenser, f.eks. at det i russiske medier nu hedder, at »kun rigtige mænd drikker vodka«.

	»I betragtning af at alkoholreklame i russiske medier er forbudt, er det ikke så lidt pr, vodkaproducenterne har fået i forbindelse med denne historie,« konstaterer Volga syrligt.

	OL-boykot hjælper ikke

	Ideen om en boykot af vinter-OL i Sotji vækker endnu større kritik blandt de russiske LGBT-aktivister. De mener dels, at kampagnen er meningsløs, fordi ingen lande kommer til at følge den. Dels at den er direkte skadelig, fordi OL er så populært i Rusland, at en boykot vil gøre det endnu sværere at være homoseksuel.

	»Homofobi er et stort problem i Rusland, men løsningen er ikke at boykotte OL. I stedet kan man bruge OL til at skabe opmærksomhed om problemerne i Rusland generelt og problemerne for LGBT-personer i særdeleshed,« siger Igor Kotjetkov, mens Nikolaj Aleksejev opfordrer til, at man i stedet for en boykot gennemfører en Pride-manifestation i Sotji under OL – med alt hvad det uundgåeligt vil føre til af ballade og arrestationer.

	»I burde lære at gøre ting, som har lokal støtte, og ikke opfinde jeres egne kampagner, som vil skade de lokale,« appellerer Aleksejev på sin Facebook-side.

	Trods de russiske aktivisters skepsis fortsætter #DumpStoli- og #BoycottSochi-kampagnerne med at spredes på Twitter og andre sociale medier. Og folkene bag benægter, at man skulle have ramt ved siden af.

	Duncan Osborne fra LGBT-bevægelsen Queer Nation i New York argumenterer, at Stolichnaya netop har slået hårdt på at være en russisk vodka, at firmaet blev grundlagt i Rusland i 1901, at man har flere hundrede ansatte i Rusland, at al rug i vodkaen kommer fra Rusland, og at moderfirmaet SPI har andre vodkamærker, der modsat Stolichnaya sælges i Rusland.

	»Hvis de er den ven af LGBT-samfundet, som de hævder at være, skulle de holde op med at bekæmpe os og i stedet bekæmpe den russiske regering,« siger Duncan Osborne, som mener, at Stolichnayas ledelse har tilstrækkeligt gode kontakter i Rusland til at påvirke magthaverne.

	En broget skare

	Queer Nation udsendte i sidste weekend en erklæring underskrevet af 23 russere, der tilsluttede sig en bred boykot af russiske varer og tjenester og af vinter-OL i Sotji. Enkelte af underskriverne, såsom den russisk-amerikanske journalist Masha Gessen og den tysk-russiske digter Olga Krause, er særdeles kendte i Rusland, men ikke først og fremmest som LGBT-aktivister. Andre repræsenterer obskure LGBT-organisationer som »Unionen af Radikale Pæderaster (mænd, der har et seksuelt forhold til drenge, red.)«. Flertallet er helt ukendte i LGBT-miljøet og den bredere offentlighed.

	Masha Gessen fortæller, at hun blev kontaktet af Queer Nation, som hun kender fra sin tid i New York, og at hun fandt ideen om en boykot fremragende. Hun afviser, at hun har hovedparten af det russiske LGBT-samfund imod sig.

	»Jeg mener ikke, at der findes noget, som kan kaldes et russisk LGBT-samfund. Det er et absurd begreb at anvende her. Man bliver nødt til at have en stor grad af frihed for at kunne have et samfund,« siger hun.

	Alligevel indledes erklæringen fra Gessen og de 22 andre med ordene: »International støtte er afgørende for Ruslands LGBT-samfunds overlevelse lige nu.«

	»Ja, men det betyder LGBT-personer, ikke et samfund,« siger Masha Gessen. »Jeg er for en boykot, og det er også alle andre, jeg kender.«

