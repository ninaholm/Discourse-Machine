Terrorhandlinger udstiller problematisk asylpraksis
Oplysningerne om, at en af gerningsmændene bag angrebene i Paris kan være kommet ind i Europa som asylansøger, vil føre til en diskussion af de europæiske landes tendens til at holde sig i uvidenhed om asylansøgere på deres territorium
Store mængder asylansøgere har kunnet rejse rundt i Europa, mens landene bevidst har holdt sig i uvidende om dem. Nu tyder meget på, at en af gerningsmændene bag angrebene i Paris er rejst ind i Europa som asylansøger. Siden den 6.  september er flygtninge i tusindvis rejst gennem Danmark videre nordpå. Her i Rødby den 7. september på vej mod motorvejen.


 To af samtidens vigtigste problemstillinger løber sammen i debatten om Islamisk Stats angreb i Paris, nemlig terror og flygtningekrisen. Og stadig mere tyder på, at der kan være grund til at diskutere de to emner i sammenhæng efter hændelserne i Frankrig.
De franske myndigheder oplyste kort efter weekendens angreb, at de havde fundet et pas, som angiveligt tilhører en syrisk asylansøger, ved liget af en af de selvmordsbombere, som slog til mod den franske nationalstadion, Stade de France. Som mange iagttagere har påpeget, kan passet være forfalsket, og den franske anklagemyndighed har givet udtryk for, at visse indicier understøtter den formodning.
Ikke desto mindre kunne nyhedsbureauet Reuters i går oplyse, at der faktisk findes en 24-årig syrisk asylansøger ved navn Ahmad al Mohammad, som passer på oplysningerne i passet, og som blev registreret på den græske ø Leros den 3. oktober i år.
Han skulle være kommet til øen med en båd fra Tyrkiet sammen med omkring 200 andre flygtninge og migranter. Og derfra rejste han videre op i Europa. Fire dage senere blev han registreret ved en grænseovergang fra Makedonien til Serbien, hvor han søgte asyl. Senere i går kunne den amerikanske tv-station NBC News fortælle, at manden, der blev registreret som Ahmad al Mohammad i Grækenland, ifølge den græske immigrationsminister netop må være en af selvmordsbomberne fra Paris.
Hans fingeraftryk, der blev taget ved hans ankomst til Grækenland, matcher nemlig fingeraftrykkene på den mand ved hvis lig, fransk politi fandt det omtalte pas.
Tilsyneladende har manden, der har rejst med et muligvis forfalsket pas under navnet Ahmad al Mohammad, altså bevæget sig videre fra Serbien til Frankrig.
Bevidst uvidenhed
Oplysningerne om, at en af gerningsmændene bag angrebene i Paris kan være rejst over Middelhavet ind i Europa som asylansøger, er mildest talt opsigtsvækkende.
For få måneder siden blev det heftigt debatteret, om terrororganisationer kan skjule medlemmer blandt de hundredetusinder af asylansøgere, der ankommer til de europæiske kyster i denne tid. Det skete efter, at medierne havde oplyst, at Islamisk Stat og Nusra Fronten angiveligt skulle have forsøgt at sende mellem fem og 10 terrorister til Norge skjult i en gruppe på 1.000 kvoteflygtninge, som de norske myndigheder hentede i Mellemøsten.
Samtidig har de europæiske lande reageret på det store antal flygtninge og migranter, der i øjeblikket kommer til Europa, ved i vid udstrækning at undgå at registrere dem for i stedet at lade dem rejse videre til andre lande – typisk Tyskland og Sverige. Når først et land registrerer en asylansøger, kan det nemlig blive forpligtet til at behandle vedkommendes asylsag, og det har mange lande ønsket at undgå.
Herhjemme har statsminister Lars Løkke Rasmussens argument imod at indføre en midlertidig grænsekontrol, sådan som Sverige for nylig har gjort, således været, at det ville føre til flere registreringer og dermed flere asylansøgere, hvis sager Danmark ville skulle behandle.
Upræcis kritik
Udlændingekritiske politikere i bl.a. Polen, Tyskland og USA har allerede annonceret, at oplysningerne om den mulige asylansøgere blandt gerningsmændene bag angrebene i Paris må føre til fundamentale ændringer af den måde, Europa håndterer flygtninge på.
Deres kritik har imidlertid ikke været særlig præcis. Den har ikke været rettet mod det faktum, at store mængder asylansøgere har kunnet rejse rundt i Europa, mens landene bevidst har holdt sig i uvidenhed om dem. Men hvis der skulle vise sig at være hold i oplysningerne om, at en af gerningsmændene bag angrebene i Paris er rejst ind i Europa som asylansøger, vil denne strategi med at vende det blinde øje til asylansøgerne med sikkerhed møde massiv kritik.

