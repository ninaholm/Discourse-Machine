Obama: Jeg kan ikke ignorere min hudfarve
Den demokratiske præsidentkandidat forklarede i en tale, hvorfor han ikke kan slå hånden af sin omstridte sorte præst
Journalisterne, der hørte Obamas tale i Philadelphia i går, kan efter talen skrive endnu et kapitel i USA-s moderne racehistorie.


 BOSTON - I en tv-tale, der anses for skelsættende i den amerikanske præsidentvalgkamp og USA's moderne racehistorie, anerkendte Barack Obama i går over for amerikanerne, at han ikke længere kan ignorere sin egen hudfarve og landets betændte racerelationer.
Det skete på baggrund af de udtalelser fra Obamas præst i Chicago, Jeremiah Wright, som er blevet afspillet i en uendelighed på landets tv-stationer. I brudstykker af præstens prædikener siden 2001 kalder han USA en "skamfuld nation" og beskriver Hillary Clinton som en "hvid, rig og priviligeret kvinde", mens Obama svarer til den "sorte Jesus", der bliver angrebet af den hvide overmagt.
Offentliggørelsen af videoklippene i sidste uge kastede Obama-kampagnen ud i sin hidtil alvorligste krise og truede selve begrundelsen for hans kandidatur - budskabet om at række hinsides raceskel og forene den amerikanske nation om fælles værdier.
Obama har i utvetydige vendinger fordømt pastor Wrigths udtalelser, men i sin tale i går afviste han at slå hånden af en mand, som har stået ham nær gennem 20 år, og som har støttet ham i en grad, så Obama næppe var blevet den politiker, han er i dag, uden Wright.
Wrights udtalelser havde til hensigt at dele amerikanerne op i sorte og hvide. Det tog Obama afstand fra. 
"Men jeg kan ikke slå hånden af ham, ligesom jeg ikke kan distancere mig fra det afroamerikanske samfund eller fra min egen hvide bedstemor i Kansas, som elskede mig højt, men samtidig var en kvinde, der engang tilstod over for mig, at hun var ræd for sorte mænd, der gik forbi hende på gaden, og som i ny og næ ytrede stereotype udtalelser om sorte," sagde Obama i sin tale i Philadelphia.
Uløst opgave
Obama talte i bevægende vendinger om den sorte befolknings lod i USA lige fra slaveriets tid til ghettokvartererne i storbyerne og den håbløse fremtid, som mange unge sorte mænd og kvinder konfronteres med i dag. Men han beskrev også mindre bemidlede hvide amerikaneres vanskeligheder ved at forstå en officiel integrationspolitik, som ofte kan være til skade for deres børn.
Obamas hovedbudskab gik på, at forfatterne til den amerikanske grundlov havde udsat ophævelsen af slaveriet og en forsoning af hvide og sorte, i håb om at en løsning kunne blive fundet gradvist, og som tiden gik. Den store uløste opgave er at fuldstændiggøre forfatningens ophavsmænds målsætninger om lighed, og at Barack Obamas kandidatur netop er et forsøg på at tage syvmileskridt i den retning.

Læs Barack Obamas tale på Martin Burcharths blog 'Amerikanske Perspektiver' luftskibet.information.dk

