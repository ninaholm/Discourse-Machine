En lille halvø har genrejst en stormagt
Rusland kan nu frit udbygge sin sortehavsflåde uden begrænsninger og øge sin indflydelse i Middelhavet og Mellemøsten. Det er blot én konsekvens af annekteringen af Krim, der har styrket Putin både over for omverden, og internt i Rusland
 
	Russiske soldater med elefant­huer anholder ukrainske officerer på gaden i Simferopol på Krim i går.


 
	For første gang siden Sovjetunionens opløsning udvider Rusland sit territorium. Det blev klart, da præsident Vladimir Putin i går gav grønt lys til at indlemme den hidtil ukrainske halvø Krim i Den Russiske Føderation. Ganske vist er Krim lidt mindre end Jylland i omfang og indbyggertal, men annekteringen af halvøen har langt større og symbolsk betydning for Rusland, end de nøgne tal fortæller.

	Udenrigspolitisk markerer den succesrige aktion et skift i styrkeforholdet mellem Rusland og omverden, hvis fulde effekt vi endnu ikke kender. Indenrigspolitisk har den boostet Putins popularitet til det højeste niveau, siden han vendte tilbage som præsident.

LÆS: Udbrydere øjner frihed med russisk ’velsignelse’

	Grænsen for Vestens inddæmning af Rusland er nået, sagde Putin i sin tale, hvor han bød Krim velkommen tilbage til moderlandet. »I dag må man uden diskussion stoppe hysteriet, afstå fra koldkrigsretorik og anerkende, at Rusland har nationale interesser, som man må forholde sig til og respektere,« sagde Putin.

	Det er afslutningen på den udvikling, vi hidtil har set i Østeuropa efter Sovjetunionens sammenbrud, vurderer den russiske kommentator Dmitrij Trenin, direktør for tænketanken Carnegie i Moskva, i sin analyse af annekteringens konsekvenser:

	»Rusland er holdt op med at gå baglæns og har nu taget et skridt fremad,« skriver Dmitrij Trenin.

	Den uretfærdige fred

	For at forstå først Ruslands militære invasion af Krim og siden den politiske omfavnelse af udbryderhalvøen, må man forstå den kontekst, Rusland ser konflikten i. Der bor mange russiske statsborgere på Krim, det er populært feriemål for endnu flere russere, og området har enorm historisk betydning for både den russiskortodokse kirke og det russiske folk. Alligevel handler den aktuelle krise for Rusland om langt mere end Krim, vurderer Sergej Karaganov, der indtil sidste år var udenrigspolitisk rådgiver for Putin.

	»Målet med Ruslands ageren i denne krise er at bryde den logik, som gennem de seneste 20-25 år har indebåret, at Rusland skridt for skridt er blevet tvunget ud af regioner, som vi ser som historisk vigtige for vores sikkerhed, at russiske interesser er blevet krænket. Det vil vi sætte en stopper for,« siger Sergej Karaganov i et interview med Jyllands-Posten.

	Han sammenligner situation med den ’uretfærdige fred’ som blev påtvunget Weimar-republikken efter Første Verdenskrig. Vesten har konsekvent sat Rusland uden for indflydelse og gradvist trængt den russiske indflydelseszone længere og længere tilbage.

	»Jeg og andre i Rusland har gennem de seneste 20 år forsøgt at gøre opmærksom på det farlige ved at påtvinge Rusland en uretfærdig fred efter Den Kolde Krig,« siger han til Jyllands-Posten.

	Der er ikke blot tale om russisk paranoia, mener den pensionerede generalmajor Karsten Møller, der er senioranalytiker for Dansk Institut for Internationale Studier. Især gennem 1990’erne blev Ruslands synspunkter kørt over i enhver sammenhæng.

	»Jeg var i Moskva, da Vesten begyndte at bombe Serbien i forbindelse med krigen i Kosovo (i 1999, red.). Russerne troede dårligt deres egne øjne og ører, da man satte den kampagne i gang uden at konsultere Rusland. Mange almindelige russere var bange for, at næste mål ville være Rusland. Det satte sig spor,« siger Karsten Møller.

	Siden fulgte invasionen af Irak, fjernelsen af Libyens diktator Gaddafi og udvidelsen af EU og NATO tættere og tættere på Ruslands grænser. I flere omgang har Rusland fremlagt forslag om en ny sikkerhedsarkitektur i Europa, der skulle sikre Ukraine, Georgien og andre tidligere Sovjet-republikker mod at blive optaget i NATO. Men det er nærmest blevet overhørt, og det har til sidst ført til den konklusion i Rusland, at Vesten ikke er interesseret i at få fastlagt grænserne efter Den Kolde Krig, siger Karsten Møller.

	»Det, vi ser, her er en modreaktion på flere års NATO- og Europa-politik. Den har været til diskussion i Rusland i årevis, men det er først i de seneste år, de har haft mulighed for at sætte hårdt mod hårdt,« siger han.

	En port til Mellemøsten

	En direkte konsekvens af, at Krim fremover vil være russisk, er, at Rusland nu frit kan udbygge sortehavsflåden uden begrænsninger. Hidtil har Rusland efter aftale med Ukraine haft et loft på 25.000 soldater. Loftet er ikke blevet fuldt udnyttet i mange år, da russisk militær længe har lidt under skrabede budgetter. Men det er man i gang med at ændre på nu, påpeger lektor Claus Mathiesen, Forsvarsakademiet, der er tidligere militærattaché i Ukraine.

	»Opbygning af flådekapacitet er en af prioriteterne,« siger Claus Mathiesen.

	Fra 2011 til 2020 har Rusland afsat 4.000 milliarder kr. til nyt militærudstyr. Til sammenligning giver det årligt 200 gange så meget som det samlede danske forsvarsbudget, og det er alene til nyindkøb. Oprustningen kommer efter krigen i Georgien i 2008, der godt nok endte med russisk sejr, men samtidig afslørede enorme mangler i de russiske væbner styrker.

	Alene sortehavsflåden skal efter planen have 15 nye krigsskibe, blandt andet det franskbyggede helikopterhangarskib ’Sevastopol’, som bliver en del af den russiske flåde i 2016. Flere af de nye krigsskibe er meget velegnede til at understøtte operationer i begrænsede områder som Sortehavet og Østersøen, siger Claus Mathiesen. Men en styrket sortehavsflåde kan også gøre sig gældende i Middelhavet og i stigende grad i forhold til Mellemøsten, hvor Putin også i øjeblikket forsøger at øge sin indflydelse på bekostning af USA.

	»Vi er på vej ind i en fase, hvor Rusland føler, man kan presse tilbage, og sommetider også på ret konfrontatorisk vis. Det er en udfordring, som man i Vesten slet ikke var klar til at håndtere. Man kunne intet gøre konkret med hensyn til Krim, før det var for sent,« siger Claus Mathiesen.

	Voksende popularitet

	Internt i Rusland er støtten til annekteringen af Krim enorm. Selv tidligere kritikere støtter op om Putin, og senest har den sidste Sovjet-præsident, Mikhail Gorbatjov, kaldt det for en »korrektion« af Sovjet-tidens fejltagelser.

	Karsten Møller har kunnet konstatere opbakningen ved selvsyn blandt sine russiske venner på Facebook.

	»Hvad de ikke får sig selv til at skrive og lægge ud om, hvad det er for fascistiske kræfter, der har overtaget magten i Kijev. Folk, som jeg ellers anser som fornuftige, de er helt oppe i det røde felt,« siger Karsten Møller.

	Putins popularitet er steget til over 70 pct., et hop på mere end 10 procentpoint på en måned, konstaterer Dmitrij Trenin fra Carnegie.

	»Med sin beslutsomme indgriben på Krim har Putin også sat den russiske elite over for et svært valg: at bakke op om flaget eller at risikere at blive set som en femtekolonne, ikke bare af myndighederne, men af folket,« skriver han.

	I det lys betyder det intet, hvad EU og USA kan påtvinge Rusland og enkeltpersoner af sanktioner:

	»Sanktioner kommer og går. Sevastopol forbliver,« opsummerer Dmitrij Trenin.

