Intern splid kan true partiets magt
Mens Kinas kommunistparti bruger sin store fødselsdag til at præsentere et forenet lederskab, viser hemmeligstemplede dokumenter, at Kinas ledere frygter, at rygter om intern splid vil påvirke befolkningen
Udadtil marcherer Kinas kommunister i takt, men bag facaden vokser uenigheden om, hvilken kurs man skal udstikke for fremtiden.


 BEIJING – Det blev et brag af en fødselsdagsfest, da det kinesiske kommunistparti i går fejrede sig selv. 90-året for partiets grundlæggelse var en begivenhed, som fødselaren selv beskrev som årets største mulighed for at opildne kineserne til stolthed over styret.
I sin 90 minutter lange tale i Folkets Store Hal betegnede partiets leder og landets præsident, Hu Jintao, partiets grundlæggelse som en »epokegørende begivenhed«.
»Når vi ser tilbage på de fremskridt, Kina har gjort på 90 år, kan vi drage en fundamental konklusion  at løsningen på den rette forvaltning af Kinas anliggender findes i partiet,« sagde Hu i den tv-transmitterede tale.
Samtidig benytter Beijing  lejligheden til at slå fast over for folket, at et stærkt kommunistparti ved magten er den eneste garant for, at landets rivende udvikling vil fortsætte i de kommende år.
Men forestillingen om et forenet lederskab lader ikke til at holde stik. Den runde fødselsdag falder på et tidspunkt, hvor forskellige fraktioner i partiet kæmper om om rorstangen og Kinas fremtidige retning. Den kamp bliver stadig mere tydelig frem mod den yderst betydningsfulde partikongres næste år, hvor Hu Jintao og mange af folkene omkring ham vil træde tilbage, og landets nye lederskab vil blive valgt.
Og styret er meget bevidst om, at det kan være farligt, hvis viden om splid i toppen når ud til offentligheden. Ifølge hemmeligstemplede dokumenter fra partiets centralkomité, som Information har set, anser styret »rygter om interne magtkampe i partiet« frem mod det store lederskifte som »specielt farlig« information, der kan komme befolkningen for øre.
Offer for splid
»Selvfølgelig er der spændinger i partiet. Den enhed, som de fremviser, er falsk. Uenigheden vokser sig stadig større, og det kan have store konsekvenser,« siger den tidligere trofaste partisoldat Bao Tong.
Den 78-årige Bao Tongs skæbne er et eksempel på, hvor voldsom splid i partitoppen kan blive. For to årtier siden var han højt placeret i kommunistpartiet. Han var medlem af centralkomiteen i 1980'erne, og partiet udpegede ham til at udtænke reformer af det politiske system. Han var overbevist om, at partiet var nødt til at afgive sin allestedsnærværende kontrol og give folket større frihed.
Sammen med partichefen Zhao Ziyang ønskede han at komme de studerende, der i 1989 indtog Den Himmelske Freds Plads og protesterede mod korruption og forlangte politiske ændringer, i møde. Hvordan demonstrationerne skulle håndteres, førte til stor uenighed i partiet. Hardlinerne vandt den interne magtkamp, og militæret blev sat ind og knuste med vold protesterne.
Bao Tongs modstand mod undertrykkelse førte til, at han ved en skueproces blev dømt til syv års i fængsel for at »røbe statshemmeligheder og sprede kontrarevolutionær propaganda«. Han blev smidt ud af partiet, og er i dag en af sine gamle kammeraters største kritikere.
»Deres største bekymring er at fastholde grebet om magten,« siger han i sin lejlighed i Beijing. »Det er partiet, som nu fængsler folk som modtageren af Nobels fredspris, Liu Xiaobo, og kunstneren Ai Weiwei. Folk som Liu og Ai er de ægte patrioter, som drager omsorg om folket, langt mere end partiet gør. Partiets lederskab ved, at det moralsk er forkert at forfølge disse folk, men hvis de lader dem gå frit omkring, vil de nok hurtigt få flere tilhængere end partiet.«
Forenede står vi
Forud for den store fødselsdag er partiets historie blevet genfortalt i nye, stort anlagte spillefilm, tv-dramaer, bøger, sange og tegneserier. Der har ingen tale været om sultkatastrofe, ødelæggende politisk kaos og massakrer i partiets og landets fortid. Kun festtaler om partiets afgørende rolle i Kinas genfundne styrke og økonomiske fremskridt, der »har gjort mange lande i verden ekstremt misundelige«, som Li Zhongjie, viceleder af partiets center for historisk research, udtrykte det sidste uge.
»Det er vigtigt for partiet, at fremvise et forenet lederskab, som er klar til at føre landet på en sikker kurs mod en harmonisk, velstående og stabil fremtid for befolkningen,« siger professor Bo Zhiyue, ekspert i Kinas elitepolitik fra National University of Singapore.
Information har mundtligt præsenteret ham for brudstykker af de lækkede dokumenter og hans udlægning er klar:
»De vil ikke have rygter om splid. De vil vise et samlet, stærkt lederskab. Det betragter partiledelsen som altafgørende for at sikre den politiske og sociale stabilitet«.
Bo Zhiyue fremhæver timingen som afgørende.
»Lige nu er de meget påpasselige. Det er et meget følsomt tidspunkt frem mod den vigtige partikongres og lederskiftet næste år. Folk ved ikke, i hvilken retning Kina vil bevæge sig i politisk.«
Fløjene
Men splid er der i partiet, fortæller Bo Zhiyue.
»Partiet er delt i to lejre: Mellem dem, der opfordrer til større åbenhed og demokratisering, og dem, som ønsker at bibeholde det nuværende system, som det er, og argumenterer for, at ændringer vil destabilisere partiets hold om magten,« siger han.
Fløjene i partiet er uenige om stramninger eller politiske reformer bedst sikrer partiets greb om magten. Om censuren af medier og internettet skal lempes eller intensiveres. Om markedsreformerne skal udbygges, udvandes eller endda sættes i bakgear. Og om Kina mere aktivt skal forsvare sine interesser på den internationale scene.
De er oven i købet uenige om formand Mao Zedongs eftermæle: Skal Den Store Rorgængers spøgelse genoplives i et forsøg på at appellere til de mindre velstilledes sentimentalitet over for tidligere tiders lighed, eller skal tilbedelsen af manden, som kastede landet ud i kaos, bringes til ophør.
Jean-Philippe Béja, Kina-forsker ved Centre for International Studies and Research i Paris, siger:
»Der er forskellige meninger i partiet, men de vil undgå kamp, da tidligere kampe i partiet har lært dem, at den største trussel mod partiets magt kommer af splid i partiet. Det kan skabe kaos, som kan svække partiets greb om magten.«
Konservative styrer
Lige nu tyder alt på, at det er den konservative fløj i partiet, der har magten. Det underbygges af de hemmeligstemplede dokumenter, som Information forleden offentliggjorde dele af indholdet af. I dem blev der lagt op til en lang række stramninger over for samfundet, blandt andet med øget censur af internet og medier og større kontrol med befolkningen.
Samtidig viser dokumentet fra centralkomiteen, at nummer to på styrets liste over informationer, der for alt i verden ikke må nå ud til befolkningen  efter rygter om splid i partitoppen  er »opmuntring til reformer af det politiske system«  det lader til at være et direkte angreb på den liberale fløj af partiet som ofte associeres med Wen Jiabao, premierminister og nummer tre i kommunistpartiets hierarki.
Som ene mand blandt partispidserne har han det sidste år gentagne gange talt om netop behovet for politiske reformer. Men det er blevet fulgt op af hårde kontrameldinger fra andre ledere, først og fremmest Wu Bangguo, formand for landets parlament og nummer to i partiets rangorden, om at Kina aldrig vil følge en vestlig demokratisk vej.
Kilderne der optræder i denne artikel har ikke set omtalte dokumenter/filer, men har fået indholdet refereret af Informations journalist. 

