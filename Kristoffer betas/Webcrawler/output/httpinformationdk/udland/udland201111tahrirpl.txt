Tahrirpladsen er atter scene for gadekampe
1.700 meldes såret og over 40 dræbt i voldelige sammenstød mellem demonstranter og egyptiske hærstyrker


 KAIRO — Det kom i går på ny til hårde kampe i det centrale Kairo. Samtidig forlød det fra officielt hold, at dødstallet for de seneste dages protester mod Egyptens militærjunta har passeret de 40, mens hospitalskilder satte det til 33. Mindst 1.000 er såret.
Mandag var volden koncentreret til det sydvestlige hjørne af Tahrirpladsen, hvor en svært befæstet ring af sikkerhedsstyrker havde holdt stand i de sidste to døgn.
Tåregas og anden ammunition blev affyret fra sikkerhedsstyrkerne. Et improviseret felthospital på pladsen blev angrebet med tåregas. Lyden af mennesker, der har kvælningsfornemmelser, spytter eller kaster op, blandede sig med lyden af slag på trommer og vejskilte fra demonstranter, der samlede sig i et nyt forsøg på at slå politiet tilbage. Tusindvis af nye demonstranter søgte i aftes mod Tahrirpladsen.
Overdreven vold
Tidligere var en skrøbelig våbenhvile blevet indgået mellem nogle af demonstranter og myndighederne, ifølge hvilken demonstranterne kunne forblive på pladsen, hvis de indstillede alle voldshandlinger.
Men allerede mandag formiddag brød våbenhvilen sammen, da nye gadekampe blussede op. Demonstranterne har svoret ikke at vige fra Tahrirpladsen, før Egyptens militære myndigheder er fjernet fra magten. Mange sagde, at de var klar til at dø for den revolution, som nu har rettet sin vrede og energi mod hærens generaler i De Væbnede Styrkers Øverste Råd (SCAF), der erstattede Hosni Mubaraks regering.
Mens demonstranterne højrøstet fremførte deres krav om, at der dannes en ny regering til nationens frelse, som kan træde i stedet for militærjuntaens styre, erklærede den sekulære oppositions frontfigur Mohamed ElBaradei, at han var parat til at »gøre alt, hvad der skal til« for at redde Egypten ud af den eskalerende krise.
»Hvad vi har set i dag, er efter min mening overdreven brug af magt grænsende til ren nedslagtning af uskyldige civile, der udøver deres umistelige ret til at demonstrere,« sagde han til The Guardian.
Overgangsstyret fastholder dog, at forberedelserne til det egyptiske parlamentsvalg, der skal begynde den 28. november, vil gå videre som planlagt, og takkede sågar de ledende sikkerhedsstyrkers officerer for »at havde udvist selvbeherskelse i forbindelse med begivenhederne«.
ElBaradei sagde videre: »Dette er endnu et tegn på, at SCAF og den nuværende regering ikke evner at lede landet. Jeg sympatiserer fuldt ud med de krav, der nu rejses fra forskellige sider, herunder fra demonstranterne på Tahrir, om en ny regering til nationens frelse, der kan repræsentere alle afskygninger af det egyptiske samfund — og som kan have virkelige magtbeføjelser.«
»Jeg vil gøre alt for at redde landet fra at falde fra hinanden, for det, vi oplever lige nu, er en kurs mod opløsning.«
Kritikere siger, at det forestående valg bliver meningsløst, hvis det ikke følges op af SCAF’s tilbagetrækning fra den politiske scene og en tilbagevenden til civilt styre.
Men generalerne siger, at de vil fortsætte med at styre Egypten, indtil en ny forfatning er på plads.
Mubaraks grimme fjæs
De omfattende uroligheder har spredt sig ud over Kairo til to andre storbyer, Suez og Alexandria, hvor mindst én førende aktivist blev dræbt.
Massedemonstrationer og angreb på politistationer blev rapporteret i flere andre byer over hele Nildeltaet og det sydlige Egypten.
Bothaina Kamel, Egyptens eneste kvindelige præsidentkandidat og en skarp modstander militærstyret, menes at være blandt dem, der er blevet arresteret.
Til The Guardian sagde Kamel for få dage siden, at den seneste vold viser, at »Mubaraks grimme fjæs har luret bag SCAF hele tiden«.
Hun sagde også, at hun vil bakke op om, at ElBaradei kan lede en civil overgangsregering, der kan vriste kontrollen over landet tilbage fra generalerne. Et sådant skridt vil dog kaste Egypten ind i hidtil uset forvirring med to rivaliserende politiske enheder, der potentielt begge erklærer sig som værende landets legitime regering. Og det vil næsten helt sikkert føre til en udsættelse af afstemningen.
© The Guardian og Information Oversat af Niels Ivar Larsen

