På jagt efter sandheden om Twitter og Facebook i den arabiske verdens opstande
Omvæltningerne i Libyen, Tunesien og Egypten er blevet kaldt Twitter-revolutioner - men kan sociale kommunikationsnetværk vælte en regering? Måske ikke, men de kan holde tempoet oppe, og de kan få informationer igennem sprækkerne til de traditionelle medier. En journalist søger svar på betydningen af de arabiske aktivisters brug af medier som Facebook
'De sociale medier blev altafgørende på et tidspunkt, hvor alt andet var censureret,' siger Lina Ben Mhenni, der blogger under navnet 'En tunesisk pige'. På foto ses protestkunst fra Tahrirpladsen i Kairo, Egypten, den 6. februar.


 Hvilket billede indfanger 2011-opstandene i Mellemøsten og Nordafrika bedst? Hvilket begreb sammenfatter klarest det, som er foregået Egypten med Tunesien, Bahrain og Libyen? Ikke fejringen af Hosni Mubaraks fald. Ikke slagsmålene på Tahrir-pladsen i Kairo. Ikke engang Muhammed Bouazizi, der brænder sig selv til døde i den tunesiske by Sidi Bouzid, selv om hans aktion blev en slags udløsende faktor for alle begivenheder, der siden fulgte. Det ikoniske billede er rettere dette: en ung kvinde eller en ung mand med en smartphone. Hun kan være i medinaen i Tunis med en BlackBerry hævet over hovedet for at tage et billede af en protestmarch ud for premierministerens hus. Han kan være en vred egyptisk læge på intensivafdeling, der med sit mobilkamera dokumenterer kvæstelserne i hovedet på en demonstrant, der er blevet beskudt med raketter af Mubarak-tilhængere. Eller det kan være en libyer i Benghazi, der optager en håndholdt og rystet videomobilreportage med løbende kommentarspor og pludselig kan høres udtrykke chok og afsky, da ung demonstrant bliver skudt gennem hovedet lige foran ham.
Mennesker og medier
Kommentatorer, som forsøger at definere opstandenes natur, har draget mange sammenligninger: Nogle har set dem som en arabisk udgave af de østeuropæiske revolutioner i 1989 eller som et folkeligt opbrud i stil med den iranske revolution, der væltede shahen i 1979. Men hyppigere har de hæftet sig ved de medier, som har formet opstandene, og set disse som et resultat af Wikileaks-afsløringer, af Twitter revolutioner eller af Facebook-inspirationer.
Skeptikere som New Yorkers Malcolm Gladwell, New Statesmans Laurie Penny og Wireds David Kravets har heroverfor argumenteret, at revolutioner eksisterede, længe før der kom sociale medier, og at det er mennesker ikke medier der gør oprør.
Men skeptikerne har som regel ikke været til stede på revolutionens scener, og for os, som dækker disse begivenheder, har de sociale medier vitterlig spillet en rolle, der vanskeligt kan undervurderes.
Hvordan vi kommunikerer i historiske kriser og omvæltningssituationer, er altid afgørende. Det medium, der bærer budskabet, er i høj grad med til at forme og definere dette. De sociale mediers kapacitet til øjeblikkelig at transmittere brugernes input uden om deadlines og nyhedsdagsordener, forklarer i vidt omfang den hastighed, hvormed de aktuelle revolutioner har udviklet sig og deres næsten virale spredning hen over en hel region. Det forklarer også protestbevægelsernes som oftest løse og ikke-hierarkiske organisering, der mere eller mindre bevidst ser ud til at være inspireret internettets netværk.
Facebooktruslen
Da Tarak Mekki, en eksil- tunesisk forretningsmand, politiker og internetaktivist vendte tilbage til Tunesien fra Canada i dagene efter Jasmin-revolutionen, blev han mødt af en skare på mange hundrede mennesker. De fleste kendte Mekki i forvejen fra hans skånselsløst satiriske 1001 Nat-videoer, som han havde gjort det til en vane at uploade hver mandag på YouTube for at latterliggøre præsident Zine El Abidine Ben Alis regime.
»Det er utroligt, at vi har været med til at vælte ham alene ved at deltage på internettet,« sagde han ved sin ankomst.
»Ved blot at uploade videoer. Det, vi gjorde på internettet, virkede troværdigt, og derfor fik det succes.«
Tunesien var under Ben Alis regime sårbart over for den form for ekstern og intern systemkritik, som 1001 Nat-videoerne repræsenterede. I en stat, hvor medierne var stramt kontrolleret, og enhver opposition konsekvent blev forfulgt, opretholdt de tunesiske myndigheder ikke blot et stramt monopol på internetudbydelse, men blokerede også for adgang til de fleste sociale netværkssider dog ikke Facebook.
»Regimet gik efter at lukke Facebook ned i første kvartal af 2009,« siger Khaled Koubaa, formand for ngoen Tunesien Internetforbund.
»Men det var meget vanskeligt. Så mange mennesker brugte det allerede, at myndighederne tøvede og til sidst opgav det, fordi man mente, at et forbud kunne ende med at give flere problemer end bare at lade det være.«
I stedet, fortæller Koubaa, forsøgte de tunesiske myndigheder at chikanere folk, der postede noget kritisk på Facebook.
»F.eks. prøvede de at aflede deres konti til en falsk login-side for at stjæle deres adgangskoder.«
Ejendommeligt smuthul
Selv om Tunesiens er blevet kaldt en Twitter revolution eller påstås inspireret af Wikileaks spillede begge kun en begrænset rolle. I Tunesien var der før revolutionen kun omkring 200 aktive Twitter-brugere ud af ca. 2.000 registrerede konti. Og selv om oplysningerne fra Wikileaks om omfanget af den tunesiske korruption var giftige for regimet, så lykkedes det ikke for Koubaa og hans venner at få dem formidlet videre til deres landsmænd, da de hjemmesider, de brugte til formålet, omgående blev blokeret, hver gang de prøvede og for øvrigt var korruptionen i forvejen ikke nogen hemmelighed for tuneserne.
»Men Facebook spillede en enorm rolle,« siger han. Koubaa forklarer, at under Ben Alis diktatur eksisterede de sociale medier »på to niveauer«. Et par tusinde »nørder«, som fulgte med på Twitter, og to millioner på Facebook.
Men det var den førstnævnte gruppes aktivisme, der informerede den sidstnævnte. Hvilket efterlod et ejendommelig smuthul, der varede indtil december, da regimet omsider iværksatte et omfattende angreb på Facebook og det i et land, der i forvejen torterede og fængslede bloggere, og hvor en internetcensor fra Indenrigsministeriet kaldtes ved øgenavnet Amar 404 efter den fejlmeddelelse nr. 404, som dukker op, når en side blokeres.
»De sociale medier var helt afgørende,« siger Koubaa.
»Tre måneder før Muhammed Bouazizi brændte sig selv i Sidi Bouzid, havde vi et lignede tilfælde i Monastir. Men ingen vidste om det, fordi det ikke blev filmet. Det, som gjorde en forskel denne gang, var, at Bouazizi-sekvensen blev lagt ud på Facebook, og at alle så den.«
Kilde til information
Og med den omfattende statslige censur i mange af disse lande, begyndte Facebook at fungere på den måde, som de traditionelle medier bør som en kilde til information. Omkring en uge efter Ben Alis fald, stødte jeg ind i Nouridine Bhourri, en 24-årig callcenter-medarbejder, til en demonstration i Tunis mod tilstedeværelsen af tidligere medlemmer af det gamle regime i overgangsregeringen .
»Vi tror stadig ikke på de officielle nyheder og det, vi ser i tv,« sagde han hvilket måske ikke var så overraskende, da disse nyheder endnu blev leveret af mange de gamle regimetro journalister.
»For at få vide hvad der sker, researcher jeg på Facebook og internettet.«
Som mange andre har Bhourri ladet sig indrullere sig i nye internetkampagner mod det gamle tunesiske regime. »Jeg lægger amatørvideoer op på Facebook. For eksempel fik jeg af en ven nogle optagelser af et snigskytteangreb på Avenue de Carthage. Man kunne sagtens dele videoklip og billeder. Det var først, hvis man skrev noget eller selv havde lavet optagelserne, at man kunne få reelle problemer«.
Regimet på twitter
Hvis Twitter havde marginal indflydelse på begivenhederne i Tunesien, kan det samme ikke siges om Egypten.
Det langt mere modne og vidt forgrenede miljø af sociale mediebrugere i det større land spillede en afgørende rolle i at organisere opstanden mod Mubarak, hvis regering reagerede ved at beordre mobilselskaberne til at udsende tekstbeskeder, der opfordrede til at støtte dem, som demonstrerede til fordel for Mubarak et trick, som i den forløbne uge blev kopieret af Muammar Gaddafi.
I Egypten blev nærmere oplysninger om demonstrationerne rundsendt via både Facebook og Twitter, ligesom aktivisternes 12 siders guide til modstand mod regimet, blev videreformidlet pr. e-mail. Så Mubaraks regime trak som Ben Alis før det stikket ud på landets internet-tjenester og 3G-net.
Herefter blev de sociale medier pudsigt nok erstattet af det analoge modsvar til Twitter: Håndholdte skilte ved demonstrationerne, der fortalte folk, hvor og hvornår de skulle mødes og samles i de næste dage.
Opmærksomhed udefra
Sultan Al Qassemi, en journalist fra De Forenede Arabiske Emirater, der har tweedet non-stop om de arabiske opstande, mener, at nogle af påstande om de sociale mediers konsekvenser bør tages med et gran salt.
»De sociale medier har bestemt spillet en rolle i de arabiske forårsrevolutioner, men deres virkning er ofte blevet overdrevet. Egypten var afskåret fra omverdenen i flere dage, og alligevel stoppede folkebevægelsen ikke. Jeg udeblev fra mit job, sov meget lidt, glemte at spise og overanstrengte øjne, fingre og hænder, men selv om jeg hverken er tuneser, egypter eller libyer, var det det hele værd.«
»I dag står Libyen over for endnu mere alvorlige internetafbrydelser, og alligevel ser vi, at oprøret fortsat samler fremdrift,« siger Al Qassemi, der mener, at de sociale medier haft størst betydning i forhold til at formidle nyheder til verden udenfor. Bloggere og Twitter-brugere var i stand til at transmittere små stykker nyheder bid for bid, som ellers aldrig ville trængte frem i mainstreamnyhedsmedierne.
»Disse oplysninger har været medvirkende til tiltrække opmærksomhed fra verdens borgere, hvoraf mange har udtrykt deres solidaritet med de undertrykte folk og måske endda lagt pres på for at få deres egne regeringer til at reagere. Andre måder at bruge de sociale medier på var at fremsende oplysninger om hvilken slags medicin, der var brug for til sårede, vigtige telefonnumre eller satellitfrekvenserne på al-Jazeera, som hele tiden blev forstyrret.«
En tunesisk pige
Samme rolle har de sociale medier da også netop spillet i Bahrain og Libyen i den forløbne uge. De sociale netværkssites har stået for at levere de mest bloddryppende billeder af angreb mod diverse demonstranter, men også til at sende beskeder fra sygehuse, der manglede donorblod, til at samle demonstranter eller give besked om internationale opkaldsnumre for dem, hvis internetadgang blev blokeret. Libyske aktivister har endvidere bedt egypterne om at sende deres sim-kort tværs over grænsen, så de kan kommunikere uden at blive aflyttet.
En dag i Tunesien mødte jeg Lina Ben Mhenni, der blogger under navnet En tunesisk pige. Den 27-årige lærer i lingvistik ved Tunis Universitet blev en af de mest højprofilerede bloggere efter Muhammed Bouazizis brandselvmord, og tog til hans hjemby Sidi Bouzid for at skildre begivenheden og dens lokale følger både til brug for sin blog og til Facebook.
»Det var gennem Facebook, at de første støttegrupper blev dannet som reaktion på det. Det var i Sidi Bouzid, at de første demonstrationer blev organiseret,« siger hun.
»De sociale medier blev altafgørende på et tidspunkt, hvor alt andet var censureret.«
Dog kan man ikke heraf udlede, at de sociale medier steder har været specielt nøjagtige eller pålidelige. Tværtimod har historiernes uredigerede karakter medført unøjagtigheder, som undertiden har vist sig gavnlige for dem, som var imod regimet. Videoklip lagt på de sociale medier af en demonstration, der blev hævdet at have fundet sted for nylig i Iran, har f.eks. vist sig at vise en begivenhed, som fandt sted i 2009. Optagelserne blev ironisk nok afsløret som svindel af Twitter-brugere.
Vores revolution
Men der har været en anden afgørende faktor på spil, som har sikret, at de sociale medier har opretholdt en høj profil i disse revolutioner. Nemlig den store betydning, som tv-stationen al-Jazeera, der sender fra Qatar, har tillagt materiale det, som den har fået fat på via Facebook, YouTube og Twitter.
Denne trafik har betydet, at videoklip ofte er blevet sendt igen og igen i det land, de stammede fra i de perioder, hvor al-Jazeeras sendesignaler ikke var blokeret.
For mig opsummeres hele fænomenet bedst ved et møde, jeg havde med en gruppe unge tunesere, som jeg mødte under en demonstration på dagen efter min ankomst i Tunis.
Jeg spurgte dem, hvad de fotograferede med deres telefoner.
»Os selv. Vores revolution. Vi lægger det op på Facebook,« svarede en af dem og grinede, som om jeg havde stillet et dumt spørgsmål.
»Det er sådan, vi fortæller verden, hvad der sker.«
 
© The Guardian og Information
	Oversat af Niels Ivar Larsen

