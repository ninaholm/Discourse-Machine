Kurderne må se langt efter reformer
De tyrkiske kurdere har kulturelle rettigheder, men intern magtkamp mellem det tyrkiske justitsvæsen og Erdogans regering har sammen med krisen i Syrien fastfrosset reformprocessen
Siden 2007 har den tyrkiske regering strammet kursen over for landets kurdiske mindretal – herunder kurdiske medlemmer af landets partlament. Her er det parlamentsmedlem Sebahat Tuncel, som flygter fra politiet under en demonstration i Ankara for nylig.


 Da Ibrahim Sahin, generaldirektøren for TRT, Tyrkiets statslige radio og tv, trak sin iPad op af lommen og viste mig seertallene for den kurdiske tv-kanal, TRT6, der sender i døgndrift, huskede jeg på Metin, en 28-årig studerende, jeg havde mødt dagen før i Grand Hotels lobby i Gaziantep i det sydlige Tyrkiet, hvor 400.000 af byens halvanden mio. indbyggere er kurdiske.
Metin havde sin egen version af Tyrkiets kulturelle åbning mod det etniske mindretal, der med ca. 15 mio. udgør 20 pct. af befolkningen: Han pegede på sit teglas og sagde: »Hvis jeg ikke ser direkte på det glas, kan jeg påstå, at det ikke eksisterer. Men det er der selvfølgelig alligevel. Det samme er tilfældet med AK-regeringens kulturpolitik – den hævder, at det kurdiske autonomi-problem er løst med en tv-kanal, og at vi nu har tilladelse til at tale med hinanden på vores eget sprog. Men taler jeg om politik, får jeg problemer. Så jeg taler ikke om politik.«
TRT6, det statslige kurdiske tv, taler mildt sagt heller ikke politik. Den formiddag i Ibrahim Sahins kontor i TRT’s opulente Ankara-hovedkvarter kørte kanalen på det skærmtapet, der holdt generaldirektøren ajour med samtlige TRT’s programtilbud: En ung kvinde iklædt folkedragt trippede rundt i en folkloristisk kulisse og kvidrede på kurdisk.
Da jeg senere tjekkede TRT6’s programpolitik med tyrkiske kolleger, lød svarene, at TRT6 er harmløs nostalgi og folkedans. En af dem tilføjede: »Kanalen er kemisk renset for aktuelle kurdiske holdninger, politiske og kulturelle, der som oftest er sammenfaldende.«
Ikke desto mindre er TRT6 et fremskridt målt i forhold til en fortid, hvor ikke kun det kurdiske sprog var forbudt, men hvor kurderne var ikkeeksisterende. I ramme alvor blev de betegnet som ’bjergtyrkere’ med kollektiv amnesi, idet de angiveligt havde ’glemt’ deres tyrkiske sprog.
Halvhjertet problemløsning
Først da den islamisk orienterede AK-regering kom til i 2002, blev kurdernes sprog og dele af deres kultur anerkendt som led i de reformer, der skulle bane vejen for fuldt medlemskab af EU. I bestræbelsen på at bilægge den væbnede konflikt med separatisterne i PKK, det forbudte kurdiske arbejderparti, fik kurderne en stribe rettigheder, men blev fortsat nægtet politisk autonomi inden for rammerne af den tyrkiske stat. AK-regeringens problemløsning fremstod dermed halvhjertet, og konflikten fortsatte med varierende intensitet op gennem 00’erne.
Efter lokalvalgene i 2009, hvor det legale kurdiske legale, BDP (Baris ve Demokratik Partisi – Freds- og Demokrati-partiet) tog mere end 100 borgmesterposter på et program, der lå meget tæt op ad PKK’s autonomi-krav, sandede reformerne til. Arrestationer af kurdiske politikere og aktivister blev fulgt op af demonstrationsforbud. PKK, der havde iværksat en ensidig våbenhvile, genoptog militære operationer mod tyrkiske mål. Efter valget i juni 2011 tabte premierminister Recep Tayyip Erdogan ikke kun interessen for at finde en løsning, der blev også slået yderligere ned på kurdernes tillidsfolk med arrestationer. BDP gik ved valget frem fra 20 til 36 mandater, hvoraf seks straks efter blev anholdt for forbindelser til PKK.
Magtkamp i kulissen
Det tyrkiske retsvæsen, der stadig i vidt omfang kontrolleres af den gamle sekulære kemalist-elite (efter Kemal Atatürk), der havde regeringsmonopol frem til 2002, modarbejdede fra starten AK-Partiets åbning mod kurderne. Og så længe den tyrkiske forfatning ikke er afgørende ændret – hvad Erdogan har lovet vil ske, men han skal forhandle med det kurdiske parti for at få den igennem – kan justitsvæsenet fortsat fængsle kurdere alene på en mistanke om, at de sympatiserer med PKK og KCK (et kurdisk ’samfundsforbund’, der hævdes at være PKK’s ’civile arm’).
Siden 2009 er 700 kurdiske politikere og aktivister blevet anholdt, hvoraf 150 har været stillet for retten i Diyarbakir, den kurdiske hovedby. I alt menes 9.000 kurdere at være fængslede på diverse terror-anklager, herunder et betragteligt antal børn.
Forhandlingssporet
Sideløbende med de skærpede sanktioner mod kurdisk politisk virksomhed kørte Erdogan frem til 2011 en forhandlingsstrategi. Han lod Tyrkiets efterretningstjeneste, MIT, der er under AK-partiets kontrol, føre forhandlinger med PKK’s livsvarigt fængslede leder, Abdullah Öcalan, og dennes udsendinge i bl.a. Oslo.
Da de lyssky kontakter blev lækket for nylig, erkendte Erdogan blankt, at de har fundet sted på hans ordre. Anklagemyndigheden krævede derefter både den nuværende og tidligere efterretningschef afhørt om »forræderiet«, som oppositionens politikere har kaldt kontakterne – med opfordringer til Erdogan om at undskylde sin adfærd over for det tyrkiske folk.
Anklagemyndighedens iver efter at knalde MIT-ledelsen besvarede Erdogan i februar ved at fyre den anklager, der efterforskede sagskomplekset. Samtidig hastede han en lov gennem nationalforsamlingen, der pålægger anklagemyndigheden at indhente premierministerens tilladelse til at afhøre ansatte i den tyrkiske efterretningstjeneste. Disse manøvrer illustrerer den forbitrede magtkamp, der raser i Tyrkiets forgrenede labyrint af sikkerhedstjenester, justitsvæsen, politi, domstole, efterretningsvæsen og anklagemyndighed. Nogle forgreninger siges at være styret af det islamiske netværk ledet af prædikanten Fetullah Gülen.
Spiontjenesten MIT menes at være direkte under Erdogans kontrol, mens andre dele af det nationale sikkerhedssystem – afdelinger af politiet, dommere og anklagere – reminiscenser fra før AK-partiets overtagelse af regeringsmagten, der blev startskuddet til en systematisk udskiftning i toppen af systemet.
Som Eyup Can Seglik, chefredaktør for oppositionsavisen Radikal forklarede, så »agerer Erdogan inden for rammen af den nuværende statiske ideologi, og det kan han fortsætte med indtil en ny forfatning er vedtaget«.
Med andre ord: Erdogan bruger også den forfatning, han har erklæret, han vil ændre, til at modarbejde det justitsvæsen, der vil bevare den selvsamme forfatning. Og hvem er taberne? De kurdere, der må se langt efter demokratiske reformer. Og som med oprøret i Syrien har fået det endnu sværere, efter at præsident Bashar al-Assad har genoptaget sin fars politik fra 80’erne og 90’erne med aktiv støtte til PKK. Det sidste fremgår dog ikke af TRT6’s programflade.

