Bushs fagfolk: Tørke breder sig i USA
Den amerikanske regerings eksperter bekræfter i ny rapport dystre forudsigelser om issmeltning i nord og tørke i dele af USA


 I en ny rapport på næsten 500 sider bekræfter den amerikanske regerings egne eksperter, at der er voldsomme globale klimaforandringer på vej med accelereret issmeltning i nord, permanent tørke i bl.a. dele af USA, voksende methanudsivning fra permafrosne områder samt stigninger i verdenshavene, som "substantielt overstiger", hvad FN's klimapanel IPCC forudsagde for bare et år siden.
Rapporten Abrupt Climate Change er netop offentliggjort på det årlige møde i American Geophysical Union i San Fransisco. Den er udarbejdet af fagfolk fra US Geological Survey, National Oceanic and Atmospheric Administration, National Science Foundation, NASA og en række amerikanske universiteter, og den fremstår som en amerikansk opdatering af den nye viden, der er indsamlet, siden IPCC færdiggjorde sit arbejde i 2007. 
Isen smelter hastigt
Rapporten bekræfter de meldinger om udviklingen i Arktis, som andre klimaforskere blev citeret for i gårsdagens Information.
Regeringsrapporten siger, at gletsjere i Grønland og på den Vestantarktiske Halvø i øjeblikket smelter med op til fordoblet hastighed via processer, som "dagens generation af (klima)modeller ikke kan beskrive". 
Samlet mister den grønlandske indlandsis i øjeblikket 200 milliarder ton is om året - en dramatisk udvikling i forhold til begyndelsen af 1990'erne, hvor nettotabet af ismasse var tæt på 0. Antarktis mister tilsvarende i nærheden af 130 mia. ton is årligt mod 80 mia. ton midt i 1990'erne. 
"Adskillige isflader i Antarktis bliver tyndere, og deres areal skrumpede med mere end 13.500 kvadratkilometer i de sidste tre årtier af det 20. århundrede," konstaterer forskerne.
Også mindre gletsjere rundt om i verdens bjergområder mister i øjeblikket is tre gange hurtigere end det normale tempo gennem de seneste 150 år.
"Nye observationer af iskapperne har vist, at ændringer i isens dynamik kan indtræffe langt hurtigere end tidligere antaget," hedder det i rapporten.
Den henviser til analyser lavet af den tyske klimaforsker Stefan Rahmstorf, Potsdam Institute, efter færdiggørelsen af IPCC's rapport.
Ifølge Rahmstorf må man forvente en stigning i verdenshavene ved århundredets afslutning på 0,5-1,4 meter - mere end det dobbelte af IPCC's forudsigelser. Men selv Rahmstorfs analyse indregner ikke de dynamiske afsmeltningsfænomener i isen, som nu gør sig gældende med betydelig kraft.
"Også Rahmstorfs vurdering må sandsynligvis revideres opad, hvis dynamiske processer får de fremtidige massebalancer for iskapperne til at blive mere negativ," konkluderer den amerikanske regeringsrapport.
Det tiendevarmeste år
Når temperaturen stiger, og issmeltningen tager til mod nord, øges også udslippet af hidtil nedfrossen methan - en kraftig drivhusgas - fra de permafrosne områder i Alaska, Canada og Sibirien. Om det siger rapporten, at "det er meget sandsynligt, at klimaændringerne vil accelerere hastigheden af vedvarende udsivninger (...) Aktuelle modeller peger på, at en fordobling af methan-udledningerne på høje nordlige breddegrader temmelig let vil kunne indtræffe." 
Eftersom modellerne ikke er perfekte, kan "meget større (eller mindre) stigninger ikke udelukkes."
Abrubt Climate Change forudser også, at Golfstrømmen vil blive svækket som en konsekvens af den globale opvarmning.
"Det bedste skøn er en svækkelse på 25-30 pct." i dette århundrede. 
Til gengæld vurderes risikoen for et egentligt kollaps af den varme havstrøm som meget lille, "omend muligheden ikke fuldstændig kan udelukkes".
Om den globale opvarmnings konsekvenser for amerikanerne siger rapporten, at "tørke i subtropiske områder sandsynligvis vil blive forstærket og mere permanent".
"Denne forventede udtørring breder sig i nordlig retning ind i det sydvestlige USA og øger dermed potentielt sandsynligheden for alvorlig og vedvarende tørke i dette område i fremtiden."
La Niña camouflage
Parallelt med rapporten fra den amerikanske regering oplyser FN's meteorologi-kontor WMO, at isen i det arktiske område i år har haft det mindste volumen nogensinde registreret.
WMO meddeler, at 2008 bliver det tiendevarmeste år i den tid, man har registreret den globale temperatur. Når 2008 blev 0,14 grader køligere end gennemsnittet for perioden 2001-07, er det ifølge WMO ikke udtryk for, at den globale opvarmning er gået i stå, men derimod at det naturlige og tilbagevendende vejrfænomen i Stillehavet, La Niña, for en kort bemærkning camouflerer opvarmningen.
"Den overordende tendens er fortsat opad," sagde Michel Jarraud, WMO's generalsekretær, ved offentliggørelsen af de nye data.


