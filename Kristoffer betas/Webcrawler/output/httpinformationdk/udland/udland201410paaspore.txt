På sporet af bødlerne
Med livet som indsats forsøger jurister og jurastuderende at samle dokumentation for krigsforbrydelser i Syrien. Når regimets bygninger falder i hænderne på oprørsstyrker, rykker de ind for at få fingre i efterladte dokumenter


 Hassan havde netop trådt på bremsen og stoppet bilen mindre end 10 meter fra et af oprørsstyrkernes checkpoints, da artillerigranaterne ramte. Fragmenter, støv og røg hvirvlede op. En af regimets brigader lå lige i nærheden – de gik efter checkpointet, men Hassan slap levende derfra.
Hassan er den ledende efterforsker for Commission for International Justice and Accountability (CIJA) i Syrien. Under sig har han rundt regnet 30 mennesker inde i Syrien og 20 i byer nær grænsen, der ligesom han selv risikerer liv og lemmer for at få fingre i sagsmapper fra det syriske bureaukrati. Når de først er smuglet over grænsen og videre til Europa, bliver sagsmapperne brugt til at klargøre krigsforbrydersager – til når og hvis der engang står en krigsforbryderdomstol klar.
»Håbet er selvfølgelig at få de ansvarlige for en domstol – og at bekæmpe straffrihed,« siger Hassan, der har 20 års erfaring som advokat.
I dag koordinerer han efterforskningshold i en lang række syriske byer og guvernørdistrikter. Deres placeringer og Hassans efternavn fremgår af sikkerhedshensyn ikke i denne artikel. Information har talt med Hassan via en Skype-forbindelse, mens han opholdt sig i en by på grænsen til Syrien.
CIJA’s folk inde i Syrien er typisk jurister og jurastuderende, der nærer sympati for de moderate oprørsgrupper, som de samarbejder med. Foruden at indsamle papirdokumentation bliver CIJA’s folk trænet i at afhøre vidner og ofre, og som noget nyt også folk, der er traumatiseret af eksempelvis seksuelle overgreb.
Flere af CIJA’s folk er blevet skudt og mindst én dræbt. Andre er blevet tilbageholdt af både regime og oprørsstyrker. En blev kidnappet af Islamisk Stat, men senere løsladt. Ofte er faren størst, når sagsmapperne skal flyttes fra A til B – og ud af landet. Og de hemmelige depoter i Syrien er aldrig helt sikre, fordi de risikerer at blive bombet. En halv million papirer er indtil videre blevet smuglet ud af Syrien, og flere ligger klar, til når omstændighederne tillader at smule dem ud.
»Et andet problem er, at når et hovedkvarter falder i oppositionens hænder, begynder regimet at bombe vilkårligt fra luften i håbet om at ødelægge det,« siger Hassan.
CIJA’s opsnappede dokumenter omfatter indtil videre frem til og med 2013.
Gammel dame bager brød
Andre gange er udfordringerne mindre forudsigelige – og en smule tragikomiske.
»På et tidspunkt havde vi en masse dokumenter, og der var rigtigt mange konfrontationer. Så jeg besluttede mig for at flytte dem til et roligt område, hvor der boede en gammel dame, jeg kendte. Jeg bad hende opbevare dem, indtil forholdene tillod at vi flyttede dem,« fortæller Hassan.
»Efter et stykke tid kom jeg tilbage og spurgte efter de dokumenter, jeg havde lagt hos hende. Så sagde hun: ’Ser du, det var en svær beslutning ... men jeg var nødt til at brænde dem at få varme og for at bage brød’,« fortæller Hassan, der trods situationens alvor flækker af grin, så han har svært ved at få ordene ud på Skype-forbindelsen.
Efterforskerne inde i Syrien er alle på lønningslisten hos CIJA. Staben tæller både sunnier, kurdere og kristne, omend forsøg på at rekruttere alawitter, den befolkningsgruppe, som præsident Bashar al-Assad og hans familie tilhører, indtil videre har slået fejl.
Hassan sluttede sig til CIJA i slutningen af 2012 og er godt klar over, at en domstol har lange udsigter.
»Rettergangen bør ske enten ved en international domstol, eller måske kan vi – når krigen engang slutter – få et retssystem i Syrien, som befolkningen stoler på. Og så kan vi måske bringe de ansvarlige for en syrisk domstol. Alle vore ansatte er udmærket klar over, at udsætter sig selv for fare, men de er samlet om ideen om at stille gerningsmændene til ansvar,« siger Hassan.

