Affaldskrisen i Napoli er ikke slut
For to år siden gik Silvio Berlusconi til valg på et løfte om at løse affaldskrisen i Napoli. Men EU-parlamentets borgerklageudvalg har for nylig kunnet konstatere, at problemerne snarere er blevet fejet ind under gulvtæppet- med store sundhedsproblemer til følge
I 2008 trak ophobet affald i Napolis gader (foto) international opmærksomhed, og var medvirkende til Prodiregeringens fald. I dag skulle problemet være løst af Berlusconiregeringen, men meget tyder på, at affaldet stadig flyder i den naturskønne region. Myndighederne har imidlertid erklæret lossepladserne militært område, så offentligheden ikke kan få indsigt i, hvad der foregår.


 Affaldskrisen i Napoli er ikke slut, men »sover med stor risiko for at bryde ud igen«. Det er konklusionen i en rapport fra EU-parlamentets borgerklageudvalg, som i slutningen af april inspicerede Campaniaregionens lossepladser og forbrændingsanlæg:
»Problemet er langt fra løst. Det er bare forsøgt gemt af vejen, og borgerne er naturligvis vildt frustrerede over, at der trods utallige politiske løfter stadig ikke er sket noget som helst,« siger Margrete Auken (SF), som var delegationens eneste danske deltager.
I slutningen af 2007 vakte affaldssituationen i Campania international bekymring. Skraldet tårnede sig op i Napolis gader, og Romano Prodis centrumvenstreregering blev tvunget til at sætte hæren ind for at få situationen blot nogenlunde under kontrol. Fire måneder senere tabte Prodi regeringsmagten, efter at Silvio Berlusconi havde gjort nødsituationen til et af valgkampens hovedtemaer. Den nyindsatte Berlusconiregering gav affalds-krisen højeste prioritet og afholdt månedlige regeringsmøder i Napoli. Et år senere var skraldet forsvundet fra byens gader, og regeringen erklærede krisen for løst. Men der er indtil videre kun blevet opført ét nyt forbrændingsanlæg til affaldsbjergene. I bedste fald bliver det omdannet til såkaldte økoballer af komprimeret affald, og i værste fald bliver dæk og andet affald brændt af under åben himmel. Økoballerne fylder efterhånden godt op i landskabet i Campania Felix (det lykkelige Campanien, red.), som er en af Europas smukkeste regioner, men nu har fået et nyt tilnavn: Italiens Tjernobyl. Mange af de anslået seks millioner økoballer, som også mistænkes for at indeholde giftaffald, er nu blevet »mumificeret« og kan således ikke anvendes i de eksisterende forbrændingsanlæg:
»De italienske myndigheders eneste svar på de gigantiske mængder affald er flere lossepladser, som ofte anlægges i naturbeskyttede områder med tilsidesættelse af alle miljøhensyn. Vi vil ikke lade italienerne i stikken med deres affalds- og miljø-skandaler. Det handler jo også om vores fælles kulturarv,« siger Margrete Auken.
Mafiaens pengemaskine
Problemerne i Campania er det mest dramatiske og emblematiske eksempel på en generel situation i Syditalien, som skyldes administrative forsømmelser og manglende økonomisk udvikling. I 90'erne blev der erklæret nødstilstand i fire syditalienske regioner grund af det ophobede affald og udpeget kommissærer med særlige beføjelser. Men situationen har rod i 80'erne, hvor de kriminelle organisationer fra Syditalien understøttede en øget industriproduktion i Norditalien i 80'erne ved at bortskaffe industriaffaldet til konkurrencedygtige priser:
»Napolitanerne sørgede for det hele og til en femtedel af prisen andre steder. Lastbilerne forlod Norditalien med de korrekte certifikater for miljøskadeligt giftaffald, men ankom til Campania mærket som almindeligt husholdningsaffald. Det værdsatte de produktive landsmænd i Norditalien, som derfor valgte ikke at stille nogen spørgsmål. Rygterne om, at et af de mest frugtbare områder i verden var ved at blive ødelagt af nedgravning og afbrænding af giftaffald, blev bagatelliseret. Virksomhederne skabte jo arbejdspladser,« forklarer historikeren Francesco Barbagallo fra universitetet i Napoli.
Ifølge Barbagallo kontrollerer camorraen, som den lokale mafiaorganisation kaldes, hele kredsløbet: transport, lossepladser, opbevaring og forbrænding.
Foruden det importerede affald producerer napolitanerne også mere skrald end andre. Ifølge Eurotat producerer indbyggerne i Europas tættest befolkede by i gennemsnit 2,2 kg affald om dagen, hvor det europæiske gennemsnit ligger på 1,4 kg. Kun otte procent af det napolitanske affald bliver sorteret med henblik på genbrug, mens gennemsnitlig 23 procent af affaldet i de europæiske lande er genbrugsaffald. Derfor bliver husholdningsaffaldet deponeret mere eller mindre tilfældigt og i nogle tilfælde blandet med forskellige typer industriaffald. Lossepladserne er som følge af affaldskrisen områder af strategisk interesse, og derfor bliver borgerne og de lokale myndigheder forhindret i at kontrollere, hvad der foregår:
»Affaldsproblemet er omgærdet af et enormt hemmelighedskræmmeri. Lossepladserne er erklæret militært område og fuldstændigt lukket for offentligheden. Vi mødte en borgmester, som ikke tidligere havde haft adgang til kommunens losseplads og fortalte, at de lokale politibetjente bliver forhindret i at tjekke indholdet af de lastbiler, som ankommer til lossepladsen om natten. Det er i sig selv ret alarmerende,« siger Margrete Auken og tilføjer:
»Det er ikke nogen enkel sag, for mafiaen har store interesser i skraldet, som for dem er mere indbringende end narko.«
Miljøkatastrofe
Forleden kunne det italienske ugemagasin L'espresso fortælle, at delegationen fra EU-parlamentets borgerklageudvalg fik en såkaldt »napolitansk pakke« under besøget. Udtrykket henviser til elektronikprodukter uden indmad, som napolitanske gadesælgere afsætter til intetanende turister. I dette tilfælde har de italienske myndigheder oplyst, at lossepladserne i Campania stadig har kapacitet til at modtage seks millioner tons affald. Det er ifølge L'espressos beregninger 30 procent mere end den reelle kapacitet, og så har myndighederne endda medregnet en planlagt losseplads, som er blevet droppet:
»En ægte napolitansk pakke med skrald i stedet for mursten.«
Den lemfældige håndtering af giftaffald og radioaktivt hospitalsaffald har været medvirkende til, at antallet af kræfttilfælde i de berørte områder er fordoblet i løbet af de sidste 10 år. Store jordarealer er så forgiftede, at de ikke længere kan opdyrkes, og man har konstateret et forhøjet dioxinindhold i den berømte bøffelmælksmozzarella fra Aversaprovinsen. EU-kommissionen har besluttet foreløbig at tilbageholde 135 millioner euro i udviklingsstøtte til renovationssektoren for perioden 2006-13:
»De havde regnet med, at midlerne ville blive frigivet, når vi havde besøgt området. Men vi agter at tage hånd om borgerne og deres fuldstændig berettigede protester mod de italienske myndigheders store svigt,« siger Margrete Auken.
På næste torsdag kommer det italienske affaldsproblem til debat i EU-parlamentet.


