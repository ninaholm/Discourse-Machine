David Miranda: ’De sagde, jeg røg i fængsel, hvis jeg ikke samarbejdede’
Samleveren til Guardian-journalisten Glenn Greenwald giver her sit første interview efter det ni timer lange forhør, han blev underkastet i Londons Heathrow Lufthavn
 
	Brasilianske David Miranda, da han mandag morgen endelig kom hjem til Rio de Janeiro efter at have været blevet afhørt i ni timer af britisk politi dagen forinden. Han blev hentet i lufthavnen af sin kæreste, den amerikanske journalist Glenn Greenwald (t.h.), som afslørede USA’s overvågningstjeneste NSA sammen med den tidligere ansatte i NSA Edward Snowden. Foto: Scanpix


 
	David Miranda – der lever sammen med Glenn Greenwald, journalisten bag de opsigtsvækkende artikler om Edward Snowden og USA’s masseovervågningsoperationer – beskylder nu Storbritannien for at have gjort sig skyldig i »totalt magtmisbrug« ved at tilbageholde og afhøre ham i næsten ni timer i Londons Heathrow Lufthavn. Alt sammen under henvisning til de britiske antiterrorlove.

	I sit første interview, siden han mandag vendte hjem til Rio de Janeiro, anklager Miranda de britiske myndigheder for have villet »lefle« for USA i deres forsøg på at skræmme ham og tvinge ham til at afsløre passwords til sin computer og mobiltelefon.

	»De blev ved med at true mig med i fængsel, hvis jeg ikke samarbejdede,« fortæller Miranda.

	»De behandlede mig, som om jeg var kriminel eller ude på at angribe Storbritannien ... Det var udmattende og frustrerende, men jeg vidste, at jeg ikke har gjort noget forkert.«

	Miranda, der er brasiliansk statsborger og bor sammen med Greenwald i Rio, blev tilbageholdt i det maksimale tidsrum, som er tilladt i henhold til bestemmelsen Schedule 7 i den britiske antiterrorlovgivning. Denne bestemmelse bemyndiger sikkerhedspolitiet i transitområder ved lufthavne, havne og grænseområder til at stoppe, inspicere og afhøre givne personer uden nærmere begrundelse.

	Under hele sin tilbageholdelse, fortæller Miranda, fik han på intet tidspunkt lov til at ringe til sin partner, som er uddannet jurist i USA. Ej heller fik han bistand fra nogen portugisisk tolk, trods løfter om det, og han var derfor henvist til at svare på spørgsmål på engelsk, som han ikke føler, han behersker helt.

	»Jeg var i et andet land med andre love i et lokale med syv agenter, der kom og gik og blev ved med at stille spørgsmål. Jeg troede, alt kunne ske. Jeg forestillede mig, at de ville holde på mig i meget lang tid,« siger han.

	Var skygget på forhånd

	Han var på vej tilbage fra Berlin, hvor han havde været kurér for en sending materiale mellem Greenwald og Laura Poitras, den amerikanske filmdokumentarist, der i et tæt parløb med Greenwald efterforsker historier relateret til de dokumenter, som den amerikanske whistleblower Edward Snowden har lækket til begge.

	Miranda blev pågrebet umiddelbart efter, hans British Airways-fly landede søndag morgen.

	»Det blev meddelt i flyet, at vi alle skulle have vores pas parat. Minuttet efter at jeg var trådt ud af flyet, blev jeg ført til et lille lokale med fire stole og fik taget fingeraftryk.«

	Hans bagage blev gennemsøgt, og han siger, at politiet konfiskerede en computer, to memorysticks, en ekstern harddisk og flere andre elektroniske enheder, herunder en spillekonsol samt to nyindkøbte ure og telefoner, der stadig var i emballagen og pakket ned i hans bagage.

	»De fik mig til at fortælle adgangskoderne til min computer og mobiltelefon,« siger Miranda.

	»De forklarede mig, at jeg skulle besvare alle deres spørgsmål og brugte hele tiden ordene ’fængsel’ og ’politistation’.«

	»Hvorfor de tilbageholdt mig, er indlysende. Det er, fordi jeg er Glenns partner. Fordi jeg tog til Berlin. Fordi Laura bor der. Så de tror, at jeg er et eller andet vigtigt forbindelsesled,« siger han.

	»Men den rolle har jeg ikke. Jeg kigger ikke på dokumenterne. Jeg ved ikke engang, om det er dokumenter, jeg bærer på. Det kan også have været noget til den film, Laura arbejder på.«

	Miranda fik at vide, at han blev tilbageholdt i henhold til den gældende antiterrorlov. Dog blev han på intet tidspunkt anklaget for at være terrorist eller have forbindelser til terrorister.

	’Totalt magtmisbrug’

	Derimod fik han at vide, at hvis hans forhørsledere efter ni timer måtte konkludere, at han ikke havde været samarbejdsvillig, ville han blive overført til en politistation og sat i fængsel.

	»Denne lov bør ikke administreres af politifolk. De bruger den bare til at få adgang til dokumenter og folk, som de ikke kan få fat på ad rettens vej eller via det juridiske system. Det er totalt magtmisbrug.«

	Han fik tilbudt en advokat og en kop vand, men sagde nej til begge dele, fordi han ikke havde tillid til myndighederne. Spørgsmålene blev ved med at komme – om Greenwald, Snowden, Poitras og et væld af andre tilsyneladende tilfældige emner.

	»De spurgte mig sågar ud om protesterne i Brasilien, om hvorfor folk var utilfredse, og hvem jeg kendte i regeringen,« siger Miranda.

	Han fik først noget at drikke – en cola fra en automat på gangen efter otte timer, og blev til sidst sat på fri fod en timer derefter. Af politiets journal fremgår, at han var tilbageholdt fra kl. 08.05 til 17.00.

	Ændret syn på USA og England

	Da han ikke umiddelbart kunne finde en flyafgang til Rio, forklarer Miranda, blev han af Heathrows politi eskorteret hen til paskontrollen, så han kunne komme ind i Storbritannien og vente der. »Det var latterligt.«

	»Først behandler de mig som terrormistænkt. Så er de klar til at sætte mig på fri fod i England.«

	Selv om han er overbevist om, at de britiske myndigheder kun pågreb ham for at tækkes USA, siger Miranda, at hans syn på Storbritannien har ændret sig fuldstændigt som følge af oplevelsen.

	»Jeg har venner i England, som jeg godt kan lide at besøge. Men man kan ikke tage til et land, hvor de tillader at misbruge frihedsberøvelse uden grund.«

	USA insisterer på ikke at være blevet inddraget i beslutningen om at tilbageholde Miranda, om end en regeringstalsmand medgiver, at man på forhånd var blevet tippet om aktionen af briterne.

	Den brasilianske regering har udtrykt alvorlig bekymring over den »uberettigede frihedsberøvelse«.

	Over telefonen fra parrets hjem i Tijuca-regnskoven i Rios sydlige del fortæller Miranda, at det føles »fantastisk« at være hjemme.

	»Det er virkelig godt at være her. Jeg følte, at åget blev taget af mine skuldre, så snart jeg kom tilbage. Brasilien føles meget sikker, meget sikker,« siger han.

	»Jeg vidste, at mit land ville beskytte mig. Og jeg stoler på min mand og vidste, at han ville gøre alt for at hjælpe mig.«

© The Guardian og Information
	Oversat af Niels Ivar Larsen

