Erdogan betaler en høj politisk pris
Tyrkiet er delt i to uforsonlige lejre, hvor myndigheder og medier forfølger den ’sekulære’ halvdel med arrestationer og smædekampagner. Imens falder partiet AKP’s popularitet


 
	Gadekampene i Tyrkiet døde tirsdag hen efter mandagens sammenstød mellem politi og aktivister fra to venstreorienterede fagforeninger, der fik den tyrkiske vicepremierminister Bülent Arinç til at true med at indsætte militæret i bekæmpelsen af uroligheder, hvis ’politi-indsatsen ikke er tilstrækkelig’. Men nok så betænkeligt for det politiske klima angreb tilhængere af premierminister Recep Tayyip Erdogan mandag protestaktivister med slagord som »den hånd, der angriber politiet, skal brækkes«. Efter flere voldelige episoder blev aktivister via sociale medier opfordret til at holde sig inden døre, idet »AKP-pøbelen er løs«, som det hed i en tweet med henvisning til Erdogans gentagne trusler om at sende sine folk på gaden.

	Men én mand gik ikke hjem – performancekunstneren Erdem Gündüz stillede sig mandag kl. 18 op midt på Taksim-pladsen med ansigtet vendt mod det (af Erdogan) nedrivningstruede operahus, Atatürk Kulturcenter, og blev stående i otte timer. Efterhånden fik han selskab af andre, der stod stille i en ulydighedsaktion, som hurtigt blev døbt duran adam (stående mand), og som det tyrkiske politi afbrød efter otte timer, klokken to tirsdag morgen. De fleste duran adam gik hjem, men to endte på stationen, fordi de nægtede at flytte sig. I løbet af i går eftermiddag vendte de ’stående mænd’ tilbage – nu i flere hundreder.

	Tyrkisk politi anholdt tirsdag morgen mere end 100 medlemmer af et marxistisk-leninistisk kommunistparti. De blev hentet på deres hjemmeadresser i Istanbul, Ankara, Izmir og Eskisehir. Ifølge den tyrkiske indenrigsminister, Muammer Güler, var »operationen rettet mod (parti-)medlemmer, der deltog i Gezi Park-demonstrationerne, men som har været under efterforskning i et år«. Men ifølge Istanbul-journalist og aktivist Ceyda Karan, skal anholdelserne ses som led i »en heksejagt, som myndighederne har indledt mod AKP-regeringens kritikere, og som ikke omfatter anholdelser, men en mediekampagne mod regeringens kritikere«. Ceyda Karan blev selv hængt ud som ’terrorist’ og ’propagandist’ i en regeringsvenlig avis, da hun sendte en twitter med et manipuleret foto vendt mod premierminister Erdogans massemøde søndag, hvor han talte til 150.000 tilhængere samtidig med, at politiet ryddede Gezi Park og Taksim-pladsen med vandkanoner og tåregas.

	»Jeg opdagede, at billedet, jeg havde videresendt, var manipuleret i photoshop, og sendte straks en rettelse med en beklagelse«, siger Ceyda Karan, »men det nævnes ikke med et ord i den hadeartikel, jeg er offer for. Og jeg er ikke den eneste, der hænges ud – alle kommentatorer og journalister, der har skrevet imod premierministeren, er på deres sorte liste.«

	Faldende vælgertilslutning

	Menneskeretsorganisationen, Human Rights Watch, protesterede i en udtalelse tirsdag mod det tyrkiske politis »vilkårlige arrestationer« og den brutale nedkæmpelse af demonstrationerne med »brugen af tåregas, der viste en farlig foragt for liv og velfærd af demonstranter og sagesløse.«

	Mange demonstranter har fået førstegradsforbrændinger efter kontakt med flydende tåregas i de vandkanoner, politiet har sat ind mod protesterne.

	Erdogan holdt fredag et møde med repræsentanter for aktivisterne, hvor han til gengæld for, at protesterne skulle ophøre, indvilgede i at afvente en domstolskendelse om fjernelsen af Gezi Parks træer til fordel for et planlagt butiksbyggeri, hvorefter han ville lægge projektet ud til folkeafstemning. Aktivisterne ville ifølge avisen Milliyets kommentator, Kadri Gürsel, flytte deres telte søndag, men beholde et symbolsk protesttelt, indtil der kom en afgørelse, Men allerede lørdag ryddede politiet parken Taksim-pladsen med pebergas, vandkanoner og gummikugler.

	Den politiske pris er et fald i tilslutningen til Erdogans AKP-parti til under 30 procent af vælgerne ifølge en måling i avisen Vatan– det ringeste siden partiets første valgsejr i 2002 med 35 procent. Avisen Zamans måling viser 35 pct. tilslutning (mod 50 pct. ved valget i 2011) og i en større vælgerundersøgelse synes halvdelen af vælgerne, at AKP bevæger sig mod »totalitær og undertrykkende regeringsførelse«. Urolighederne har indtil nu koste fire dræbte og 7.500 sårede.

