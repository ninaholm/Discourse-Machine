Tålt ophold på vej til menneskeretsdomstolen
Den første sag om tålt ophold i Danmark er på vej til Den Europæiske Menneskerettighedsdomstol


 Uanset i hvilken form lovforslaget om at stramme reglerne for udlændinge på tålt ophold bliver vedtaget, så står den første advokat klar til at køre en sag ved Den Europæiske Menneskerettighedsdomstol. 
Advokat Marianne Vølund oplyser, at det drejer sig om den 36-årige Elias, der fik halvandet års fængsel og en udvisningsdom for at have været med til at advare pusherne på Christiania, når politiet holdt razziaer. Elias, der er blandt de 18 udlændinge, der i dag lever på tålt ophold i Danmark, kan ifølge udlændigemyndighederne ikke udvises til Iran, fordi han risikerer at blive forfulgt.
Urimelig dobbeltstraf
"Udvisningsdommen er helt urimelig, og at en person som ham er på tålt ophold er helt grotesk og i strid med menneskeretskonventionen. Han har afsonet en straf på halvandet års fængsel for at stå vagt på Christiania, og man kan altså ikke sige, at han er til fare for statens sikkerhed eller for nogle borgere i Danmark," siger hans advokat Marianne Vølund.
"Det er urimeligt at give ham en tillægsstraf oven i, som kan gå hen og blive livsvarig," siger Marianne Vølund med henvisning til, at det formentlig aldrig vil blive sikkert for Elias at vende tilbage til Iran. 
 For at køre videre til menneskeretsdomstolen skal sagen være afprøvet ved alle danske retsinstanser.
"Vi kan vælge at få prøvet selve udvisningsdommen. Men vi kan også prøve selve spørgsmålet om tålt ophold. Altså om man kan give dem alle disse restriktioner som opholds- og meldepligt, uden mulighed for at arbejde og så videre," siger Marianne Vølund. 
Resultatet kan ifølge Marianne Vølund blive, at enten en dansk domstol eller menneskeretsdomstolen kommer frem til, at den foreslåede opholdspligt i Sandholm ikke stemmer overens med proportionalitetsprincippet - altså at forbrydelsen ikke står mål med straffen - og at det er i strid med menneskerettighederne. 
Det er byggefirmaet Logik & Co på Nørrebro i København, der betaler for Elias' sag. Elias var tidligere ansat i firmaet, men da personer på tålt ophold ikke må arbejde, er han nu i ulønnet praktik der. 
Det kan tage flere år før sagen er slut, og Venstres udlændingeordfører, Karen Ellemann er ikke umiddelbart bekymret over udsigten til en sag ved menneskeretsdomstolen:
"Jeg har tillid til, at lovforslaget er i overensstemmelse med både den danske grundlov og internationale konventioner. Men skulle det vise sig alligevel ikke at være tilfældet, må vi tage den derfra." 
Ritzau

