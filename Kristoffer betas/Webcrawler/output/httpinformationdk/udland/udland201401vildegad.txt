Vilde gadekampe uden plan i Kijev
Ukrainerne er skuffede, da oppositionen ingen plan har for fremtiden. Diktaturlove, der forbyder protest er Putins værk
 
	Der har længe ulmet en utilfredshed med stilstanden i protestbevægelsen. De nye love fik søndag igen hundredtusindvis på gaden i Kijev – mange med kasseroller og spande på hovedet i protest mod det nye hjelmforbud. Foto: Scanpix


 
	Larmen er intens. Ved Dynamo Kijevs stadion slår aktivister taktfast grundtonen an på olietønder, krigstrommer.

	Kampklædt politi gemmer sig bag flere rækker af politibusser og militærlastbiler, parkeret hen over Grushevskij-gaden, der fører op til regeringsbygningen, præsidentpaladset og parlamentet.

	Politistyrkerne er udsat for et spredt, men vedholdende bombardement af ituslåede fortovsfliser og molotovcocktails. Angrebet er ujævnt, fordi kasteskyts’ne først må brydes med lange metalstænger, der hamres ned i fortovet; hvorefter de halve fliser bringes frem til frontzonen af to menneskekæder.

	Politiet svarer igen med gummikugler, chokbomber og tåregas, der i bølger tvinger de ca. 10.000 til at stramme tørklæder og støjmasker og sætte sig på hug.

	Dette var søndag aften rundt hjørnet fra den fredelige protest på Maidan, Uafhængighedspladsen, på kanten af det skovklædte bakkedrag, der ligger mellem centrum og Dnepr-floden.

	Tusinder følger gadekampene oppe fra bakken og hepper på aktivisterne. En af aktivisterne, Valerij, er klædt som baseballspiller med metalgitter for ansigtet. Han tager en pause efter mange timers gadekampe:

	»Ja, vi har ikke har kunnet trænge igennem politiets linje. Men de har jo forbudt fredelige protester, så vi har ikke noget andet valg end at kæmpe. Og det her er kun begyndelsen. Det ender slet ikke her!« siger Valerij og indrømmer, at det er skidt, at ingen har en plan. Han er far til to børn.

	Diktaturlove

	Valerij henviser til, hvad han kalder »diktaturlove«, som regeringssiden i Ukraines parlament gennemtrumfede i sidste uge i en række af lynhåndsoprækninger uden om det normale afstemningssystem, som oppositionen yderst behændigt blev beskyldt for at have saboteret.

	Der gik kun fire sekunder fra der blev sagt »stem« til det blev annonceret, at samtlige medlemmer af det snævre regeringsflertal på 235 ud af 450 havde stemt for. Fotografier viser, at der kun var ca. 150 stemmer for lovene, der stærkt vil indskrænke ytring-, presse- og forsamlingsfrihederne, indføre censur på internettet og efter russisk model gøre det næsten umuligt for ngo’er at operere i Ukraine. Regeringen indrømmer, at lovene er målrettet til at forhindre protestbevægelser. Op til søndagens massemøde var stemningen derfor trykket og galgenhumoristisk:

	»Ha, jeg står til over 15 år bag tremmer. Vi var fra begyndelsen klar over, hvilket banditstyre, vi stod overfor. Det er derfor, vi er her på gaden i to måneder nu. Det er kun jer vesterlændinge, der stadig kan overraskes,« som kunstneren Andrij Ermolenko ironiserede på Maidan.

	Der har længe ulmet en utilfredshed med stilstanden i protestbevægelsen. De nye love fik søndag igen hundredtusindvis på gaden i Kijev – mange med kasseroller og spande på hovedet i protest mod det nye hjelmforbud.

	Putins værk for milliardlån

	Skuffelsen var derfor hørbar i mængden, da oppositionslederne endnu engang ikke kunne præsentere en konkret slagplan for, hvordan protesterne skulle bringe Janukovitj i knæ.

	»Det er nu heller ikke så nemt for et underkuet folk at gøre oprør,« forsøgte den midaldrende demonstrant Igor Djetkovskij sig og fortsætter:

	»Lykkedes det måske tyskerne at gøre op med Hitler uden hjælp udefra? Fik libyerne ikke hjælp mod Gadaffi? Vi skal have USA på banen. Vi er trætte af EU’s evindelige snak. Hvis bare det var en republikaner, der var præsident, så ville Putin ikke kunne bestemme her!«

	Igor henviser til, at mange ser diktaturlovene som Putins værk, som en hemmelig del af aftalen, der i december gav Ukraines styre 15 mia. dollar i overlevelseslån fra Rusland.

	Såvel Igor som menneskemængden tørstede efter handling. Der var ingen hævede miner, da kolonner af unge kampberedte fra en voksende gruppe af radikale nationalister med navnet Højre Sektor klokken 16 marcherede af fra Maidan hen til politiets linje og sammen med fodboldbøller forsøgte at trænge op til parlamentet, mens oppositionslederne miskrediterede sig selv ved at opfordre til ro.

	Som Valerij sagde det:

	»Vi er vrede. Vi er blevet undsagt af vores egne ledere. Nu har vi i det mindste tvunget Janukovitj til forhandling.«

	Bagved ham stod politibusser i flammer.

	Mandag fortsætter kampene og politiet er trængt. Aktivisten Vasja siger:

	»Det er en krig, det her. Vi har fået nok. Vi bliver ved til den bitre ende.«

	Imens nikker en ældre dame og hjælper de unge med at samle flisesten. Der er bygget en katapult, der skal sende bomber med afføring ind over politiet.

	Mindst 12 journalister er såret af politiets chokbomber og gummikugler i flere tilfælde skød politiet målrettet efter pressefolkene.

