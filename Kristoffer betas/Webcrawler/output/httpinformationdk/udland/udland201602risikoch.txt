Risiko for choknederlag til Clinton i Nevada
Ti dage efter Bernie Sanders’ overraskende sejr i New Hampshire er situationen inden partivalget i aften i Nevada pludselig vendt på hovedet. Sanders vælter i opmærksomhed og penge fra små bidragsydere. Clinton er ikke længere storfavorit


 Afroamerikanske og spansktalende vælgere skulle efter planen have tjent som Hillary Clintons ’brandmur’ mod Bernie Sanders oprørsbevægelse under demokraternes partivalg i bjergstaten Nevada, der holdes her til aften.
Men efter Sanders’ choksejr i New Hampshire i sidste uge, hvor senatoren fra Vermont besejrede Clinton med 22 procentpoint, har han fået så god vind i sejlene, at ingen tør udelukke en ny overraskelse.
Meningsmålinger er notorisk upålidelige i en delstat som Nevada, hvor folk konstant flytter ind og ud, og afstemningen finder sted på partimøder i bl.a. hoteller og spillehuse, og det ydermere er svært at forudsige, hvem der møder frem, og især om hårdtarbejdende immigranter fra Mexico har tid.
Indtil for et par måneder siden gav sonderinger et stærkt forspring til Clinton på 30-40 points. Den seneste måling viser uafgjort mellem de to kandidater.
Bill og Hillary Clinton anså indtil for nylig Nevada som en sikker delstat. Siden parrets start i politik har de stiftet tætte forbindelser til det demokratiske partiapparat såvel som fagforeninger og organisationer, der repræsenterer latinoer og sorte i bjergstaten.
Kritik af Wall Street
Under den berømte valgkamp i 2008 vandt Hillary Clinton da også partivalget i Nevada, selv om Barack Obama faktisk scorede flere delegerede i kraft af nogle snørklede fordelingsregler.
Dengang fik Obama officiel opbakning fra Nevadas største fagforbund, Culinary Workers Union, der med sine 37.000 medlemmer i fødevareindustrien har en betydelig politisk indflydelse i den befolkningsrige egn omkring spillebyen Las Vegas. Men denne gang har fagforbundet overraskende valgt at forholde sig neutralt i dysten mellem Clinton og Sanders.
For Clinton kan det blive en hurdle, fordi så mange medlemmer er latinoer og sorte, der er bekendt med hendes og Bill Clintons arbejde på vegne af mindretal, mens Bernie Sanders er et næsten ubeskrevet blad.
Sanders’ fordele i Nevada er først blevet tydelige i de sidste par uger og dage. Ifølge en reporter fra webavisen Politico.com besøgte senatoren allerede Las Vegas i efteråret og vinteren 2014 – ni måneder før sin opstilling – og holdt populære taler om økonomisk uretfærdighed.
Temaet ramte plet i den stat, der sammen med Florida blev hårdest ramt af finanskrisen i 2007 og den efterfølgende økonomiske recession. Det største problem i begge stater var ejendomslån finansieret med usikre obligationer udstedt af børsfirmaer på Wall Street.
Efter børskrakket faldt værdien af folks boliger i Nevada drastisk. En husejer interviewet af Politico.com havde købt hus lige før krisen til 250.000 dollar, og pludselig var det kun 150.000 dollar værd, mens han mistede sit job. Mange indbyggere måtte sælge ud og bide tabet i sig; nogle flyttede fra Nevada.
Bernie Sanders’ kritik af Wall Street vækker genklang hos disse vælgere. Og sorte og latinoer har været lige så berørt af ejendomskrisen og er lige så negativt indstillet over for de store banker og børsmæglerne på Wall Street som hvide indbyggere i Las Vegas og den næststørste by, Reno, i nordvestlige Nevada.
Vermont-senatoren har en anden og betydningsfuld fordel – masser af penge og politisk fremdrift efter sejren i New Hampshire.
I sidste kvartal af 2015 rejste han flere penge end Hillary Clinton. Dagen efter hans choksejr i New Hampshire flød 6,5 mio. dollar ind i Sanders’ kasse fra bidragydere, der ofte kun giver fem eller 10 dollar ad gangen. Sanders accepterer hverken bidrag fra Wall Street eller store koncerner. Han har desuden afvist politiske støttekomitéer finansieret af demokratiske donorer, dog billiger han en komité oprettet af sygeplejernes fagforening, der formelt opererer uafhængigt af hans kampagne.
Fordelen ved denne model er, at Sanders’ kampagne konstant kan vende tilbage til millioner af små bidragsydere, der er langt fra at støde imod det maksimale beløb, som det enkelte individ ifølge kampagnefinansieringsloven må give til en præsidentkandidat.
Resultatet er, at Bernie Sanders kampagne nu råder over flere midler end Hillary Clinton, om end flere støttekomiteer styret af rige demokratiske donorer samt komitéer forbundet til partiaparatet i Washington betaler for tv-reklamer, der promoverer hendes kandidatur.
I Nevada betyder Sanders’ finansielle fordel, at han har brugt dobbelt så mange penge på reklamer i medierne og på internettet. I løbet af kort tid har han også opbygget en lønnet medarbejderskare på 100 mand og 12 kontorer i Nevada – flere end Hillary Clintons, hvis tropper startede deres feltarbejde for to år siden.

