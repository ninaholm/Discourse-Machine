Regimet slår hårdt ned i Syrien
Mange dræbte efter demonstrationer på Martyrernes dag i flere byer i Syrien — nu også nær Damaskus og i de kurdiske områder


 Beirut— Arabernes opstand mod deres autoritære regimer er kommet til Syrien for at blive. Og i lang tid. Efter tredje fredag med dræbte efter uroligheder i Damaskus og flere provinsbyer, synes præsident Bashar al-Assads regime besluttet på at kontrollere situationen med skarp ammunition. Igen i går åbnede sikkerhedsstyrker ild mod de aktionerende efter fredagsbønnen.
Det bliver op ad bakke for den syriske opposition, der demonstrerer for ophævelse af den kroniske undtagelsestilstand, frihed til dannelse af politiske partier og retten til at ytre sig uden risiko for sikkerhedstjenesternes overvågning og vilkårlige arrestationer. Men den syriske præsident, der har brystet sig af at være »på bølgelængde med folket« og erkendt, at der er behov for reformer, har nu skruet bissen på.
I går meldte BBC om 10 dræbte demonstranter i Douma, en forstad til Damaskus, efter at civilklædte sikkerhedsfolk åbnede ild, bl.a. fra hustage. Regimet synes besluttet på at slå hårdt ned på tilløb til uro. Et øjenvidne i Damaskus, som Information talte med, beskrev den gamle bydel med den historiske Ummayademoské som 'pakket ind i jern'.
Knipler under jakken
»Det sværmer med sikkerhedsfolk overalt i byen. På Martyrpladsen (i den centrale bydel,
red.) er sortklædte mænd opmarcheret med knipler under jakkerne og syriske flag vajer overalt,« sagde vidnet. På spørgsmålet om, at 10 er meldt dræbte i Douma, lød svaret: »Så vidt, jeg har hørt, er det kun fire.«
Douma er hjemsted for Damaskus' traditionelle kamelmarked, og mere 'stammebetonet', som vidnet udtrykker det.
»De er mere simple og direkte derude. Det indre Damaskus er nok det sidste sted, hvor uroen udarter i gadekampe.«
En kvinde i en Damaskus-moské, hvis døre var blokeret af sikkerhedsstyrker udenfor, sagde i mobiltelefon til BBC, at »de har busser, der skal køre os væk, men alt hvad vi beder om er, at de løslader dem, de har anholdt«. Da hun og de øvrige fredagsbøndeltagere kom ud, blev de gennembanket af civilklædte med knipler.
En anonym mand i den sydlige by, Dara'a talte ligeledes med en BBC-reporter, der blev ved med at spørge ham om demonstranternes konkrete krav. Hvad ville de helt jordnært opnå?
»Frihed,« svarede manden, og igen: »Vi ønsker kun frihed for alle.«
Han kom det ikke nærmere. Tusinder i Dara'as gader blev ifølge vidner spredt med 'gas' — ikke kun tåregas, men gas, der 'lammer musklerne', hvilket tyder på anvendelse af nervegas.
Ingen reformhastværk
Torsdagen kom en meddelelse om, at regimet vil 'studere' undtagelsestilstanden (der sanktionerer anholdelser uden domstolsprocedure) med henblik på dens ophævelse. Styret har tydeligvis lært af begivenhederne i Syriens nabolag, og har besluttet at sætte hårdt mod hårdt fremfor, som i andre lande, at række ud til oppositionen med delvise indrømmelser, der kommer for sent og er for utilstrækkelige.
Uroen har foreløbig kostet mindst 75 personer livet — styret siger 30 dræbte, oppositionskilder siger mere end 160, og tallet 75 baserer sig på Amnesty Internationals opgørelser. Med Douma, hvor sikkerhedsstyrker brugte tåregas og vandkanoner, er urolighederne rykket tættere på hovedstaden. Regimet har tilsyneladende en planlagt procedure for sin strategi. Snigskytter på hustagene fulgte mønsteret for en uge siden i kystbyen Latakia, der også i går var centrum for demonstrationer. Ifølge de statskontrollerede medier er der tale om 'bevæbnede bander', der vil undergrave sikkerheden i landet, og altså ikke har noget med staten at gøre. Bashar al-Assads gennemgående tema er, at Syrien er offer for en sammensværgelse 'fra lande både tæt på os og fjernt fra os' — underforstået Israel og USA. Det er endvidere sikret, at uroen ikke dækkes af uafhængige medier. I går var de få udenlandske journalister i Syrien beordret til at blive i hovedstaden. Journalister, der har forsøgt at komme ind i landet, er sendt tilbage, og observatører fra internationale ngo'er som f.eks. International Crisis Group, er blevet udvist. I de nordøstlige kurdiske områder demonstrerede godt 2.000 aktivister med slagord som: »ikke kurdisk, ikke arabisk, men syrisk frihed«.
Kurderne i Syrien, der har været på kant med regimet i flere år, har hidtil vendt ryggen til oppositionen i mistillid til, at den også talte deres sag.


