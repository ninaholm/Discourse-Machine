EU bør ’dele udgifterne snarere end flygtningene’
EU-Tyrkiet-aftalen vil kræve, at EU tager imod det samme antal flygtninge direkte fra Tyrkiet, som sendes retur til landet. Men flere EU-lande er imod. En løsning er at dele udgifterne, og betale ’en koalition af villige’ for at tage imod flygtninge, mener iagttagere
Professor i international økonomi Sebastian Dullien foreslår, at EU opretter en ’flygtningeunion’, som alle EU-lande betaler ind til – f.eks. gennem en ekstraskat på brændstof – og som kompenserer lande for at tage imod flygtninge.


 Den aftale, som Tyrkiet og EU i øjeblikket forsøger at nå til enighed om, kan potentielt stoppe den irregulære migration, hvis dem, der ankommer til græske øer med båd, bliver sendt retur til gengæld for, at EU tager flygtninge direkte fra lejre i Tyrkiet.
Men tilbage står unionen med et problem, den endnu ikke har været i stand til at løse: Hvordan landene fordeler de flygtninge, de med aftalen accepterer at tage imod. Den ungarske præsident Victor Orban har allerede sagt, at han modsætter sig enhver form for genhusning.
Men der er en løsning, mener professor i international økonomi Sebastian Dullien, der dels underviser på HTW Berlin, dels er senioranalytiker i tænketanken European Council on Foreign Relations (ECFR).
Han foreslår, at EU opretter en ’flygtningeunion’, som alle EU-lande betaler ind til – f.eks. gennem en ekstraskat på brændstof – og som kompenserer lande for at tage imod flygtninge.
»Vi kan skabe en flygtningeunion – på samme måde, som vi skabte en bankunion – som vil organisere og betale lande fra en fælles fond for at modtage flygtninge. Ideen med en flygtningeunion er, at du kan vælge at betale, men undlade at tage imod flygtninge,« sagde Dullien i en debat med kolleger og inviterede gæster i tænketankens kontor i London i sidste uge, altså før aftaleudspillet.
