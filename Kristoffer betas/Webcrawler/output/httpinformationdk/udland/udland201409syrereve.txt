Syrere vender hjem trods krig
Flere end 20.000 flygtninge er alene over sommeren rejst tilbage til Syrien fra nabolandet Jordan. Krigen raser fortsat i Syrien, hvor Islamisk Stat vinder fodfæste, men syrerne længes efter deres tidligere liv. FN advarer mod hjemrejserne
Ifølge FN’s Flygtningehøj-kommissariat er flere end 20.000 syriske flygtninge over sommeren vendt tilbage til Syrien fra Jordan. Mange kommer fra Za’atari-lejren (billedet), der huser over 100.000 flygtninge.


 Marwan slår vredt i luften med sin støvede kasket. I hans solbrændte ansigt med de hvide skægstubbe kniber øjnene sig sammen til to sprækker.
»Jeg ved godt, der er en risiko ved at vende hjem, men jeg er ligeglad. Måske kommer jeg hjem, måske ikke. Jeg tager chancen,« siger han.
Marwans hjem er Syrien. Men de seneste to år har han levet i Jordan, både i den enorme Za’atari-flygtningelejr og i byen Irbid tæt ved den jordansk-syriske grænse.
»Jeg kan ikke klare at være i Jordan mere. At leve som flygtning bliver hårdere for hver dag, så selv om der er krig i Syrien, er det bedre end at leve her. Mit hus i Syrien er smadret, men jeg vil finde et nyt sted. Jeg vil have et andet liv end det, jeg har her.«
Tusindvis af syrere har det på samme måde som Marwan. De vil hjem til Syrien. Ifølge tal, som Information har fået fra FN’s Flygtningehøjkommissariat, UNHCR, er i gennemsnit 220 syrere hver dag i maj, juni og juli rejst tilbage til Syrien fra Jordan. Det svarer til flere end 20.000 flygtninge. Det præcise antal hjemrejsende fra også Libanon og Tyrkiet, som tilsammen har modtaget to millioner syriske flygtninge, er uvist, men antallet løber også her op i tusinder.
Fællesnævneren for de syrere, der rejser hjem, er ønsket om at vende tilbage til en form for normalitet, fortæller Gavin White, talsmand for UNHCR i Za’atari-lejren.
»Syriske flygtninge er rejst hjem siden begyndelsen af krigen, men i løbet af de seneste måneder har vi oplevet, at flere familier vender hjem, hvor det tidligere primært var enlige mænd. Familierne tager tilbage af flere årsager, blandt andet økonomiske, men en hovedårsag er genforening. Mange familier har i lang tid været adskilte, fordi mændene er blevet i Syrien, mens kvinderne og børnene er flygtet. Nu vil de genforenes med deres elskede.«
Islamistisk fremmarch
Hjemrejserne skal ses i lyset af, at situationen i Syrien fortsat er voldsomt usikker og tilmed ser ud til at forværres. For nylig oplyste FN’s menneskerettighedschef, Navi Pillay, at dødstallet i den syriske krig rundede 191.000 i april og dermed nu sandsynligvis har passeret 200.000 ofre.
Læg dertil, at den brutale bevægelse Islamisk Stat, IS, har erobret og fortsat erobrer store områder i både Syrien og Irak (Jordan ligger syd for Syrien, red.). Islamisterne spreder frygt ved massehenrettelser og forfølgelse af religiøse mindretal, og i de seneste uger har det skabt forfærdelse verden over, efter at bevægelsen har offentliggjort to videoer, hvor en IS-kriger skærer hovedet af de kidnappede amerikanske journalist James Foley og Steven Sotloff.
Henrettelserne foregik sandsynligvis i Syrien og illustrerer på skræmmende vis den handlefrihed, som Islamisk Stat har tilkæmpet sig. Det momentum, som Assad-hæren havde oparbejdet omkring foråret 2013 med støtte fra libanesiske Hizbollah-styrker, russiske våben, irakiske militssoldater og op imod 80.000 iranske tropper, ser ud til at ebbe ud i takt med, at IS opbygger større og større muskelkraft.
I nabolandet Jordan er de syriske flygtninge klar over usikkerheden ved at rejse hjem, men de er villige til at tage chancen, for de orker ikke længere en passiv tilværelse, hvor mad og minimal indtjening leveres af UNHCR. De flygter trods truslen fra IS i Syrien. En af dem er 30-årige Hani. En flimrende varm formiddag er han og Marwan to ud af omkring 100 syriske flygtninge, som venter ved en vej i udkanten af Jordans Za’atari-flygtningelejr.
Lejren huser omkring 100.000 syriske flygtninge, og herfra fragter jordanske sikkerhedsmyndigheder syrere tilbage til Syrien. Hvad enten syrerne bor i lejren eller udenfor, skal de registrere sig i lejren for at komme hjem til Syrien. Under åben himmel venter syrerne på de busser, som de jordanske myndigheder stiller til rådighed. Hani har medbragt en hvid plastikpose med sine få ejendele. Hans kone og to børn er allerede rejst tilbage.
»Min familie er i Syrien nu, så jeg vil hjem ligegyldigt hvad. Der er efterhånden lidt mere fredeligt i vores område (i Syrien, red.), så jeg vil hjem og arbejde. Som mand bør man arbejde, og her i Za’atari er der intet andet at lave end at sove og spise,« fortæller han.
Tur-retur forbudt
Før Syrien-krigen brød ud i foråret 2011, arbejdede Hani i byggebranchen og rejste jævnligt til Libanon på kortvarige kontrakter. Han ejede et 100 kvadratmeter stort hus. Det var et godt liv, mindes han.
Mens både Hani og Marwan er fast besluttede på at vende hjem til Syrien og blive dér, har andre af de ventende en både og-holdning til hjemrejsen. Eksempelvis lille, tætte Amira, som sidder overskrævs på sin bagage på ørkenjorden.
»Jeg har familie i Syrien, en person er meget syg, jeg er bekymret for dem. Jeg vil have dem med her til Jordan. Jeg er nødt til at prøve,« siger hun.
Men forsøget kan meget vel ende med at være forgæves. Når en syrisk flygtning frivilligt er rejst ud af Jordan, har vedkommende ikke længere ret til at komme tilbage. Sådan har de jordanske myndigheder opstillet reglerne, og de står stejlt på dem efter at have modtaget flere end 600.000 syriske flygtninge.
Myndighederne gør intet for at forhindre syrerne i at rejse hjem, for syriske flygtninge kommer også fortsat ind i landet, og både det jordanske sundhedssystem og arbejdsmarked samt landets vandressourcer vakler under det store antal flygtninge. Det er tæt på umuligt at få myndighedspersoner til at sige det direkte – og slet ikke til citat – men der er ingen tvivl om, at Jordan hilser det velkomment, at syrerne begynder at rejse hjem.
Om gud vil
I Za’atari-lejren forsøger UNHCR’s protection teams at gøre de ventende syrere opmærksomme på de jordanske hjemsendelsesregler. Flere medarbejdere går rundt blandt syrerne og forklarer igen og igen, at man ikke kan rejse frem og tilbage mellem Syrien og Jordan. Men lydhørheden er blandet, og syrernes gentagne svar, »inshallah« (om gud vil), indikerer, at UNHCR-medarbejdernes advarsler ikke nødvendigvis efterleves.
Gavin White fra UNHCR forklarer:
»De jordanske myndigheder står for hjemrejserne og har for nylig indført en strengere return policy. For at sikre, at flygtningene træffer en velovervejet afgørelse, tilbyder vi dem rådgivning. Vi pointerer over for dem, at situationen i Syrien er utrolig farlig, at den hurtigt kan ændre sig, og at kvinder og børn risikerer at blive udnyttet. Vi er dybt bekymrede over hjemrejserne, og derfor understreger vi over for flygtningene, at UNHCR ikke kan beskytte dem, når de er taget af sted, for UNHCR er ikke involveret i hjemrejserne.«
Trods advarslerne insisterer også Shayma på at rejse hjem. Hendes hud er rynket, og kroppen er skrøbelig, men stemmen er skarp, da hun siger:
»Jeg er rejst frem og tilbage flere gange, og jeg ved godt, at jeg nok ikke kan komme tilbage denne gang. Og det er fint, for jeg vil blive i Syrien. Det er mit land, jeg elsker Syrien. Alt skal blive som før krigen. Inshallah.«
Syrerne i artiklen medvirker under opdigtede navne. Grundet UNHCR’s sikkerhedsprocedurer måtte syrerne ikke oplyse navne, ligesom billeder af ansigter ikke var tilladt

