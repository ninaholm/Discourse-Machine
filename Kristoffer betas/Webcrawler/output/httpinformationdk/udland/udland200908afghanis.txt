'Afghanistan er ikke Danmark'
Hvad er succeskriteriet for Afghanistan? Demokrati eller eliminering af terrortruslen fra Taleban og al-Qaeda? En sejr i Afghanistan er ligesom pornografi, mener Obamas rådgiver Richard Holbrooke: 'Man ved først, den er der, når man ser den'
Tidligere stabschef for Bill Clinton og leder af Obamas overgangsstab efter valgsejren i 2008, John Podesta (th.), var ordstyrer ved mødet i den amerikanske tænketank American Progress, hvor Obamas rådgiver for Afghanistan og Pakistan, Richard Holbrooke (tv.), fortalte om USA's nye strategi for Afghanistan.


 WASHINGTON - »Afghanistan bliver jo aldrig til en anden udgave af Danmark, hvis det er det, du spørger om.«
Så kort og brutalt udtrykker Richard Holbrookes seniorrådgiver, Barnett Rubin, USA's nye politik i Afghanistan, der skal til valgurnerne om seks dage. Den vestlige alliance har nedprioriteret kampen for menneskerettigheder og demokrati i Afghanistan og zoomer i stedet ind på de vestlige landes egne nationale sikkerhedsinteresser. Det fremgik tydeligt, da Information på et tætpakket debatmøde onsdag spurgte Barnett Rubin, der er en af USA's tungeste akademiske eksperter i afghansk politik, kultur og historie om, hvor amerikanernes engagement ligger i disse dage, når det gælder Afghanistan?
Et opfølgende spørgsmål om, hvorvidt menneskerettigheder for eksempelvis kvinder og børn overhovedet spiller en rolle for USA længere, fik følgende salut:
»Det er ikke korrekt, når du antyder, at vi har nedprioriteret demokratiets rolle. Det jeg siger er, at der nu, i modsætning til tidligere, er overensstemmelse mellem det, vi siger, og det vi gør. I stedet for at formulere højtflyvende abstrakte mål om at etablere et perfekt demokrati i et af verdens fattigste lande.«
Ugens bedste show
Budskabet blev afleveret på et  møde i tænketanken Center for American Progress, hvorfra »halvdelen af Obamas regering er hentet«, som en sikkerhedspolitisk rådgiver ironisk beskriver det. Mødet, der blev afholdt på det elegante hotel St. Regis lige nord for Det Hvide Hus, var pakket med alt, der kunne krybe og gå fra hovedstadens udenrigspolitiske elite, og var uden tvivl ugens bedste politiske show i den sommerferieramte by.
Ambassadør Richard Holbrooke havde udvalgt tænketanken som skueplads, da han for første gang præsenterede hele sit team af civile rådgivere fra alle dele af den amerikanske regering - fra bl.a. landbrug, bistand, forsvar, sikkerhed, kommunikation, kultur, historie og valgeksperter. Men det ville være synd at sige, at det omhyggeligt forberedte PR-show fik overbevist den kritiske forsamling af udenrigsjournalister, bloggere, politikere, efterretningsfolk og diplomater.
I sin indledning henviste Holbrooke til præsident Obamas erklæring den 27. marts i år. Her hedder det, at USA's mål er »at forstyrre, afvæbne og besejre al-Qaeda i Pakistan og Afghanistan og forhindre, at terroristerne vender tilbage til de to lande«. På den anden side understregede Holbrooke også vigtigheden af, at USA sætter ind med massiv civil bistand til landbrug, politistyrkerne og kommunikationen i landet. Flere tilhørere forsøgte derfor at få Holbrooke og hans eksperthold til at uddybe, hvad succeskriteriet for USA's tilstedeværelse i Afghanistan egentlig er.
Ordstyreren ved mødet, tænketankens grundlægger og leder, John Podesta, der er tidligere stabschef for Bill Clinton og leder af Obamas overgangsstab efter valgsejren i 2008, pressede flere gange Holbrooke. Kan USA f.eks. være tilfreds med en »svag afghansk stat, der har integreret dele af al-Qaeda og som samtidig kan stå for diskrete angreb på Taleban i Pakistan«, spurgte han.
Porno-testen
Men ambassadøren svarede, at det er svært at definere, hvornår amerikanerne kan erklære sig tilfredse:
»En sejr i Afghanistan, her må man bruge Højesterets-testen: man ved, den er der, når man ser den,« replicerede Holbrooke med et berømt citat, der fik den ekstremt tætpakkede forsamling til at gispe hørligt.
Få minutter efter lå hans muntre svar på Twitter i mange bloggede udgaver bl.a. Foreign Policy, Atlanta Monthly, alle de store aviser og The Nation; langt de fleste dybt kritiske over for et svar, der af analytikerne tolkedes som et tegn på, at regeringen ikke aner, hvad den foretager sig eller hvad målet med USA's tilstedeværelse og politik er på langt sigt.
Citatet stammer fra højesteretsdommer Potter Stewart, der i 1964 om et eventuelt forbud mod hard core pornografi versus den amerikanske forfatnings ret til ytringsfrihed sagde: »Om porno skal jeg begrænse mig til at sige, at man ved, at noget er det, når man ser det.«
Nye veje
En ting står dog klart efter mødet: Præsident Obama vil meget gerne sælge sin Afghanistan/Pakistan-politik som et afgørende nybrud i forhold til strategien under forgængeren, præsident Bush.
Tre vigtige delelementer er omfattende nye typer af investeringer.
For det første nævnte Richard Holbrooke og hans rådgivere, at destruktionen af opiumsmarker er standset. I stedet samarbejder amerikanerne med tidligere opiumsbønder og hjælper dem med at omlægge og opbygge et levedygtigt landbrug, der vil være hjørnestenen i en kommende afghansk økonomi.
For det andet skal den omfattende brug af amerikanske firmaer og konsulenter stoppes til fordel for anvendelsen af lokale afghanske virksomheder og organisationer. Som eksempel nævnte Holbrooke et hjælpeprogram for kvinder til en værdi af 35 millioner dollars, som Obama-regeringen havde flyttet fra et amerikansk konsulentfirma og overdraget til en afghansk NGO, der kører programmet videre med langt større succes. Holbrooke understregede også, at en velfungerende politistyrke er en helt afgørende forudsætning for, at landet i fremtiden kan hænge sammen.
Propagandakrig
En af Holbrookes kommunikationsrådgivere, Vikram Singh fra det amerikanske forsvarsministerium, tilføjede, at amerikanerne skal »blive meget bedre til at tænke som vore modstandere gør. Vi skal ind i kampen om kommunikationen med borgerne og hjælpe med at opbygge radiostationer og mobilsendenet, der kan tage konkurrencen op med den militante propaganda, som lige nu spredes til mange afghanere på landet. Et andet succeskriterium er at mindske de civile tabstal«, sagde han.
Ashley Bommer, en anden kommunikationsrådgiver, tilføjede, at det i kampen om de almindelige afghaneres gunst er vigtigt at holde sig for øje, at »vi taler om terroristerne mod befolkningen, ikke om terroristerne mod USA. Vi har at gøre med folk, der kontrollerer et stort antal radiostationer, men også benytter sig af CD-rommer, netvideoer og mobiltelefoner« når de fremviser halshugninger af uskyldige eller fremviser skolepiger, der er blevet blindet af syre. Det er vigtigt, at vi også benytter os af alle det 21. århundredes teknologiske muligheder og hjælper med at opbygge et nyt kommunikationsnet, der står til rådighed for de afghanske borgere,« sagde han.
Holbrooke, fremhævede desuden, at en ny regional sikkerhedsstrategi er afgørende for fremskridt i både Afghanistan og Pakistan. Både Ruslands eksisterende rolle samt Saudi Arabien, Egypten, Tyrkiet og De Forenede Arabiske Emirater er lande, der skal involveres.
På et spørgsmål om en mulig dialog med Iran svarede Holbrooke undvigende, at USA ikke er i en aktiv samtale med iranerne. »Iranerne er ikke en samtalepartner i dag«, men landet har i modsætning til tidligere »mulighed for at spille en konstruktiv rolle. Om iranerne vælger at spille en sådan rolle, kan vi endnu ikke vide«. Rådgiver Singh tilføjede, at Iran tidligere har spillet en rolle i den militære træning og forsyning af våben til Taleban, men at USA ikke ligger inde med oplysninger om, at iranerne spiller en sådan rolle i øjeblikket.


