Hollandske styrker trækkes ud af Afghanistan
2.000 hollandske soldater, der befinder sig i Afghanistan, vil blive trukket hjem efter planen. Spørgsmålet har netop sprængt den hollandske regering
Hollands premiereminister Jan Peter Balkenende ville fastholde soldater i Afghanistan, men endte med en opsigelse.


 Hollands premierminister, Jan Peter Balkenende, hvis regering blev sprængt tidligt lørdag på grund af landets militære engagement i Afghanistan, siger søndag, at han forventer, at de hollandske styrker forlader Afghanistan efter planen.
»Hvis ikke der træffes en anden beslutning, så sker det«, siger Balkenende til hollandsk tv om planen for at trække de 2.000 hollandske soldater hjem fra den afghanske Uruzgan-provins i august 2010. Den hollandske regering sprængtes lørdag, da Balkenendes kristelige demokrater og deres socialdemokratiske koalitionspartner, blev uenige om tidsplanen for tilbagetrækningen af de hollandske styrker fra Afghanistan.
Brug for hollandsk styrke
Disputsen opstod som følge af en Nato-forespørgsel fra generalsekretær Anders Fogh Rasmussen om at lade hollandske soldater blive i Afghanistan til 2011.
Asadullah Hamdam, guvenøren  i den afghanske provins Uruzgan, hvor den hollandske regering ligenu uddanner afghanske soldater, sagde igår til BBC:
»De hjælper vores sikkerhedsstyrker, og i mange distrikter samarbejder de med afghanske sikkerhedsstyrker om at bygge broer, skoler, veje og mange uddannelsesprojekter«, sagde Asadullah Hamdam.
Talsmand fra Nato, James Appathurai bekræftede dog, at afghanere ikke skal frygte den hollandske tilbagetrækning: »Nato vil yde støtte sålænge det er nødvendigt«.
Appel fra Anders Fogh
Knap 2.000 hollandske soldater har siden 2006 været udsendt til Uruzgan. Udsendelsen er allerede forlænget én gang i 2008, hvor ingen andre Nato-lande ville overtageden afghanske provins. Ved en afstemning i oktober 2009 besluttede den hollandske regering, at soldaternes udsendelse under ingen omstændigheder måtte forlænges til efter 2010. En afstemning, der  endnu ikke er endeligt vedtaget.
Da Natos generalsekretær Anders Fogh Rasmussen appellerede til at de hollandske soldater skulle forlænge deres mission i Afghanistan, tilsluttede Balkenendes kristendemokrater sig Natos opfordring.
Socialdemokraterns leder og finansminister i den hollandsk regering  krævede derefter, at Balkenende øjblikkeligt trak tilsagnet tilbage. Tidligt lørdag morgen sluttede 16 timers forhandlinger med, at socialdemokraterne trak sig ud af koalitionen. Derefter ringede premiereministeren ifølge BBC til dronning Beatrix og indgav sin egen og 25 ministres  opsigelse.
»Som leder af denne regering er jeg tvunget til at konstatere. at der ikke længere er nogen farbar vej frem for dette kabinet,« sagde Balkenende.
Netop nu sender USA  ekstra soldater til Afghanistan, og Nato beder forsvarsalliancens øvrige medlemmer gøre det samme. Samtidig er Nato-styrker midt i en stor offensiv mod Taliban i Marjah-området i Helmandprovinsen.
»En tilbagetrækning vil ødelægge hollændernes ry som en pålidelig partner, der kan og vil bidrage til vigtige militære missioner«, siger Edwin Bakker, seniorforsker ved Clingendael-instituttet i Haag, til Reuters.
Søndag udtalte Balkenende på vegne af kristendemokraterne så, at soldaterne forlader Afghanistan som aftalt i 2010 :»Hvis ikke der træffes en anden beslutning, så sker det,« sagde Balkenende til hollandsk tv. I dag indgiver Balkenende officielt sin opsigelse, hvorefter der forventes nyvalg i maj, cirka et år før tid.


