Advokat: Breivik inspirerer andre til terror

 Anders Behring Breivik i retten i den norske by Skien.


 Anders Behring Breivik skal ikke inspirere andre til at begå ekstreme handlinger fra sin celle.
Under gårsdagens retsmøde i Skien forsøger advokat for den norske stat Adele Matheson Mestad at påvise, hvordan den isolationsfængslede Anders Behring Breivik inspirerer andre til ekstreme handlinger.
»Breivik inspirerer i højreekstremistiske miljøer både i ord og handling. Hans egen radikalisering skete ved hjælp af internettet. Han har som udtalt mål at drive et netværk fra cellen. Man behøver bare én Breivik til at dræbe 77 mennesker. Statens opgave er at forhindre, at en ny Breivik inspireres af ham fra cellen,« lyder det fra advokaten.
Den 37-årige Breivik blev 24. august 2012 idømt 21 års forvaring for i juli 2011 at have skudt og dræbt 69 unge på øen Utøya og at stå bag en bombesprængning ved regeringshovedkvarteret i Oslo. I alt mistede 77 personer livet.
Nu har Breivik sagsøgt den norske stat for brud på menneskerettighederne, fordi han er utilfreds med sine afsoningsforhold. Retssagen kommer til at vare fire dage.
Ifølge Mestad må hensynet til samfundets sikkerhed veje tungere end hensynet til Breiviks eget ønske om at kommunikere med andre meningsfæller.
Mestad læste blandt andet højt fra en rapport fra Kriminalomsorgen om handlinger, som skal være inspireret af Breiviks angreb.
Her var der blandt andet eksempler på to mænd i England, som blev dømt for racistisk motiveret hærværk i 2012.
