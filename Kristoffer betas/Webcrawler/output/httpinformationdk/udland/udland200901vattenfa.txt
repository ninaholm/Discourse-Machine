Vattenfall tager et skridt væk fra kul i Danmark
Mere biomasse på tre danske kraftværker skal fjerne 1,5 ton CO2
Mere biomasse på tre danske kraftværker, blandt andet her på Fynsværket, skal fjerne 1,5 ton CO2.


 Det europæiske elselskab Vattenfall vil nedtrappe sit kulforbrug i Danmark. På de tre store kraftvarmeværker, som selskabet ejer her i landet - Amagerværket, Fynsværket og Nordjyllandsværket - skal kul delvis erstattes af halm, træpiller, flis og måske andre typer biobrændsler, så der i 2018 udledes 1,5 mio ton CO2 mindre end i dag. Til sammenligning var de samlede danske CO2-udledninger fra energiforbruget i 2007 på 52,6 ton.
"Det er vores mål at gøre elektricitet til et helt rent produkt, som kunderne kan bruge med god samvittighed, når det gælder den globale opvarmning," siger Hans von Uthmann, chef for Vattenfall i Norden.
Selskabet vil investere mere end fem milliarder kroner i ombygningen i de tre kraftværker, så de om knap 10 år samlet kan afbrænde 724.000 ton kul mindre end nu. Det svarer til en reduktion i kulforbruget på de danske Vattenfall-værker på 28,5 pct.
"Vi ved, det er realistisk at gøre vores produktion CO2-neutral indenfor en overskuelig fremtid," siger Vattenfall-chefen og henviser til selskabets ambition om at blive CO2-neutral i Norden i 2030 og i hele koncernen i 2050. Både vindmøller og en endnu eksperimentel teknologi til at opsamle og deponere kraftværkernes CO2 indgår i den strategi.
Skridtet ikke stort nok
Miljøorganisationen Greenpeace anerkender omstillingen af de tre kraftværker som et skridt i den rigtige retning.
"Det er okay. Blot skal man ikke tro, at det ikke længere er kulfyrede kraftværker. I 2018 vil de tre værker stadig anvende 69 pct. kul som brændsel, hvis man antager samme størrelse på elproduktionen som i dag. I Greenpeaces energiscenarie for Danmark peger vi på, hvordan kulforbruget herhjemme kan være godt og vel halveret i 2020," siger Tarjei Haaland, klima- og energimedarbejder hos Greenpeace.
Det statslige danske elselskab, DONG Energy, ejer 10 hjemlige kraftværker og har et kulforbrug, der er dobbelt så stort som Vattenfalls aktuelle.
DONG meddelte i øvrigt i går, at man nu opgiver opstilling af tre demonstrationsmøller ved Kyndbyværket og Masnedøværket.
"De centrale miljømyndigheders manglende lyst til at tilvejebringe det nødvendige plangrundlag har betydet, at teknikken i mellemtiden har udviklet sig og gjort lokationerne for små til test af fremtidens havmøller," siger Niels Bergh-Hansen, koncerndirektør i DONG Energy.


