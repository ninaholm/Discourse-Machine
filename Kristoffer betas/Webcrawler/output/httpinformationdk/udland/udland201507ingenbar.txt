Ingen bare baller i Nairobi
5.000 kenyaneres anti-homoseksuelle nøgenmarch blev aflyst lige før start, da præsident Barack Obama i går besøgte Kenya


 De blev taget med bukserne oppe. Få timer inden 5.000 kenyanere i går skulle smide klunset i en to dage lang nøgendemonstration imod homoseksuelle, blev arrangementet aflyst efter en anmodning fra Kenyas nationale sikkerhedskomité.
Demonstrationen i Uhuru Park var arrangeret af Republican Liberty Party i protest mod det aktuelle statsbesøg fra præsident Barack Obama og hans »åbne og aggressive støtte til homoseksuelle«. Det skriver The Nairobi Times.
»Partiets primære mål er at få ham [Barack Obama, red.] til at se og forstå forskellen på en mand og en kvinde,« forklarer partileder Kidala Vincent i sin anmeldelse af demonstrationen, hvor omkring 1.000 kvinder og 4.000 mænd skulle have stået splitternøgne, skulder ved skulder. Dog helst uden at røre alt for meget ved hinanden, gætter vi på.
Ifølge pressebureauet United Press International ville også lokale prostituerede have deltaget i demonstrationen, eftersom de »frygter, at de vil miste deres arbejde, hvis homoseksualitet bliver lovliggjort i Kenya«.
Iagttagere på de sociale medier har ikke været sene til at se det morsomme i, at en flok nøgne mænd mødes i en park for at vise deres foragt for homoseksuelle. Men i Nairobi vakte den bebudede demonstration så meget opsigt, at præsident Uhuru Kenyatta officielt har afvist, at han skal diskutere homoseksualitet med præsident Obama.
»Det er et ikke-problem. Det er ikke på dagsordenen. Vi står over for større problemer såsom fattigdom, dårlige veje og mangelfulde uddannelser. Det er disse ting, kenyanerne forventer, jeg diskuterer med præsident Obama,« sagde Kenyatta på et pressemøde tirsdag ifølge Nairobi News.
Kenyattas afvisning har foreløbig stillet formanden for Republican Liberty Party tilfreds, efter »regeringens forsikringer om, at homoseksuelle vielser og dets relaterede praksisser ikke er en del af præsident Barack Obamas dagsorden i Kenya og Afrika«. Det skriver Nairobi News.
Truer med selvmord
Nøgne demonstranter er dog ikke den eneste trussel, Obama er blevet mødt med op til sit første statsbesøg i Kenya, siden han blev præsident. Tidligere på måneden truede formanden for studenterorganisationen på University of Nairobi med voldsomme repressalier, hvis ikke Obama ville besøge universitetet og tale med nogle af de »rasende intelligente 84.000 studerende«.
»Indtil videre har mindst 18 studerende truet med at begå selvmord, hvis Barack Obama ikke besøger University of Nairobi,« skriver studenterformand Babu Owino i et brev til den amerikanske ambassade i Nairobi, som gengives i sin fulde længde i The Nairobi Times.
»Derudover har 31 kvindelige studerende truet med at urinere på det træ, præsident Obama plantede på universitet i 2006,« fortsætter formanden, som glæder sig til en »lyttende og konstruktiv dialog« med præsident Obama.

