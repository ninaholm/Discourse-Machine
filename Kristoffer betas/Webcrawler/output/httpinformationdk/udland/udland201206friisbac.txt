Friis Bach: ’Det bliver ikke her, vi redder verden’
Brasilianerne pressede en topmødedeklaration igennem, som mangler konkrete mål, skuffer EU og ophidser civilsamfundets organisationer
De brasilianske forhandlere har for alt i verden villet undgå en gentagelse af COP15 i København og har derfor presset voldsomt på for at få lukket forhandlingerne forud for regeringschefernes ankomst til Rio i dag. Her en deltager i det alternative folkelige topmøde i Rio.


 De brasilianske værter for Rio+20-mødet spillede det hårde spil for at få en ny Rio-deklaration på plads, inden stats- og regeringschefer fra mere end 100 lande i dag ankommer til det egentlige topmøde om bæredygtig udvikling.
Det lykkedes i aftes at få deklarationen på plads, antagelig fordi brasilianerne havde set rigtigt og kalkuleret med, at ingen af de store lande og landegrupper i disse økonomiske krisetider for alvor ønskede et stort slagsmål om bæredygtigheden. Dermed kan den brasilianske tekst på omtrent 50 sider gå videre fra forhandlerne til statsledernes godkendelse med ingen eller kun få løse ender.
Prisen for godkendelsen er en deklaration, som er svag i sit indhold og ikke uden videre sætter verden på sporet af bæredygtighed.
EU’s klimakommissær, Connie Hedegaard, udtrykte stor skuffelse over aftalen.
»Der venter FN’s lande en stor opgave nu,« tweetede hun i aftes.
Danmarks miljøminister, Ida Auken (SF) hilste trods alt deklarationen velkommen. »Det er klart, at aftalen ikke indeholder fremskridt på alle punkter, og at den ikke er perfekt, men det er lykkedes at få rigtig mange af de mål, vi ønskede, med i teksten,« siger Auken til Ritzau.
De internationale ngo’er udtrykte dyb skuffelse over deklarationen.
»Vi blev tilbudt en fælles vision om manglende handling og ødelæggelse,« siger Daniel Mittler, politisk direktør for Greenpeace.
»Topmødet er slut, før det overhovedet er begyndt,« supplerer den tyske Greenpeace-ekspert på skovområdet, Martin Kaiser, ifølge nyhedsbureauet dpa.
Heller ikke hos WWF Verdensnaturfonden var der begejstring at spore.
»Det er meget skuffende. Sproget er meget svagt, og resultatet af denne konference vil overhovedet ikke være i nærheden af, hvad folk og planeten har brug for,« siger organisationens repræsentant Lasse Gustavsson.
»Nu kan vi kun appellere til, at statslederne, når de ankommer, kan præstere et eller andet ekstra oven i denne svage tekst,« siger Troels Dam Christensen, koordinator for de danske miljø- og udviklingsorganisatiners netværk, 92-gruppen.
Frygt for gentagelse
Det er frygten for et nyt ’København’, et kaotisk slutspil som ved COP15 i 2009, der har været den brasilianske regerings store mareridt og motiveret til den kontante forhandlingsstrategi, som frustrerede bl.a. europæiske forhandlere.
»Det går stærkt i øjeblikket, der bliver lagt arm, så det batter. Det gælder om at være der hele tiden, og være på, når det sker, spille hårdt ud,« sagde Danmarks miljøminister Ida Auken før det sidste døgns slutspurt.
Auken har som repræsentant for EU-formandskabet haft en nøglerolle og har som andre EU-repræsentanter undervejs markeret over for brasilianerne, at hastværk på bekostning af ambition er uacceptabelt.
»Den brasilianske forhandler har så travlt med at lukke alting, at han er ved at klemme halvambitiøse ting igennem på alle områder, fordi han har så travlt med, at vi politikere ikke skal stå og forhandle,« sagde miljøministeren allerede søndag.
Linen ud
Ikke desto mindre lykkedes den brasilianske øvelse. Ved at henvise til tidspresset og køre forhandlingerne hårdt i mange små fora med begrænsede muligheder for at holde overblik nåede man tidligt tirsdag frem til situationen med den ny brasilianske tekstversion som noget nær et ultimatum til forhandlerne.
Hverken USA eller den store gruppe af u-lande, G77+Kina, er utilfredse med en Rio-tekst, der ikke forpligter til konkrete nye miljø- eller omstillingsindsatser, og EU’s indre sammenhold bedømmes ikke som stærkt nok til for alvor at sige fra over for de bløde formuleringer.
»Vi gik linen ud. Den kunne ikke trække mere,« fortæller udviklingsminister Chr. Friis Bach om armlægningerne natten til tirsdag.
Om den brasilianske tekst, som den så ud i den seneste version tirsdag, sagde han i går:
»Meget kunne være bedre. Det er ikke her, vi redder verden.«
Udlagt positivt mener han, at Rio+20-mødet af eftertiden vil kunne huskes som begivenheden, der satte verden på sporet af nye mål for bæredygtig udvikling – i forhandlings-jargonen SDG’erne – og lagde op til etablering af et nyt globalt bæredygtighedsforum.
Karakteristisk er det imidlertid, at deklarationsforslaget taler om at sætte nye processer i gang frem for at definere egentlige mål. Nogles drøm om at vedtage konkrete og globalt bindende bæredygtighedsmål i Rio er f.eks. blevet til en beslutning om at indlede en proces, der over de næste to år skal lede frem mod sådanne mål. Teksten nævner imidlertid ikke hvilke områder, der skal gøres til genstand for disse SDG-mål.
Tilsvarende skal der indledes en toårig proces i FN-regi for at fastlægge en strategi for, hvordan der kan sikres finansiering af u-landenes bæredygtighedsindsats.
Om omstilling til en grøn økonomi hedder det bl.a., at det er op til de enkelte lande at forholde sig hertil og at bestemme over forvaltningen af egne ressourcer.
»Vi betragter grøn økonomi i en kontekst af bæredygtig udvikling og fattigdomsbekæmpelse som ét af de vigtige redskaber, der er tilgængelige for at opnå bæredygtig udvikling, og som kan rumme muligheder for politikformulering, om end det ikke bør omfatte et stift sæt af regler,« hedder det bl.a. i teksten.
Tandløst organ
Et hovedstridspunkt i forhandlingerne har været spørgsmålet om at styrke de internationale institutioner for bæredygtighed, dvs. FN’s eksisterende miljøprogram UNEP samt FN’s hidtidige bæredygtighedskommission. Såvel en række afrikanske lande som EU vil have UNEP gjort til en egentlig FN-organisation med bl.a. ret til at tjekke landes overholdelse af internationale miljøaftaler, men det har ikke mindst USA fået forhindret.
Bæredygtighedskommissionen, der de seneste 10 år har været et temmelig tandløst organ, skal nu omdefineres til et Bæredygtighedsforum med større kraft – hvad det betyder skal endnu en toårig forhandlingsproces afklare.En mærkesag for den danske klima- og energiminister Martin Lidegaard (R) har været at få beslutninger om udfasning af de enorme subsidier, der fortsat gives til fossile brændsler i en række lande.
»Hvis subsidierne blev afskaffet, ville vi kunne lukke halvdelen af det CO2-gab, der skal lukkes for at muliggøre, at den globale opvarmning kan bremses inden to graders temperaturstigning,« siger Lidegaard.
I den brasilianske tekst bekræfter både G20 og APEC-landene deres tidligere beslutning om at udfase disse subsidier.
»Den melding bakker EU kraftigt op om. Den store svaghed er imidlertid, at andre lande kun ’inviteres’ til at afvikle deres subsidier,« siger Martin Lidegaard med henvisning til bl.a. OPEC-lande, der i dag står for en stor del af subsidierne.
Stats- og regeringscheferne, der i dag ankommer til Rio, har tiden til og med fredag til eventuelt at justere det brasilianske forslag til en deklaration. Værtslandets klare ambition er imidlertid, at de politiske ledere indskrænker sig til den formelle godkendelse og ellers bruge topmødetiden på taler og dialogmøder om verdens fremtid.

