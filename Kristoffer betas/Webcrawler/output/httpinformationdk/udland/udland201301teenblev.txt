Selv teen er blevet dyrere i Teheran
Vestens sanktioner mod Iran har aldrig været mere omsiggribende. Men i stedet for at få præstestyret til at lukke ned for deres atomprogram styrker sanktionerne iranernes sammenhold, og retten til at føre atomprogrammet er blevet en principsag, man ikke vil tabe
Prisen på teen, som bliver drukket i basarer rundt omkring i Iran, er mindst fire gange så høj som for et år siden. Samtidig med at priserne på helt almindelige dagligvarer er steget, er den iranske møntfod ’rialen’ devalueret med 75 procent det seneste år


 Prisen på teen, som bliver drukket i basarer rundt omkring i Iran, er mindste fire gange så høj som for et år siden. Sådan er det også gået med de stykker sukker, som de ældre, skæggede herrer og tørklædeklædte kvinder placerer mellem tænderne, inden de slubrer teen i sig.
Samtidig med at priserne på helt almindelige dagligvarer er steget, er den iranske møntfod ’rialen’ devalueret med 75 procent det seneste år. Den Internationale Valutafond hævder, at inflationen ligger på 25 procent. Inflationen går så hurtigt, at folk på gaderne i Teheran taler om, at prisen på en taxatur stiger dag for dag.
»Irans økonomi er ved at bryde sammen, men landet vakler videre,« siger Janne Bjerre Christensen, forsker hos Dansk Institut for Internationale Studier med ekspertise i Iran, som senest besøgte landet i november måned.
Vestens sanktioner mærkes altså for alvor, men lige vidt kommer man med forhandlingerne med iranerne. Iran har nemlig underskrevet en protokol, som forpligter dem til udelukkende at benytte deres atomkraft til fredelige formål. Retten til et fredeligt atomprogram kræver Iran respekteret fra Vestens side. Derfor er der ikke meget, som tyder på, at Iran lukker ned for atomprogrammet inden for er overskuelig fremtid.
»Situationen er virkelig gået i hårdknude. Jo mere modstand det iranske styre mærker fra Vesten mod deres atomprogram, jo stejlere står de på, at de har ret til at have programmet,« siger Janne Bjerre Christensen.
Økonomisk krig
Målsætningen fra EU og USA har indtil videre været at få Iran til at nedlægge det atomprogram, som iranerne hævder udelukkende er til fredelige formål. Det Internationale Atomenergi Agentur har besøgt de iranske atomanlæg mange gange, og selv om de har en mistanke om, at der er intentioner om at skabe våben, har de indtil videre ingen konkrete beviser.
I efteråret 2012 fløj EU’s udenrigschef, Catherine Ashton, rundt i verden og forhandlede med Irans chefforhandler Saeed Jalili. Det gjorde hun på vegne af FN’s Sikkerhedsråd og Tyskland, den såkaldte 5+1-gruppe (FN’s Sikkerhedsråds fem permanente medlemmer plus Tyskland). Der blev rystet hænder og forhandlet i Istanbul, Bagdad og Moskva. Men lige vidt kom man. Ingen af parterne var villige til at tage det første skridt.
Sanktionerne har medført, at alle finansielle transaktioner fra EU og USA med Iran er ulovlige, og at al handel med olie og med genstande, som kan bruges af præstestyret til atomprogrammet, er forbudt. Konsekvenserne er tydelige. Den iranske olieminister Rostam Qassemi hævder, at olieeksporten er faldet med 40 procent gennem det seneste år. Mangel på finansiering og udenlandsk valuta gør det vanskeligt at få fat på mad og medicin, selv om varerne ikke står på sanktionslisterne. Medicin til epileptikere og cancerpatienter er især en mangelvare.
Janne Bjerre Christensen beskriver Vestens indgriben som en ’økonomisk krig’. Men på trods af ’krigen’ er der ingen udsigter til, at Iran har tænkt sig at føje Vestens ønsker.
Vestens hykleri?
Nærmere det modsatte, hævder adjunkt Rasmus Christian Elling fra Institut for Tværkulturelle og Regionale Studier på Københavns Universitet, som er forfatter til flere bøger om Irans indenrigspolitiske situation.
»Sanktionerne fra Vesten opfattes som hykleriske og dobbeltmoralske, når der er mere åbenlyse atomprogrammer andre steder i verden, som ikke har fået indført lige så strenge sanktioner. Der er en modstand mod præstestyret, som uudtalt kommer til udtryk i sanktionerne,« siger Rasmus Christian Elling.
Iran ser Vestens opførsel over for Irans ærkefjende nummer ét, den formodede atommagt Israel, som et eksempel på dobbeltmoralen. Truslen fra Israel er det sidste års tid blevet meget udtalt. Israels premierminister, Benjamin Netanyahu, har været positiv over for de omfattende sanktioner mod Iran, men også utålmodig efter en løsning. I efteråret 2012 viste han på næsten pædagogisk vis en tegning af en bombe, som han lavede en rød streg hen over – stedet markerede, hvor han mente, at man burde sætte en stopper for den høje berigelse af uran, som han hævder, finder sted i Iran.
Om en israelsk militærindgriben har Netanyahu til et israelsk nyhedsprogram udtalt:
»Vi taler ikke om dage og uger, men heller ikke om år.«
Hvad udad tabes …
For er år siden, hvor sanktionerne mod Iran allerede var heftige, udtalte ph.d. hos Cambridge Universitet med ekspertise i Irans postrevolutionære periode, Evaleila Pesaran, at det mest usandsynlige resultat af sanktionerne er, at regimet vil falde.
Janne Bjerre Christensen og Rasmus Christian Elling er enige med Evaleila Pesaran i, at sanktionerne fra Vesten er med til at bevare præstestyrets magt.
Det er et paradoks, når Vestens formål med sanktionerne bygger på en forventning om, at hvis man presser Iran hårdt nok, så faldet regimet.
»Jo dybere den økonomiske krise bliver, jo mere fokuserer folk på overlevelse og på at stå sammen som nation. Når iranerne er under angreb udefra hele tiden, føler de sig alene og knytter sig tættere sammen som nation. Det er let at være patriotisk, når man har en fælles fjende,« siger Rasmus Christian Elling.
Der er altså tale om en forfejlet analyse, når man tror, at sanktionerne kan fremelske regimeforandringer i Iran. Men det er ikke alene sanktionerne, som har udhulet den iranske økonomi. Den interne ledelse i landet bærer også en del af skylden. Korruption har været en faktor i den iranske økonomiske krise. Ifølge Transparency International var Iran i 2012 et af de allermest korrupte lande i verden. På niveau med Rusland, Kasakhstan, Honduras og Guyana.
»Ahmadinejads præsidentperiode har været dybt problematisk af mange årsager, og der har været voldsom kritik af hans økonomiske ledelse,« siger Janne Bjerre Christensen.
Venteposition
Inden jul kontaktede EU’s udenrigschef, Catherine Ashton, den iranske regering og tilbød en ny runde af forhandlinger. Omkring samme tidspunkt strammede man EU’s sanktioner yderligere, så de den 22. december var på det hidtil højeste niveau. Den 6. februar forventes USA at stramme de amerikanske sanktioner yderligere mod den iranske finanssektor.
Ifølge Ashtons talsmand, Michael Mann, afventer man stadig svar fra den iranske regering, om de vil fortsætte forhandlingerne om atomprogrammet.
Janne Bjerre Christensen mener, at den iranske regering trods krisen stadig har så mange likvide midler, at de kan holde hjulene kørende et stykke endnu, men beklager, at man fra Vestens side stædigt fortsætter i sanktionssporet, når konflikten kun er eskaleret, siden man startede sanktionerne.
»Sanktionerne kan jo ikke stå alene, og jeg mener ikke, at man har givet diplomatiet en reel chance i Iran. Jeg vil ikke påstå, at Iran har været en engel, men pres og sanktioner har man afprøvet siden 2006. Det er på tide, at man leder efter en anden vej. Og jeg ser ikke EU og USA komme med en løsning. Det er specielt problematisk, at de på nuværende tidspunkt slet ikke vil diskutere at løfte sanktionerne, selv hvis Iran går på kompromis.«
 
 

