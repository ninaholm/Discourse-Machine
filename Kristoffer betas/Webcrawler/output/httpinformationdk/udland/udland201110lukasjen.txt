Lukasjenko håner Medvedev
Medvedev twitter og skyper løs, mens Lukasjenko korser sig, og Putindyrkelsen på nettet helt går Putins næse forbi


 Det er en kendt sag, at forholdet mellem den nuværende russiske præsident, Dmitrij Medvedev, og hans hviderussiske kollega, livstidsdiktatoren Aleksandr Lukasjenko, er mildt sagt dårligt. Da Lukasjenko sidste år stillede op til genvalg og efterfølgende lod alle sine modkandidater arrestere, forbød alle manifestationer fra oppositionen, som organiserede 'spontane' klappeaktioner via sociale netværk, ja da henvendte Medvedev sig til Lukasjenko via sin videoblog. Her sagde han bl.a., at Lukasjenko udsendte en »strøm af eder og forbandelser imod den russiske ledelse. Det bygger hele Lukasjenkos valgkamp på. Der er meget, som bekymrer ham — både indførelse af orden i vore mellemstatslige økonomiske forbindelser, og russiske massemediers omgang med den hviderussiske opposition, og endda nogle af vore pensionisters og fyrede embedsmænds skæbne.«
Medvedev opfordrede samtidig Lukasjenko til at tage sig af sine egne problemer, bl.a. de talrige sager med oppositionsfolk, som simpelthen er forsvundet.
Forbistrede Ipad
Den svada var Lukasjenko ikke spor glad for, men han nøjedes foreløbigt med at svare: »Hvordan kan jeg forbyde folk at gå ind på den russiske præsidents hjemmeside eller blog og læse alt smudset imod hans hviderussiske kollega?«
Men nu fornemmer Lukasjenko tydeligvis nye vinde, hvor Medvedev har meddelt, at han ikke stiller op til præsidentvalget næste år og i stedet støtter Vladimir Putins kandidatur. Lukasjenko er ligesom Putin, men i modsætning til Medvedev, der er en flittig bruger af nettet, Twitter, Skype og blogs, ikke nogen ynder af netværket og sociale medier. Den slags kan jo føre til revolutioner, har både ukrainere, georgiere og arabere tydeligt demonstreret.
Så Lukasjenko sagde forleden på en pressekonference for russiske journalister med en tydelig henvisning til Medvedev: »Jeg kan ikke døje alle disse Ipad'er eller Ipæd'er. Jeg kan stikke til dem med fingrene, men det er ikke noget for en præsident at gøre. At være præsident er en konservativ stilling. Når en præsident er forud for hele planeten, så fremkalder det kun sarkasme i samfundet«.
Tak for sol og sejr, Putin
Lukasjenko er tydeligt lettet over, at Putin efter al sandsynlighed genintager præsidentposten i Rusland, så Hvideruslands leder nu kan blive fri for alt det farlige og moderne stads, som Medvedev står for. Så den hviderussiske leder er sikkert også blevet noget beroliget af nuværende premierminister Putins pressesekretærs udtalelser forleden. Dmitrij Pesjkov sagde nemlig i et tv-interview, at Putin bestemt ikke er tilhænger af nettet, og at han kun sjældent bevæger sig ind i cyperspace.
»Putin har ikke behov for at være aktiv på nettet,« sagde hans pressesekretær. »Han har ikke personlige sider på de sociale netværk og benytter kun sjældent nettet ... Vi (dvs. Putin og følge, red.) rejser meget og ofte rundt i landet, og der har de helt andre problemer, end dem, der bor inden for Moskvas Ringvej, og dem, som kan tillade sig at bruge to-tre timer om dagen på at skrivepå blogs og sociale netværk.«
Putin burde måske nok glæde sig over, hvad nogle skriver på nettet. En af hans tilhængere, opstillet til parlamentsvalget for Putins støtteparti, Et Forenet Rusland, skriver, at »Putin står for fred og orden, ikke blot i Rusland, men i hele universet«. En anden tilføjer: »Der er sol og varme i Moskva. Sommer. Tak for det, Putin!«
Så Putin kunne fredag sole sig på sin 59-års fødselsdag i selskab med netværksvenner, vennerne Silvio Berlusconi og Gerhard Schröder samt Ruslands sejr i fodbold over Slovakiet, der selvfølgelig også blev tilegnet ham. Putin.

