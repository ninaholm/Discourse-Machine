Japansk kurs mod fordums storhed?
Kanonsejren til premierminister Shinzo Abe kan skabe den politiske ramme for Japans økonomiske genrejsning. Men en konfronterende udenrigspolitisk tone kombineret med et svært omstilleligt erhvervsliv kan true bestræbelserne
Premierminister Shinzo Abe sætter en rød papirsrose ud for endnu en LPS-kandidats valgsejr. Søndag vandt han en stor sejr og sidder nu historisk sikkert i stolen; hvilket er usædvanligt for en politiker, som har talt for så omsiggribende – og nødvendige – økonomiske reformer.


 
	Har Shinzo Abes parti mon et genteknologisk laboratorium under deres hovedkvarter, hvor de kloner tilhængere? Den spekulation lancerede den japanske politiske blog Shisaku, efter det stod klart, at premierministeren, som før har prøvet og fejlet eklatant, i søndags vandt et stærkt flertal i det japanske overhus. Abe har derfor nu for alvor taget ordet i japansk politik.

	»Det er et historisk projekt. Og nu kan vi koncentrere os om det,« sagde han selv om sejren.

	Og tilslutningen til Shinzo Abe og hans Liberale Demokratiske Parti (LDP) er nu så stor i Japan, at der faktisk ikke findes globale fortilfælde.

	»Han sidder nu historisk sikkert i stolen,« siger Henrik Drusebjerg, Japanekspert i Nordea. »Og tager man i betragtning, hvor heftige økonomiske reformer, han er fortaler for, er det meget usædvanligt, ikke bare i Japan, men overalt.«

	Drusebjerg mener dog, at det er på høje tid, at de japanske vælgere giver mandat til at tage grundlæggende fat på de strukturelle barrierer for økonomisk genopretning.

	»Vi nærmer os 25-året for Japans økonomiske kollaps, da boligboblen brast helt tilbage i 1989. Der er ingen vej uden om at tage grundlæggende fat.«

	Problemet

	Men hvad er Japans økonomiske problem? Mange og forskelligartede, men over dem alle hænger ét: demografien.

	»Japan har verdens mest aldrende befolkning og samtidig en gæld i omegnen af 250 procent af BNP. Det betyder jo, at færre skal betale stadig mere,« siger Henrik Drusebjerg, der dog understreger, at Japan altså ikke er Grækenland, som flere danske medier har hævdet, for Japan har også tilgodehavender hos andre skyldnere og derfor en nettogæld på 130 pct.

	»Men det ændrer jo ikke på, at en meget lille ungdomsgeneration sidder med rentebyrden af den fulde gæld. Og det er dybt uholdbart,« siger Drusebjerg.

	Abes ambition er, at den japanske vækst skal op på to procent om året over de næste ti år. I de seneste tyve år har den været på kun 0,8 pct. Kuren hedder »Abenomics« og er en kombination af en meget lempelig pengepolitik, flere offentlige investeringer og strukturelle reformer, herunder arbejdsmarkedsreformer. Efter søndag kan Abe nu for alvor tage fat på den sidste del.

	»Han er nu i stand til at sende en tretrinsraket op. I første omgang momsforhøjelse, så ændring af bl.a. skatteforholdene for erhvervslivet nu og så det helt afgørende: Reformer, der kan få flere ud på arbejdsmarkedet,« fortæller Henrik Drusebjerg.

	Her vil Abe sandsynligvis både forsøge at få de fraværende kvinder i gang, presse fagforeningerne til at acceptere mere fleksible ansættelsesforhold og se på muligheden for at hente udenlandsk arbejdskraft ind. Som Drusebjerg siger: »Hvis du synes, at de danske udlændingeregler er stramme, så skulle du se de japanske.«

	Vågn op, erhvervsliv

	Men trods de store ambitioner er der barrierer. Japansk erhvervsliv kæmper med at vågne op til den nye hårde globale konkurrence og de vilkår, som den stiller. Som Japans måske nok mest kendte forretningsmand, Tadishi Yanai, direktør i Uniqlo, sagde i et interview med Newsweek i sidste uge: »Japanske firmaer taler varmt om globaliseringen, men mange vil samtidig bibeholde deres sædvanlige arbejdsform. Den går ikke. Vi må alle sammen omfavne konceptet ’Ændr dig eller dø’, ellers vil der ingen fremtid være for os.«

	Henrik Drusebjerg er enig i, at store dele af japansk erhvervsliv godt kunne trænge til en kulturel udluftning.

	»Noget af det, man så, frem mod at boligboblen brast i slutningen i 1980’erne, var, at selv når en virksomhed var kørt helt ned, afskedigede man ikke folk. Man ville ikke indrømme, at man ikke kunne forsørge sine folk, så man gav dem i stedet en vinduesplads. De er jo populære i Danmark, men i Japan betyder de, at der ikke er noget at lave for den pågældende medarbejder, så han kan lige så godt glo ud af vinduet.«

	Abe har overvejende talt om økonomi op til valget, men inde i den tilsyneladende fattede økonom brænder en heftig drøm om at genrejse det japanske rige. Selv har han kaldt projektet »det smukke land«.

	Kritikere frygter, at andre dagsordner, der måske står den konservative patriot Abes hjerte nærmere, vil komme til at overskygge det økonomiske projekt. Diskussioner om, hvorvidt Japan skulle drive bort fra den pacifistiske sti, ulmer nemlig. Siden 2. Verdenskrig har landet ifølge sin forfatning kun måttet have et defensivt militær. Det vil Shinzo Abe have ændret, blandt andet med henvisning til pres fra Nordkorea og Kina. Og det kan overskygge de økonomiske ønsker, frygter flere.

	»Ingen tvivl om, at det kan besværliggøre de økonomiske ambitioner,« medgiver Henrik Drusebjerg og henviser til den mangeårige strid mellem Japan og Kina om øen Senkaku, der blussede op omkring årsskiftet: »Her faldt det japanske bilsalg i Kina med 50 procent. På den måde balancerer han på et knivsæg; han har ret i, at Japan kunne have mere global indflydelse, men over for Kina er der bestemt en grænse for, hvor meget han kan rasle med sablerne,« siger Henrik Drusebjerg og tilføjer: »Tag ikke fejl af ham. Han er ikke, som mange tror, primært drevet af omsorg for japansk økonomi. Han er en stærk, brændende nationalist, der drømmer om at genrejse Japan som den stormagt, det engang var.«

