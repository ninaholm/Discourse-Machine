Saudi-Arabien vil lave våben
Det saudiarabiske militær køber overvejende sine våben i Vesten. Det skal ændres. Regeringen vil gøre Saudi-Arabien selvforsynende og sikre sin uafhængighed
Den saudi-arabiske vice-minister for forsvar og flyvevåben, prins Khaled bin Sultan, inspicerer tropperne. Saudi-Arabien vil til at producere våben. Det skal ske for at sikre landets selvstændighed og for at undgå overraskelser under væbnede konflikter, siger ministeren.


 Våbenarsenalerne i Saudi-Arabien rummer noget af det mest moderne isenkram, der kan skaffes. Både når det gælder fly, kampvogne og andet materiel, der købes for oliepenge i blandt andet USA, Storbritannien og Frankrig.
Sådan skal det ikke blive ved med at være. Saudi-Arabien vil lave sine våben selv.
»Ethvert land sigter på 100 procent lokalproduktion af våben for at sikre selvstændige politiske beslutninger og undgå overraskelser under væbnede konflikter,« siger prins Khaled bin Sultan, Saudi-Arabiens viceminister for forsvar og flyvevåben, ifølge avisen Arab News.
»Andre lande forsøger at få licenser til at fremstille våben og udstyr fra produktionslandene uden at bryde copyrightlove. Vi vil opnå det samme,« tilføjer han.
Prins Khaled opfordrer saudiarabiske akademikere og forskere til at arbejde helhjertet for, at landet når op på samme niveau som udviklede lande og bliver selvforsynende med våben og militært udstyr.
»Vi må lave en videnskabelig plan og være beslutsomme for at nå dette mål,« erklærer prinsen.
I første omgang forsøger den saudiarabiske ledelse at få hjemlige firmaer involveret i produktion af reservedele til militæret. Tidligere på måneden erklærede en oberst under et møde i handelskammeret i Riyadh, at forsvarsministeriet for første gang vil åbne licitationer for lokale firmaer, når det gælder simple reservedele.
Vil også have kampfly
Obersten, Attiyah al-Maliki, siger, at den første licitation vil gælde 15.000 enheder, nemlig plastik og rør, der skal bruges til batterier og jetmaskiner. Det er enkle ting, men Abdul-Rahman al-Zamil, der ejer en industrigruppe, som kan få gavn af den nye politik, er begejstret.
»Dette er et gennembrud for lokale firmaer. Tidligere er det hele blevet købt i udlandet af lokale leverandører. Vi ved, at de her 15.000 enheder kan produceres lokalt,« siger han til nyhedsbureauet Reuters.
»Forsvarsministeriet vil gradvist fjerne alle produkter, der kan laves lokalt, fra internationale licitationer. Det arbejder vi på over de næste 20 år,« siger Zamil, der tilføjer, at »dette bare er begyndelsen«.
»Intet bør hindre Saudi-Arabien i at udvikle sit eget kampfly,« som han siger.
Saudi-Arabien er et af de største våbenmarkeder i Mellemøsten, der globalt hører til blandt de mest lukrative områder for våbenproducenter. Det er en region, hvor der konstant er spændinger - hvis ikke ligefrem krig.
Det shiamuslimske Iran vækker stor uro blandt sunnimuslimske lande som Saudi-Arabien, der også for nylig har været ude i en mindre væbnet konflikt med lokale oprørere i grænseområdet til Yemen.
Tidligere har Saudi-Arabien også været truet af Irak, og landet har ingen fredsaftale med Israel, ligesom al-Qaeda truer monarkiet i Riyadh.
Ifølge Reuters oplysninger brugte Saudi-Arabien  i 2009 41,3 milliarder dollar - omkring 223 milliarder kroner - på militæret, herunder lønninger, sikkerhed og våben.


