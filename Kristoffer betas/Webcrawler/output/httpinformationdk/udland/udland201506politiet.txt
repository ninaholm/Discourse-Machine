Politiet efterforsker spionage mod atomforhandlinger
De seks store lande vil med en aftale have sikkerhed for, at Iran ikke udvikler atomvåben. Iran afviser, at landet nogensinde har haft planer om den slags


 Schweiziske og østrigske myndigheder efterforsker en påstand om spionage på hoteller i Genève, hvor seks store lande forhandler med Iran om landets atomprogram.
Efterforskningen blev lanceret den 6. maj, og der er blandt andet foretaget en razzia, hvor seks computere er blevet beslaglagt. Over for det franske nyhedsbureau nævner anklageren dog ikke hoteller i FN-byen.
Politiet er gået ind i sagen på en mistanke om, »at efterretningstjenester ulovligt opererer i Schweiz«. Sagen dukker op blot 20 dage før en frist for en aftale mellem Iran på den ene side og på den anden de fem permanente medlemmer af FN’s Sikkerhedsråd og Tyskland, kaldet P5+1.
De seks store lande vil med en aftale have sikkerhed for, at Iran ikke udvikler atomvåben. Iran afviser, at landet nogensinde har haft planer om den slags.
Ritzau/AFP

