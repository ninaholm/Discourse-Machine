’I får vores skatteydere – hvorfor skal vi så betale deres børnepenge?’
Debatten om konsekvenserne af den fri bevægelighed i EU har resulteret i verbale slagsmål mellem nordeuropæerne – der vil begrænse den grundlæggende rettighed og have lov til at indføre velfærdsrestriktioner – og de øst- og centraleuropæiske regeringer bakket op af Kommissionen 
Også briterne diskuterer heftigt velfærdsturisme. London er en stor magnet for østeuropæere, der arbejder for en højere løn end hjemme i servicefag og i byggebranchen. Her ses et supermarked, der tilbyder madspecialiteter fra det meste af Central- og Østeuropa.


 
	Alt afhænger som bekendt af øjnene, der ser. Og i Polen ser debatten om det, der i Vesteuropa bliver kaldt for ’velfærdsturisme’, noget anderledes ud, end den gør i Danmark, Storbritannien og Tyskland.

	I disse lande har det skabt debat og kritik, at EU-borgere kan flytte til landet og kort efter hæve velfærdsydelser som understøttelse og børnepenge, selv når børnene ikke bor i landet.

	Og bl.a. den britiske premierminister, David Cameron, har antydet, at mange EU-borgere fra fattigere lande som Rumænien og Bulgarien rejser mod Vest alene for at hæve velfærdsydelser.

LÆS: ’Fri bevægelighed’ forpligter

	De øst- og centraleuropæiske lande – der siden EU-udvidelserne i 2004 og 2007 har mistet millioner af arbejdsduelige skatteydere til Vesteuropa – har omvendt svært ved at se, hvorfor de statskasser, der høster gevinsten af arbejdskraften, ikke også skal dække udgifterne.

	»Hvis Storbritannien får vores skatteydere, bør de så ikke også betale deres børnepenge? Hvorfor skulle polske skatteydere subsidiere britiske skatteyderes børn,« spurgte den polske udenrigsminister, Radoslaw Sikorski, på Twitter tidligere på året.

	Andre kritikere har tilføjet, at Storbritannien– og andre nordeuropæiske lande – endda i mange tilfælde slipper for udgifter til skolegang og sundhed, når børnene bliver i hjemlandet.

	Konfliktlinjerne om velfærdsturisme er blevet trukket skarpere op i den europæiske politiske debat, konstaterer professor Dorte Sindbjerg Martinsen, Københavns Universitet, der forsker i integration af velfærd i EU.

	»Men det er en uendelig vanskelig diskussion at åbne op for i Ministerrådet, fordi man fra de østeuropæiske landes side kan opfatte det som et ønske om at lukke grænser,« siger Dorte Sindbjerg Martinsen.

	Overskudsforretning

	Netop det økonomiske argument for fri bevægelighed er blevet fremført igen og igen af de øst- og centraleuropæiske lande, der bakkes op af Kommissionen.

	For selv om der blandt EU-migranterne skulle være ’velfærdsturister’, så har ingen regering – ifølge den ungarske social-, beskæftigelses- og inklusionskommissær Laszlo Andor – fremlagt »faktuelle beviser for, at såkaldt velfærdsturisme er systematisk eller almindeligt udbredt«.

	»I Storbritanniens tilfælde har jeg bedt om sådanne beviser i over to år, men alt, hvad vi har modtaget, er en række anekdoter om kriminelle bedragerisager og præster, der udfører falske vielser,« sagde kommissæren i en tale på University of Bristol i Storbritannien i februar.

	»Jeg mener, at debatten om arbejdskraftens fri bevægelighed skal baseres på fakta, snarere end opfattelser, mavefornemmelser og anekdoter,« fortsatte Andor, hvis tidligere kritik af det britiske debatniveau resulterede i en officiel klage fra David Cameron.

	Cameron har imidlertid kun klaget over retorikken, men har ikke udfordret Kommissionens tal, der viser, at Storbritannien og andre modtagerlande har høstet en betydelig økonomisk gevinst af migrationen, fordi EU-migranterne har en højere beskæftigelsesrate og er mindre tilbøjelige til at hæve understøttelse og andre tilskud, end den oprindelige befolkning.

	Omvendt ulighed

	Den polske udenrigsminister påpegede i en opfølgning til sin tweet netop, at polske immigranter bidrager »dobbelt så meget til den britiske stat,« som de hæver i tilskud fra staten.

	Debatten i det britiske har da også i de seneste uger taget en ny drejning med mindre fokus på det overordnede makroøkonomiske billede og større fokus på de forandringer på lokalt plan, som briterne har oplevet i takt med at over en million polakker og andre østeuropæere er kommet til landet siden udvidelsen i 2004. Især presset i visse områder på skoler, sundhedsvæsen og sociale boliger.

	I The Daily Telegraph sagde den EU- og immigrationskritiske Nigel Farage (UKIP) for nylig, at han godt kan acceptere et økonomisk tab til gengæld for restriktioner på immigrationsområdet.

	»Hvis du sagde til mig: Vil jeg hellere over de kommende 10 år se yderligere fem millioner mennesker komme til Storbritannien, og hvis det skete, ville vi blive en smule rigere, så ville jeg sige, at jeg hellere vil have tætknyttede lokalsamfund, hvor unge arbejdsløse briter har en realistisk chance for at finde et job.«

	Det er et budskab, der synes at falde i god jord hos briterne, hvor 80 pct. ifølge en meningsmåling mener, at der er for mange EU-migranter i landet. Også andre steder i Europa viser meningsmålinger, at befolkningerne i stigende grad er blevet kritiske over for EU-migrationen på trods af de økonomiske fakta. I Holland var 80 pct. af befolkningen for at forlænge restriktionerne af bulgarernes og rumænernes ret til frit at søge arbejde overalt i EU, som ophørte den 1. januar. I Frankrig er 59 pct. af befolkningen ifølge en måling fra februar for indførelsen af restriktioner på immigranter fra andre EU-lande.

	I Belgien anser 72 pct. af befolkningen immigration for generelt at have været negativt for landet, mens to tredjedele af tyskerne ifølge Bertelsmann Foundation anser immigranter som en »ekstra byrde« for velfærdssystemet.

	Kansler Angela Merkel har reageret ved at nedsætte et udvalg, der skal undersøge mulige måder at begrænse ’velfærdsturisme’ på.

	Begrænsninger

	Resultatet af den offentlige skepsis er i Storbritannien blevet, at David Cameron har gennemført en række restriktioner, der allerede var lovlige ifølge EU-lovgivningen – f.eks. at EU-borgere ikke kan hæve bistand i de første tre måneder. Men han har også udtalt, at han mener, at EU’s fri bevægelighed bør være »mindre fri« og ønsker, at EU begrænser retten for eventuelle nye medlemsstater, indtil landene er nået op på et vist BNP-niveau.

	Så langt vil andre vesteuropæiske ledere imidlertid ikke gå. Tysklands Angela Merkel lød umiddelbart positiv over for Camerons ønsker om restriktioner af velfærdsydelser for EU-migranter, da hun på et besøg i London for to uger siden sagde, at »dette er lige stor en hovedpine for Tyskland, som det er for Storbritannien«, og hun afviste »indvandring ind i (landenes, red.) sociale velfærdssystemer«.

	Samtidig slog hun dog fast, at arbejdskraftens ret til fri bevægelighed på tværs af EU må opretholdes, idet »alle medlemslande, alle borgere nyder gavn af dette«. Hun mente dog, at det ville være muligt at nå til et kompromis mellem EU’s stats- og regeringschefer om restriktioner, der kan beskytte landenes velfærdssystemer.

	Dorte Sindbjerg Martinsen tør ikke sige, hvad udsigterne er til ændringer på området. Men i sidste ende, er det politikerne, der lovgiver, og derfor kan man også tag en politisk forhandling på spørgsmålet om velfærdsydelser, siger hun.

	»Det har man gjort før på de her regler, og det vil man selvfølgelig også kunne denne gang. Og der er ingen tvivl om, at der står Danmark ikke alene,« siger Sindbjerg Martinsen.

	Roderick Parkes, leder af Polish Institute of International Affairs’ EU-program i Warszawa vurderer, at der er grundlag for et kompromis på trods af, at Polen – og andre af de nyere EU-lande – har sagt, at de vil nedlægge veto, hvis Storbritannien, Tyskland, Danmark m.fl. skulle forsøge at begrænse EU-migranterne ret til f.eks. børnepenge. For trods retorikken er der i virkeligheden »et overlap« i de to holdninger, siger han.

	»Lige nu taler de bare ikke det samme sprog, men hverken Storbritannien eller Polen ønsker masseimmigration. Polen ønsker forbedringer til det nuværende system – ikke restriktioner – for de er bekymrede over hjerneflugt og vil gerne have at det bliver et system, hvor folk migrerer kortsigtet for at arbejde, få erfaringer eller uddannelse og så vender tilbage igen,« siger Parkes.

