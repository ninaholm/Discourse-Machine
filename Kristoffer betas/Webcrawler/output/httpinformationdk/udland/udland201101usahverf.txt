USA: Hver fjerde fange er i dag i kamp mod Vesten
Den terroranholdte M.A.'s tidligere tilfangetagelser og tortur kan have været med til at radikalisere ham, forklarer eksperter, der drager paralleller til tidligere Guantanamo-fanger. Tætte indbyrdes bånd og oplevelser med tortur kan skærpe militariseringen af tilbageholdte terrormistænkte
Gennem ni år har USA haft fanger i lejren i Guantanamo. Størstedelen af fangerne er nu løsladt, men omkring hver fjerde er i dag draget i hellig krig mod Vesten i eksempelvis Afghanistan.


 LONDON - Niårsdagen i sidste uge for de første fangers ankomst til Guantanamo Bay har på ny åbnet op for debatten om den kontroversielle fangelejr. Mens menneskerettighedsorganisationerne har brugt jubilæet til at kræve lejren lukket, har kritikerne advaret mod at sætte nogen af de resterende 173 indsatte på fri fod, på trods af at det såkaldte Guantánamo Review Task Force sidste år anbefalede, at halvdelen blev løsladt.
Kritikerne henviser til nye tal fra USA's National Intelligence, der viser, at hver fjerde løsladte Guantanamo-fange har genoptaget - eller optaget, hvis nogle af dem antages at have været uskyldigt tilbageholdt - kampen mod Vesten.
»Det er uacceptabelt at fortsætte med at overføre disse farlige fanger, når vi ved, at en ud af fire er uforbederlig eller formodes at have genoptaget kampen,« siger den republikanske senator Christopher Bond til den britiske avis The Daily Mail.
Tallene stammer fra et nyligt afklassificeret efterretningsdokument forfattet af direktøren for National Intelligence, James Clapper. I dokumentet, der er baseret på efterretningstjenestens monitorering af Guantanamofangerne, skriver han, at 150 ud af i alt 598 fanger, der hidtil er blevet udleveret til hjemlandet eller andre modtagerlande, efterfølgende har genoptaget kampen mod Vesten. Han forklarer desuden, at »af de 150 tidligere Guantanamo-fanger, der vurderes som uforbederlige eller mistænkte for at have genoptaget terror- eller oprørsaktiviteter, vurderer efterretningstjenesterne, at 13 er døde, 54 er blevet arresteret, og 83 fortsat er på fri fod«. Tallene - der dog af nogle iagttagere menes at være i overkanten - kan være med til at forklare lande som Danmarks nølen i forhold til at tage imod de tidligere Guantanamo-fanger.
Fange er nu nummer to
Imidlertid overrasker de ikke ekspert i afradikalisering, Omar Ashour, fra Exeter University i England. I forbindelse med sine studier i afradikaliseringsprogrammer rundt om i verden har han set eksempler på, at selve Guantanamo-opholdet ofte gør de mest hårdkogte helligkrigere endnu mere radikale, og at det har radikaliseret dem, der ikke var involveret i terrorisme før tilfangetagelsen.
»Saudi-Arabiens afradikaliseringsprogram har tre grene - en der tager imod tidligere Guantanamo-fanger, en der tager imod folk, der har kæmpet i Afghanistan og Irak, og en, der tager imod lokale helligkrigere. Den gren, hvor flest genoptager kampen, er med stor margen de tidligere Guantanamo-fanger,« siger Ashour til Information.
Ifølge Saudi-Arabiens egne tal er 20 procent af de tidligere Guantanamo-indsatte involveret i militante aktiviteter, selv efter de har gennemgået afradikaliseringsprogrammet, der tilbyder dem teologisk, psykologisk og økonomisk hjælp. Gennemsnittet for hele programmet er et tilbagefald på 9,5 procent.
»Den største sag var da 11 tidligere Guantanamo-fanger, efter at have gennemgået programmet, alligevel tog til Yemen og sluttede sig til kampen der. En af dem, al-Shihri, er i dag al-Qaedas næstkommanderende på den Arabiske Halvø,« siger Omar Ashour.
Abdulrahman al-Hadlaq, generaldirektør for rehabiliteringsprogrammet i Saudi-Arabien, mener, at årsagen skal findes i det stærke bånd, der er opstået mellem de tidligere fanger i årene på Cuba, men nævner også tortur som en årsag til, at de - i højere grad end de øvrige grupper - genoptager kampen.
»Fyrene fra de andre grupper har ikke været udsat for tortur før. Tortur er den farligste ting i radikalisering. Du får mere radikale folk, jo mere tortur du har,« sagde al-Hadlaq ifølge Reuters på en briefing om Saudi-Arabiens afradikaliseringsprogram sidste år.
M.A. - sigtet for plottet mod JP/Politikens Hus - havde forbindelser til flere tidligere Guantanamo-fanger og blev selv fængslet to gange i forbindelse med rejser til henholdsvis Somalia og Pakistan.
Naiv eller radikal?
Ifølge sit eget vidneudsagn til den britiske organisation CagePrisoners blev han udsat for tortur og afhørt af blandt andre amerikanske CIA-officerer i faciliteter i Kenya og Etiopien og ligeledes torteret i Pakistan.
Ashour kender ikke M.A.'s baggrund godt nok til at kunne vurdere, om han allerede dengang kan have været radikaliseret, eller om det var selve oplevelsen af tilfangetagelse, tortur og udlevering, der kan have ført til, at han den 30. december ifølge PET blev anholdt med et maskingevær og ammunition i København.
Imidlertid nikker han genkendende til, at en del unge mænd, der endte på Guantanamo Bay, simpelthen var naive med et »ekstremt overforenklet verdenssyn«.
»Man kan drage paralleller til de Guantanamo-indsatte, der tilhørte den såkaldte Tablighi Jamaat-gruppe - missionærer, der ville uddanne afghanerne i den rette fortolkning af Islam. De var ikke radikaliserede, da de blev indsat, men kom ud med en enorm vrede imod Amerika. De blev virkelig radikaliserede af opholdet og ville gøre hvad som helst bagefter,« siger Ashour.
Eksempler fra Afghanistan viser på samme måde, at fanger, der har siddet i andre faciliteter, der er kendte for tortur, er dukket op på slagmarken efter løsladelsen.
»Det er beklageligt, at et enormt antal af vores landsmænd, som blev benådet og løsladt (...) fra Bagram, Guantanamo Bay og Pul-e-Charkhi-fængslerne, er vendt tilbage til oprøret,« siger Mohammad Gulab Mangal, guvernør i Helmand, ifølge The Guardian.
Den tyske terrorismeekspert Kai Hirchmann er enig med Ashour i, at et ophold på Guantanamo Bay langtfra vil have en afradikaliserende indvirkning på de personer, der har siddet fængslet i årevis uden at være blevet retsforfulgt eller dømt.
»Når de kommer ud, vil de stadigvæk have de samme tanker, det samme verdenssyn som før, og hvis vold var en del af det før Guantanamo, så vil det også være det bagefter,« siger han til Deutsche Welle.
Værre under Bush
Ifølge den frigivne amerikanske efterretningsvurdering skulle antallet af løsladte Guantanamo-fanger, der dukker op på slagmarken, være faldet blandt de fanger, der er løsladt under præsident Barack Obama. Da præsident George W. Bush var præsident, vendte 27 procent tilbage til kampen - et tal der er faldet til syv procent blandt de fanger, der er frigivet under Obama.
Imidlertid vurderer de amerikanske efterretningstjenester, at »antallet af tidligere indsatte identificeret som have genoptaget terror- eller oprørsaktivitet vil vokse« eftersom et studie af tidligere løsladte viser, at der går »omkring to et halvt år mellem afrejsen fra GTMO (Guantanamo Bay, red.) og den første identificerede genoptagelse«.


