'Visioner og verden udenfor interesserer ikke rigtig danske politikere'
Danmark mister - som EU og USA - terræn i forhold til det fremstormende Kina, fordi der ikke er nogen, der evner at sætte ord på fremtidens projekt for det danske samfund, mener Nille Juul-Sørensen, arkitekt, designer og associate direktør i rådgivningsfirmaet Arup


 Nille Juul-Sørensen har set den nye verdensorden - den kinesiske - begynde. Faktisk er han med til at skabe den. Derfor piner det ham så meget desto mere at se den gamle - den vestlige - forvitre.
»Når man har været i Kina og set, hvor ufattelig meget der foregår der, og så kommer hjem til Danmark og ser, hvordan vi taber terræn, så spørger man sig selv: Hvornår er det os, der sidder ovre i Herning og syr Nike-sko til kineserne?«
Nille Juul-Sørensen er arkitekt, designer og associate direktør i Arup, et af verdens største og mest visionære rådgivningsfirmaer af arkitekter, ingeniører, planlæggere og designere. Med hovedsæde i Fitzroy Street i London og med 10.000 medarbejdere i 37 lande er Arup beskæftiget med at planlægge og bygge fremtiden over hele verden, ikke mindst i Kina. Nille Juul-Sørensen pendler for tiden mellem London, København - hvor han for Arup designer den ny Cityrings metrostationer - og Beijing, Hong Kong og Singapore, hvor det nye skyder op overalt.
»Hos Arup har vi sagt, at bæredygtighed skal være drivkraften. Er der ikke en bæredygtighedsvinkel på et projekt, siger vi nej tak,« fortæller direktøren fra koncernen, der er grundlagt i 1946 af den dansk-britiske ingeniør Ove N. Arup og ejet af tidligere og nuværende ansatte.
Arup har netop modtaget en eftertragtet international planlægningspris, ISOCARP Award for Excellence 2010, for sit seneste store projekt i Kina: en plan for en helt ny øko-by til 2,5 mio. mennesker ved Zhengzhou i den centralkinesiske Henan-provins. Byen skal være grøn og bæredygtig, være fuldt udbygget i 2020 og bl.a. følge en plan for at nedbringe CO2-intensiteten - udledning pr. BNP-enhed - med 25 procent hvert femte år.
»Det betyder, at hvis du som forretningsmand vil åbne en virksomhed i byen, så skal du overholde de grønne krav, der er formuleret i masterplanen, vedtaget af kommunistpartiets lokale afdeling,« siger Nille Juul-Sørensen.
Kineserne har hyret Arup til en lang liste af andre grønne by- og byggeprojekter. Som det også prisbelønnede Changxindian-bydelsprojekt i Beijing, hvor der skal skabes bæredygtige rammer for 70.000 nye beboere. Eller børsbygningen i det sydlige vækstcentrum Shenzhen, hvor ny grøn teknologi sikrer et energiforbrug 20 procent under de gældende designkrav og et vandforbrug 40 procent under. Eller 'den horisontale skyskraber' i Shenzhen, grønt hovedkvarter for ejendomskoncernen Vanke med bl.a. solenergi og grønne tage. Eller øko-byen Wanzhuang, der er under planlægning nord for Beijing som hjem for 400.000 mennesker i 2025.
»I Kina bygger man ikke et enkelt grønt prøvehus. Man bebygger et stort område - noget af det går sikkert frygtelig galt, men det giver dem erfaringer at gå videre med. Det er de langt bedre til, end vi danskere er,« siger Nille Juul-Sørensen.
»Den kinesiske ledelse er helt klar over de miljømæssige problemer, man står overfor. De ved, at det ikke kan blive ved at gå med den nuværende forurening, og derfor drøner de frem med nye løsninger. De nedsætter gerne et par forskningscentre om måneden, hvor en masse kloge folk bliver sat til at løse de udfordringer, man har sat fokus på.«
Sidder på hænderne
Det er nærkontakt med denne udvikling og målrettethed, der gør det svært for Arup-direktøren at bevidne situationen på hjemmebanen.
»I Europa og USA sidder vi på hænderne, optaget af en masse smålige diskussioner og uden nogen klar ide om, hvor vi vil hen. Det er det helt store problem: Der er ingen vision. Der er ingen, der har noget at styre efter,« mener Nille Juul-Sørensen.
»Da jeg var dreng i begyndelsen af 1970'erne, havde Danmark energikrise. Jeg oplevede, at nogen sagde: 'Det her må vi gøre noget ved', og så lavede man en samlet plan. Man fik DONG op at køre, man fik hentet energi ind fra Nordsøen, man fik sat andre ting i gang og lavet energiplaner. Det havde vi stor succes med, og frem til år 2000 så jeg stadig Danmark som et foregangsland. Nu taber vi terræn.«
»Jeg mener, Danmark er godt rustet til at gøre noget stort inden for energiområdet ligesom på sundhedsområdet, men så længe vi ikke har et klart mål, så sker der intet.«
Nille Juul-Sørensen kalder det »skelsættende«, da daværende statsminister Anders Fogh Rasmussen skiftede fra sin 2003-holdning - »ikke en frø, ikke en fugl, ikke en fisk har fået det ringere som følge af regeringens miljøpolitik« - til i 2006 at erklære, at Danmark skal være helt uafhængig af olie, kul og gas.
»Hvis man politisk siger, at vi skal være fri for fossile brændstoffer og CO2-neutrale i 2050, så er det da dét, vi skal styre målrettet efter. Problemet er, at der i dag ikke er nogen til at samle Foghs budskab op. Lars Løkke Rasmussen kan slet ikke gøre det. Hvis man kommer så langt som til at sige, at lovene må ændres for at bane vej for det nye, så melder den danske noget-for-noget-mentalitet sig straks: 'Skal I have eldrevne busser, så skal vi have en motorvej' og den slags. Det kan bare ikke passe, at der hele tiden skal laves den slags handler,« siger Nille Juul-Sørensen.
Han mener, at dagens generation af politikere ikke er opdraget med og til visioner.
»For nu at sige det groft: Det interesserer dem ikke rigtig på Christiansborg, hvad der sker ude i samfundet. De er optaget af at trække hinanden rundt ved næsen. Hvad har Lene Espersen gjort af fejltrin, hvad har Lars Løkke, Helle Thorning og Ole Sohn gjort?«
»Det undrer mig, at venstrefløjen ikke har set den oplagte platform og den vinderposition, der ligger i at sige klart og tydeligt: 'Det er dette, vi vil' og så alliere sig med erhvervslivet om at udmønte visionen. Som det er nu, kommer vi helt klart til kort over for Østen. Jeg kommer lige fra Singapore, og der er man fuldstændig klar over, at hvis ikke man flytter sig konstant, så er man ikke med i gamet.«
Hyggelige Danmark
Det interessante er ifølge Nille Juul-Sørensen, at et land som Kina på den ene side har en klar vision og en nærmest frygtindgydende beslutsomhed, men endnu mangler knowhow på en række områder.
»De har ikke den nødvendige viden i øjeblikket, så den køber de i Europa eller USA. Der er masser af dygtige vestlige forskere, der i øjeblikket rykker til Kina for at forske for kineserne eller lære dem, hvordan man gør. Det kan godt være, kineserne ikke er så stærke til innovation, men de skal bare have en dansker til at vise dem én gang, hvordan man gør, og så kan de hurtigt gøre det 100 gange bedre.«
»Du kan lave en lang liste over, hvad Kina har opkøbt af viden de seneste fem år, og de er ikke blege for at sige 'haps, kammerat' og gøre vores viden, teknologi og virksomheder til deres. Set fra vores synsvinkel kan det ikke blive ved at gå. Om 10 år er det Kina, der producerer alle vore biler, sætter de standarder, vi andre skal designe efter osv.,« spår Nille Juul-Sørensen.
Den danske arkitekt og designer mener, at også dansk erhvervsliv svigter.
»Når jeg taler med folk fra erhvervslivet, siger de: 'Vi vil ikke være first movers. Vi må lige passe lidt på'. Man laver gerne en rapport eller to, men man skyder ikke en masse penge i noget nyt og satser voldsomt.«
Yngre virksomheder savner ofte den meget målrettede arbejdsomhed, der prægede opstarten af virksomheder som Novo, Danfoss og Grundfos for mere end et halvt århundrede siden.
»Man måtte arbejde hårdt for at komme frem i den ny verden. Mine børns generation har fået det hele båret ind,« mener Arup-direktøren.
Ikke desto mindre er der unge, originale iværksættere med uortodokse ideer, der kan bane nye veje. Nille Juul-Sørensen anbefaler, at nogle af erhvervslivets tunge ældre drenge i alle de officielle vækst- og innovationsfora skiftes ud med nogle, der tænker radikalt anderledes. Som folkene bag Skype f.eks.
»I vores firma er erfaringen, at danskere har nogle uovertrufne sociale færdigheder. Når Arup sender danskere et sted hen, ender det altid godt - ikke nødvendigvis som vi regnede med, men altid godt fordi vi har disse sociale færdigheder. Hvad vi mangler - også sammenlignet med kineserne - er noget reel viden.«
»Tilværelsen i Danmark har været hyggelig. Det er den måske ikke mere. Men den kan godt være sjov, hvis blot nogle formulerer en vision for, hvor vi som nation og i fællesskab skal hen. Jeg tror faktisk, danskerne har viljen til at give den en skalle og gå langt for at få tingene til at fungere økonomisk og socialt. Bare de kan se projektet og visionen for sig.«


