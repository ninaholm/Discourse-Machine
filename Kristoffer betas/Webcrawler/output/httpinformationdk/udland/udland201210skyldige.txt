Og den skyldige er … butleren
Retssagen om lækageskandalen i Vatikanet er ifølge eksperter en skueproces, der handler om at skyde budbringeren og dermed skjule, at paven ikke formår at varetage den verdslige del af sit hverv
Paolo Gabriele (t.h.) – pave Benedikt XVI’s butler – er anklaget for at have stjålet og fotokopieret en lang række dokumenter fra pavens kontor og have lækket dem til en journalist, der senere brugte dem i forbindelse med udgivelsen af en bog.


 Loven er lige for alle,« står der på væggen over dommerkollegiet i alle italienske retssale. Sagen mod pave Benedikt XVI’s butler, Paolo Gabriele, bliver dog ikke ført ved en almindelig domstol, men ved Vatikanets tribunal, hvor der i stedet for forsikringen om juridisk retfærdighed hænger et billede af paven over dommerne.
En anden forskel i forhold til det almindelige italienske retsvæsen er sagsbehandlingstiden: I dag bliver der efter planen afsagt dom, blot en uge efter det første retsmøde, mens en sag ved italienske domstole i gennemsnit er knap ni år om at slæbe sig igennem de tre retsinstanser. Og uanset hvilken dom tribunalet afsiger, forventes det, at paven i sidste ende vil benytte sin plenitudo potestatis (fulde magt) til at benåde Gabriele, ligesom hans forgænger, Johannes Paul II, i 1981 benådede en tyrkisk mand, der havde forsøgt at dræbe ham ved et attentat på Peterspladsen.
Gabriele er anklaget for at have stjålet og fotokopieret en lang række dokumenter fra pavens kontor og have lækket dem til journalisten Gianluigi Nuzzi, som i foråret udgav bogen Sua Santità – le carte segrete di Benedetto XVI (Deres Hellighed – Benedikt XVI’s hemmelige papirer).
»Jeg er uskyldig,« bedyrede Gabriele tirsdag i retten, selv om Vatikanets gendarmer ved anholdelsen fandt 82 kasser med fortrolige dokumenter hos ham.
»Jeg har ikke begået tyveriet. Jeg er ked af at have misbrugt pavens tillid, han elskede mig som en søn. Jeg er nået til den overbevisning, at det kan være nemt at manipulere med en person, som har så stor magt til at træffe beslutninger. Paven stillede mig spørgsmål om ting, som han burde have været orienteret om.«
Tabu
»Retfærdighed er ikke af denne verden,« burde der ifølge avisen Il Fatto Quotidiano stå på væggen i Vatikanets retssal. De eneste anklagede er Gabriele og computerteknikeren Claudio Sciarpelletti, men motivet for, hvorfor de skulle risikere job og privilegier ved at lække dokumenter om intrigerne i den katolske kirkes øverste organer, står på ingen måde klart, påpeger Il Fatto Quotidiano. I retten forklarede Gabriele, at han havde været »bedrøvet over den generelle situation« og ladet sig »lede af Helligånden«.
»Heller ikke krydsforhøret af Gabriele var komplet, men blev flere gange afbrudt af retsformanden og var amputeret i forhold til den sigtedes samtaler med anklagerne i fængslet,« skriver avisens reporter:
»Gabriele nævnte et par gejstlige af lav rang, da den bedste fiktion jo er nødt til at indeholde en smule sandhed. På lørdag (i dag, red) bliver han idømt fem eller seks års fængsel, hvorefter han burde modtage pavens benådning og forsvinde ligesom ærkebiskop Carlo Maria Viganò, den tidligere ansvarlige for Vatikanets byggeentrepriser, der blev forflyttet, så snart han begynde at fordømme ulovlighederne.«
Viganò, som er pavelig nuntius i Washington, er retssagens store tabu og end ikke indkaldt som forsvarets vidne, selv om den sigtede nævnte ham i sin forklaring.
»Jeg har ikke haft medsammensvorne. Jeg handlede på egen hånd, og min aktivitet tog til med Viganò-sagen,« sagde Gabriele. Viganò administrerede fra 2009 kirkens enorme istandsættelses- og byggebudget og havde inden sin udnævnelse til pavens udsending i USA i 2011 anmeldt omfattende misbrug af kirkens midler.
»Under andre omstændigheder ville sådan en udnævnelse være en årsag til glæde og et tegn på, at jeg bliver betragtet med agtelse og tillid, men i den givne kontekst betragter jeg den som en fordømmelse af min indsats og derfor som en straf,« skrev Viganò til paven.
Oprør
Som ansvarlig for Vatikanets entrepriser vendte Viganò et budgetunderskud på otte mio. euro til et overskud på 30 mio. euro. og anmeldte interessesammenfald, tyverier, korruption og udstedelse af falske fakturaer. I et brev til paven fra april 2011 skriver Viganò, at Vatikanets tekniske afdeling var »kompromitteret af indlysende eksempler på korruption: entrepriser går altid til de samme selskaber, som opkræver mindst det dobbelte i forhold til uden for Vatikanet,« og bekræfter dermed almindelige italieneres overbevisning om, at en leverandør- eller ansættelsesaftale med kirken er guld værd.
Gabriele benægter, at han personligt har lækket dokumenterne til pressen, men indrømmer, at han delte fortrolige oplysninger med kardinaler, biskopper og pavens kvindelige assistent og ven, Ingrid Stampa, som angiveligt har fået inddraget sine nøgler til pavens gemakker. Ifølge førende vatikan-kyndige handler lækageskandalen reelt om en strid internt i kurien, pavestatens regering, hvor en gruppe kardinaler anført af Angelo Sodano angiveligt gør oprør mod statssekretær Tarcisio Bertones håndtering af kirkens politiske og verdslige anliggender under en pave, der kun er interesseret i teologi.

