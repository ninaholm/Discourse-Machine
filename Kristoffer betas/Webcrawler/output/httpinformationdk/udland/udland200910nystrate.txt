Ny strategi i Afghanistan
13.000 flere amerikanske soldater sendes af sted til Afghanistan, mens USA's øverstbefalende i Afghanistan har ændret fokus fra Taliban til lokalbefolkningen


 USA's præsident, Barack Obama, godkender en udstationering af yderligere 13.000 amerikanske soldater i Afghanistan, skriver avisen The Washington Post. De 13.000 soldater er ikke kampsoldater, men såkaldte støttestyrker der består af ingeniører, medicinsk personel, efterretningsfolk og militærpoliti.
Oplysningerne i Washington Post kommer samtidig med, at Obama overvejer en ansøgning fra USA's øverstbefalende i Afghanistan, general Stanley McChrystal, om op til 40.000 flere amerikanske soldater til det sydasiatiske land, hvor de udenlandske styrker møder stigende modstand fra oprøreene i Taliban. Indsættelsen af støttestyrker afspejler meget godt USA's nye strategi i Afghanistan, der ifølge institutchef på Institut for Strategi, Nicolas Veichertz, tager udgangspunkt i, at Nato-styrkerne ikke kan tilintetgøre oprørerne.
»Man har hele tiden talt om, at Afghanistan ligesom Irak er en krig mod oprørere. Ikke desto mindre har især de amerikanske styrker fokuseret på at bekæmpe Taleban. Den nye erkendelse er, at vi ikke kan tilintetgøre Taliban. Obama og McChrystal sender nu signaler om, at vi skal gå efter at svække Taliban, og måske på den måde gøre Taleban politisk modne til at være en del af en proces,« siger Veichertz.
Midlet til at svække Taleban er en traditionel opskrift på oprørsbekæmpelse, der har fokus på at styrke forholdet til lokalbefolkningen.
Alternativ til Taleban
»Befolkningen skal se, at vi præsenterer et godt alternativ til Taleban. Derfor har McChrystal for nyligt sendt et direktiv ud til sine styrker om, at de skal koncentrere sig om at hjælpe lokalbefolkningen i byerne, i stedet for at operere mellem byerne, hvor Taleban gemmer sig. På den måde ser de lokale ikke kun styrkerne som nogen, der slår andre afghanere ihjel, men som nogen, der gør noget godt for befolkningen. Vi må så bekæmpe Taleban, når de kommer til os, og dermed vende befolkningens indtryk af, hvem der er de gode, og hvem der er de onde,« forklarer han.
Washington Post vurderer, at Obamas beslutning om at sende støttestyrkerne af sted afspejler, at USA's hær i stigende grad er belastet af missionen i Afghanistan. Men hvis den nye strategi ikke snart skaber resultater, kan missionen også blive en belastning for Obama selv.
»Obama skal markere en ny linje i Afghanistan. Hans strategi skal adskille sig fra Bush', og han har indtil valgdagen til at skabe resultater,« siger Peter Kurrild-Klitgaard, professor i statskundskab ved Københavns Universitet. Han tilføjer:
»Amerikanske vælgere går ikke op i udenrigspolitiske strategier. De går op i, om der fortsat er problemer der, hvor tropperne er udstationeret. Så hvis Obama ikke skal tabe midtvejsvalget næste år, og hvis han skal genvælges om tre år, så er det afgørende, at han får gjort noget ved situationen både i Irak og i Afghanistan.«


