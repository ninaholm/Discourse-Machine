Kamptropper er Ruslands første udspil til forhandling
Ruslands militæraktion på Krim er led i et klassisk russisk handlemønster, mener ekspert. Først sætter man sig fysisk på et land, og dernæst kan man – modvilligt – begynde at forhandle ud fra den nye stærke position. Spørgsmålet er, om Putin denne gang har overspillet sine kort
Frygten og protesterne spreder sig i Ukraine, hvor folk i den vestlige del af landet – som her i Kijev – går på gaden i protest mod Putin og for fred. Med billeder af Putin tegnet som Hitler, ’wanted’-plakater med ekspræsident Janukovitj, ukrainske flag og røde nelliker.


 
	For en uge siden var Rusland reelt spillet af banen i Ukraine. Den russisksindede præsident Janukovitj var blevet væltet, mens EU-orienterede og nationalistiske kræfter havde sat sig på magten. Men med en rask militærintervention på Krim og trusler om flere russiske styrker i Ukraine, er det igen blevet Rusland, der bestemmer tempoet i revolutionens efterspil. Lige nu kan Rusland næsten presse Ukraine til hvad som helst, siger lektor ved Forsvarsakademiet Claus Mathiesen, der er tidligere dansk militærattaché i Kijev.

	»Rusland sidder nu så solidt på Krim, at man nærmest kan få det til at se ud som en gestus, at man tillader det styre, der nu er ved at etablere sig i Kijev. Mod at man så nøjes med Krim til gengæld,« siger Claus Mathiesen.

	Han kalder det et klassisk russisk handlemønster, som man også så under Georgien-krigen i 2008, og som man tidligere har set i forhandlingerne om den russiske flådebase på Krim.

	»Man starter med at stille sig totalt på bagbenene, hvor man ikke vil høre tale om noget, som ellers burde være rimeligt og fornuftigt. Så ender forhandlingsparten med at ligge på knæ og blive taknemmelig over noget, som burde være en selvfølge,« siger Claus Mathiesen.

	Russisk logik

	Set fra et russisk synspunkt har militærinventionen dog også sin egen stramme logik. Rusland mener, at Ukraines midlertidige regering har kuppet sig til magten, og at den afsatte præsident Janukovitj stadig er den legitime leder af landet.

LÆS: Sovjetreservatet Krim

	Blandt andet peger russerne på, at der ikke var et gyldigt flertal på trefjerdedele af parlamentet til at afsætte præsidenten, og at sagen ikke har været for en forfatningsdomstol, forklarer udlandsredaktør på Jyllands-Posten, Flemming Rose, der har et indgående kendskab til Rusland.

	»Set med Moskvas øjne er det illegitimt at indsætte en ny regering, og det er det også i forhold til Ukraines forfatning og lovgivning,« siger Flemming Rose.

	Samtidig henviser Rusland til en fredsaftale fra den 21. februar, hvor Janukovitj og de tre oppositionsledere blev enige om at danne en national samlingsregering efter mægling fra den polske, den franske og den tyske udenrigsminister og en russisk udsending. Men dagen efter flygtede Janukovitj, demonstranterne greb magten, og i den nye overgangsregering er der ikke som lovet repræsentanter fra de østukrainske regioner, og dermed fra den russisksindede del af landet. Der mener Rusland, at EU optrådte som garant for fredsaftalen i og med, at de tre EU-ministre satte deres underskrift på den, siger Flemming Rose.

	»Der føler Putin sig snydt af EU. At der er en revolutionær logik, der har taget over i stedet for, at man forsøger at følge en form for legal procedure,« siger han.

	Også Claus Mathiesen mener, at EU til en vis grad har svigtet ved ikke at insistere på, at alle parter skulle være repræsenteret i den nye overgangsregering for at undgå en krise, som den vi ser nu.

	»Jeg kan godt se det alt sammen fra et Moskva-synspunkt. Men det gør det ikke rimeligt eller rigtigt. Det bryder med princippet om staters ret til selv at bestemme,« siger han.

	Intet er udelukket

	Ukraine har længe været splittet mellem EU og Rusland, og det så man også under forhandlinger mellem EU og Ukraine om den associeringsaftale, som har ført til de aktuelle problemer. Der afslog EU, at Rusland skulle deltage i forhandlingerne, med henvisning til, at det udelukkende var et ukrainsk spørgsmål, siger Flemming Rose.

	»Og nu går EU så tilbage til Rusland og siger, ’vi må snakke sammen om Ukraine’. Men det skulle man have sagt i efteråret. Hver gang Ukraine bliver genstand for geopolitisk konkurrence, splitter det og forstærker de modsætninger, der er i landet. Rusland og Vesten er nødt til at arbejde sammen om at sikre en form for balance og sammenhængskraft,« siger Flemming Rose.

	Med det militære indgreb har den russiske præsident Putin endelig fået råbt Vesten op. Spørgsmålet er, om Putin har overspillet sin hånd, siger Flemming Rose.

LÆS: Set fra Moskva

	»Vestens tillid til Rusland har fået et gok i nødden. Men Putin er åbenbart parat til at betale den pris, når det handler om vitale russiske interesser,« siger han.

	Også Karsten Møller, senioranalytiker ved DIIS, mener, Putin nøje har overvejet, hvilke svarmuligheder Vesten ville have på militæraktionen.

	»Det, Vesten kan sætte ind, er noget, der skader Rusland i begrænset omfang. Ingen vil starte en tredje verdenskrig på grund af Ukraine. Og jeg kan have min tvivl om, hvorvidt man i EU kan blive enige om de økonomiske sanktioner, som vi snakker om,« siger Karsten Møller. Han ser det som sandsynligt, at der også rykker russiske tropper ind i det østlige Ukraine. En egentlig krig mellem Rusland og Ukraine regner Claus Mathiesen ikke for sandsynligt, men han vil ikke udelukke det.

	»Den sidste uge har jeg oplevet ting, som jeg den ene dag antog for usandsynligt, og så den næste dag er det sket. Det er ikke nemt at forestille sig, men man kan desværre ikke sige, at det kan udelukkes,« siger han.

LÆS: Ruslands præsident forbeholder sig retten til at bruge militær magt på Krim

