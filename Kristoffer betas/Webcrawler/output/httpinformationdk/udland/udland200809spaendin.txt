Spændinger mellem Pakistan og USA
Kløften mellem USA og Pakistan i krigen mod terror vokser
Pakistanske demonstranter fra byen Multan træder på en plakat med den amerikanske præsident, George W. Bush.


 På syvårsdagen i går for terrorangrebet mod USA den 11. september 2001 syntes kløften mellem USA og Pakistan, der er tætte allierede i krigen mod terror, at vokse sig endnu dybere.
Få timer efter at formanden for USA's væbnede styrker, admiral Mike Mullen, onsdag sagde, at USA planlægger militære operationer for at eliminere militante grupper i Pakistan, reagerede Pakistans hærchef med vrede.
I et direkte svar svor Pakistans hærchef, general Ashfaq Kayani, at Pakistan vil forsvare sin suverænitet og territoriale integritet "for enhver pris".
Kayani sagde samtidig, at Pakistan ikke har nogen aftale med USA, der tillader amerikanske soldater at operere på pakistansk territorium, og at ensidige angreb risikerer at underminere de fælles bestræbelser på at sætte en stopper for den voldelige ekstremisme i landet.
I går bakkede Pakistans premierminister, Yousaf Raza Gilani, op om hærchefens irettesættelse af USA ved at erklære, at Kayanis udtalelser repræsenterer den pakistanske regerings holdning.
Imens sagde det pakistanske militær, at det har dræbt 20 militante islamister nær grænsen til Afghanistan. Det skete ifølge en talsmand under kampe onsdag og torsdag, hvor sikkerhedsstyrker med støtte fra luftvåbnet angreb en Taleban-højborg i Bajaur-regionen. Regeringen siger, at militæret i netop dette område har dræbt 600 militante i de seneste uger
Ny strategi
Mullens udtalelser faldt i Kongressens komité for de væbnede styrker. Her sagde han, at de væbnede styrker i øjeblikket ikke er ved at vinde krigen mod Talebanmilitsen i Afghanistan. Derfor er det ifølge Mullen nødvendigt med en ny og mere omfattende strategi, der også involverer det voldsplagede klanområde i Pakistan ved grænsen til Afghanistan.
Men den strategi er måske allerede taget i brug.
I hvert fald skrev New York Times i går, at USA's præsident, George W. Bush, i juli i al hemmelighed godkendte en ordre om angreb på landjorden i Pakistan, uden at USA først får godkendt sådanne aktioner af Pakistan.
Den hemmelige ordre har ifølge pakistanske embedsmænd allerede resulteret i, at amerikanske specialstyrker, støttet af amerikanske kamphelikoptere, har angrebet grænselandsbyer i klanområdet Sydwaziristan og dræbt over 20 mennesker, fortrinsvis civile.
Det har skabt vrede i Pakistan, hvor kravene om, at Pakistan indstiller sit samarbejde med USA, vokser.
"Sådanne hensynsløse handlinger bidrager kun til at hjælpe de militante og til at øge opbakningen til dem. Ingen udenlandske styrker har tilladelse til at gennemføre operationer på pakistansk jord," sagde Kayani. 


