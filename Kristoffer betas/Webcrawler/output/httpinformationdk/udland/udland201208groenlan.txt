Grønland kan nu skrue op for sine CO2-udledninger
Ny klimaaftale mellem Danmark og Grønland giver selvstyret frie hænder til at fastsætte egne klimamål. Ny olie- og råstofindustri kan give vækst i CO2-udslippet, mens isen smelter


 Isens smelten på og omkring Grønland falder sammen med en ny klimaaftale mellem Grønland og Danmark, undertegnet i denne uge af klima- og energiminister Martin Lidegaard (R) og det grønlandske landsstyremedlem for boliger, infrastruktur og trafik, Jens B. Frederiksen. Aftalen indebærer, at Grønland – der i disse år overvejer en række olie-, gas- og mineprojekter – får frie hænder til at definere sin klimapolitik uafhængigt af EU’s mål og FN’s Kyoto-aftale, herunder måske at skrue op for sine CO2-udledninger.
Af samme grund mødes aftalen med kritik fra flere grønne organisationer i Danmark.
»Vi har lavet en rammeaftale, som endeligt placerer ansvaret for Grønlands klimapolitik hos grønlænderne selv. Det er det eneste rigtige at gøre, for ellers får vi en rodet ansvarsfordeling, som vi har haft det de seneste 10 år,« lyder Martin Lidegaards kommentar til kritikken med henvisning til den hidtidige situation, hvor Grønland har skullet leve op til de mål for CO2-reduktion, som Danmark har forhandlet og påtaget sig i EU-sammenhæng på rigsfællesskabets vegne.
»Fremover skal grønlænderne selv fastlægge deres klimapolitik og stå på mål for den over for både de grønlandske vælgere og verdenssamfundet,« siger klimaministeren.
’En tilfredsstillende balance’
Det grønlandske selvstyre har i årevis protesteret over at være afskåret fra selv at forhandle sine klimamål i EU-sammenhæng. I dag udleder en gennemsnitsgrønlænder lige så meget CO2 pr. år som en gennemsnitsdansker, men med visioner om en mulig storstilet og energikrævende aluminiumsproduktion, flere store mineprojekter, mulig olieudvinding i havet ud for Grønland samt stærkt øget skibstransport kan den grønlandske CO2-udvikling pr. indbygger tænkes at vokse.
»Vi vil fremadrettet arbejde for et fælles mål for Danmark og Grønland, men denne aftale gør også, at vi kan få en territorial undtagelse. Den sikrer, at vi kan få en tilfredsstillende balance mellem erhvervsudvikling i Grønland og det at være en spiller på den globale klimascene. Vi ønsker at udmønte aftalen ansvarligt inden for de rammer, vi har mulighed for,« sagde Jens B. Frederiksen, da aftalen onsdag blev underskrevet i Nuuk.
Greenpeace har beregnet, at hvis Grønlands samlede CO2-udledning i 2020 f.eks. bliver femdoblet som konsekvens af en ny omfattende råstofudvinding og mine- og metalindustri, og dagens gældende fælles mål om 40 pct. CO2-reduktion i forhold til basisåret 1990 stadig skal respekteres, så kræver det, at den danske indsats for at kompensere den grønlandske vækst skrues op til en reduktion af de hjemlige udledninger på knap 45 pct. i 2020.
»Hele kongeriget bakker op om målsætningen om at begrænse global opvarmning til to grader og anerkender vurderingen fra FN’s Klimapanel af, at de industrialiserede lande skal reducere udslippet af drivhusgas med 25-40 pct. Byrdefordelingen mellem Grønland og Danmark er vi ligeglade med,« siger Mads Christensen, generalsekretær i Greenpeace Norden, til Ritzau.
»Jeg håber selvfølgelig, at Grønland vil påtage sig deres del af ansvaret,« siger Martin Lidegaard.
»Jeg har været sammen med min grønlandske kollega i tre dage. Han har set de samme ting om isens smelten som mig, og jeg oplever, at det har gjort lige så stort indtryk på ham som på mig.«
Lidegaard fortæller, at Grønland i år åbner sit femte vandkraftværk.
»Herved når de en andel af energiforsyningen fra vedvarende energi på over 60 pct., og jeg har indtryk af, at de har tænkt sig at fortsætte en ambitiøs klimakurs. Men det er et spørgsmål, vi slipper nu.«

