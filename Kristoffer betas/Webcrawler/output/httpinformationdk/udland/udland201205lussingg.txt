Lussing til græske politikere vil ryste finansmarkedet
De græske vælgere har straffet den siddende koalitionsregering. De har stemt på yderfløjene, men valget vil sandsynligvis ikke få betydning for landets forhold til EU og redningspakkerne. Til gengæld viser det politisk ustabilitet, og det er gift for finansmarkedet
Det politiske landskab blev grundigt rystet ved det græske valg i går. Om der sker de store ændringer for de forarmede grækeres hverdag, er mere tvivlsomt.


 De to græske regeringspartier Nyt Demokrati (konservativt) og Pasok (socialdemokratisk) er gået massivt tilbage ved søndagens parlamentsvalg, der har været præget af vrede og frustration over de omfattende nedskæringer og stramninger i det kriseramte, sydeuropæiske EU-land.
Tilsammen har de to partier fået omkring 37 procent af stemmerne ved valget ifølge de valgsteder, der ved redaktionens deadline var offentliggjort. De store sejrherrer er socialistpartiet Syriza og det yderste højre og venstre med blandt andre kommunistpartiets godt otte procent og det fascistiske parti Gyldent Morgengry, der med et kanonvalg er kommet i parlamentet med op mod syv procent af stemmerne.
Det betyder ifølge eksperter, at der sandsynligvis vil blive dannet en spinkel koalitionsregering mellem Pasok og Nyt Demokrati, der i henhold til græsk valglov får 50 bonustaburetter af parlamentets i alt 300 for at være det største parti.
»Lederen af Nyt Demokrati, Antonis Samaras, har godt nok sagt, at han ikke vil støtte regeringen, men det skal man ikke hænge sig for meget i,« siger Mogens Pelt, der er lektor på Saxo-instituttet på Københavns Universitet og ekspert i græske samfundsforhold.
»Det sidste halve år har de to store partier formelt siddet i en samlingsregering, så det kan lade sig gøre, om end det med valgresultatet bliver en spinkel koalition.«
Pasok og Nyt Demokrati har tidligere fået op mod 80 procent af stemmerne tilsammen, men lander altså denne gang omkring 37 procent, hvilket er i underkanten til et flertal.
Ifølge Mogens Pelt betyder resultatet dog, at man i grove træk vil se et Grækenland med den samme kurs som før valget, hvor man har forsøgt at leve op til EU’s krav om besparelser og styring af den offentlige sektor mod en række lån på flere hundrede milliarder euro.
»Proteststemmerne bliver formentlig ikke meget mere end protester. Ingen af de to store partier, kan samarbejde med dem, og euro-modstanderne er meget forskellige og har intet til fælles og kan ikke forventes at danne fælles front,« siger han, og lektor Tom Terkelsen, Institut for tværkulturelle studier ved KU og regionale studier supplerer:
»Yderpartierne er retoriske alternativer, men realpolitisk er de meget urealistiske.«
Men modstanden mod den siddende regering er dog ikke til at tage fejl af. Særligt går det ud over Pasok, der siden militærjuntaens fald i 1974 har siddet tungt på magten, men denne må nøjes med en tredjedel af de 44 procent af stemmerne de høstede ved valget for tre år siden.
Mange af Grækenlands mindre partier, heriblandt Syriza, er gået til valg på at ville genforhandle eller helt annullere låneaftalen med EU, Den Europæiske Centralbank og Den Internationale Valutafond (IMF). Valgresultatet ventes derfor at gøre det vanskeligt for Nyt Demokrati at danne en ny regering, der kan leve op til løfterne og gennemføre de reformer, som Grækenlands kreditorer kræver, og derfor er partiets leder tvunget til at gå i regering med det røde Pasok, hvis Grækenland skal undgå at skulle holde valg igen inden for kort tid. Det er dog heller ikke helt usandsynligt, at han vil gøre det, vurderer Tom Terkelsen.
»Hvis han vurderer, at valget er godt nok til, at han kan drage nytte ad det momentum, der kunne ligge dér, er det en mulighed at udskrive nyvalg allerede til juni,« siger han.
Men gårsdagens valg ligner ikke et politisk momentum for andre end protestpartierne, og derfor må det forventes, at en spinkel koalitionsregering vil blive dannet, hvilket ifølge Tom Terkelsen desværre er et dårligt signal til omverdenen.
»Det er jo et klart signal om usikkerhed, og det vil skabe uro på finansmarkederne. Så stiger renten, og når grækerne om nogle måneder skal ud at sælge statsobligationer, bliver det dyrt for dem og deres recession vil fortsætter.«
Og grækerne har i forvejen ikke haft det let økonomisk. Hvert eneste år siden 1974 er der blevet lagt til statsgælden, der i dag er vokset til 160 procent af landets BNP og gør landet til verdens mindst kreditværdige stat i verden. Det har tvunget grækerne ud i en kontrolleret statsbankerot i begyndelsen af året, hvor de skrev under på låneaftalen med EU, Centralbanken og Den Internationale Valutafond (IMF).
»Det er de nedskæringer og den politik, der har ført landet ud i voldsom forarmelse, og en politiske polarisering, der ikke er set værre siden juntaens fald,« siger Tom Terkelsen.
»Det er det værste og mest spektakulære, jeg har set i de 35 år, jeg har beskæftiget mig med dette land.«

