I Syrien er udsultning et våben
Mellem en kvart og en halv million civile syrere er taget som gidsler af de stridende parter i Syriens borgerkrig. I de belejrede områder, uden for mediernes søgelys og hjælpens rækkevidde, koster sult, sygdom og daglige beskydninger et ukendt antal menneskeliv
 
	Menneskemængde i Yarmouk-lejren i det sydlige Damaskus under en maduddeling. FN fik tirsdag i denne uge adgang til en lille del af lejren, hvor op mod 20.000 civile er fanget. Situationen er fuldstændig desperat efter mere end syv måneders belejring, og mange overlever udelukkende ved at spise kattekød og koge urter og græs. Et ukendt antal børn og ældre menes at være bukket under for sult og sygdom. Situationen vurderes at være værst i bl.a. Homs, Yarmouk og Muhademiya, syd for Damaskus


 
	»Please, please, få os ud. Vi dør herinde.« 60-årige Wafiqas bøn skærer igennem tv-kameraet og lige ind i hjertet. Tårerne løber ned ad den sortklædte kvindes magre og rynkede ansigt. I syv måneder har hun hutlet sig igennem i den belejrede palæstinensiske flygtningelejr Yarmouk. 14-årige Kiffah forsøger at holde masken.

	»Vi er okay,« siger han til det snurrende kamera fra BBC, men facaden krakelerer hurtigt. »Der er ikke mere brød,« fremstammer han grædende.

	I baggrunden læner en bleg, ung kvinde sig op ad en trækasse, tydeligt mærket af sult og udmattelse. Øjnene glider langsomt i. Hun prøver at holde sig på benene, mens reporteren fra BBC snakker om den »menneskeskabte« katastrofe, de befinder sig i.

	Scenerne er fra Yarmouk-lejren i det sydlige Damaskus, hvor 20.000 civile har været spærret inde siden sidste sommer. I tirsdags fik FN’s hjælpeorganisation for palæstinensiske flygtninge, UNWRA, endelig adgang til en lille del af lejren, hvor hundredvis af sultende kvinder, børn, gamle og handicappede desperat flokkedes for at få del i de sparsomme hjælpepakker.

	Belejring er det seneste og mest grusomme våben i Syriens tre år lange borgerkrig. Mellem en kvart og en halv million mænd, kvinder, børn og gamle er spærret inde i belejrede landsbyer, boligkvarterer og distrikter over hele landet.

	De hårdest ramte områder har været fuldstændig isoleret fra omverdenen i både halve og hele år, heriblandt Yarmouk, hvor belejringen har varet i syv måneder. Den gamle by i Homs har været under belejring af regeringsstyrker i halvandet år. Da en lille gruppe civile i kølvandet på de netop kuldsejlede fredsforhandlinger i Genève omsider blev evakueret fra Homs, dukkede omkring 1.200 udmagrede børn, kvinder og gamle frem fra ruinerne, mange af dem ude af stand til selv at gå. I månedsvis havde de overlevet på græsafkog og kattekød, fortalte flere af de overlevende.

	Ifølge internationale medier er mange døde af sult, både i Homs og Yarmouk. Hvor mange er der ingen, som ved.

	Afskåret fra al hjælp

	»Vi har ingen som helst adgang til de belejrede områder og aner derfor ikke, hvor slemt det står til,« fortæller lederen af Dansk Flygtningehjælps indsats i Syrien, Kim Petersen, over Skype.

	»Men der er ingen tvivl om, at mange mennesker sulter. Efter tre års krig har folk brugt alt, hvad de har på kistebunden. For de fleste handler det nu om overlevelse,« siger han.

	Dansk Flygtningehjælp står for omkring 15 procent af den internationale non-food-hjælp til den syriske civilbefolkning, men må ikke selv dele hjælpen ud. Efter krav fra den syriske regering skal al international hjælp fordeles gennem Røde Halvmåne (SARC), Røde Kors’ islamiske søsterorganisation. Men heller ikke SARC har adgang til de belejrede områder.

	»Der er store områder, vi ikke kan få adgang til og mange områder, hvor vi kun har meget begrænset adgang,« siger Khalid Erksoussi, leder af Syriens Røde Halvmåne til Information.

	»Men vi ved, at de mangler alt i de belejrede områder; mad, vand og medicin, især til kronisk syge. Vi ved, at børnene lider meget. Vi ved også, at situationen er mest kritisk i de belejrede byområder, hvor civilbefolkningen ikke har mulighed for selv at dyrke noget, de kan spise,« siger han og nævner Yarmouk og den gamle by i Homs som de hårdest ramte steder.

	Ifølge en ny rapport fra FN’s Højkommissariat for Menneskerettigheder, UNHCR, lever mindst 240.000 syrere under belejring, (men lægger man rapportens tal for de forskellige områder sammen, når man allerede 292.000.) Khaleed Erksoussi vurderer, at det reelle tal er væsentligt højere.

	»Det er mange flere. Der er store områder med flere hundrede tusinde indbyggere syd for Damaskus, vi ikke kan komme til. Og nord for Aleppo er omkring 110.000 spærret inde. Det er mere end dobbelt så mange, som FN opgiver,« siger han og er omhyggelig med at nævne både de regeringsbelejrede områder og de oprørsbelejrede områder i nord, så ingen af parterne tager anstød af hans udtalelser.

	»Hvis man også regner de områder med, hvor vi kun meget sjældent får adgang til at levere nødhjælp, kommer vi op i nærheden af to millioner mennesker, som står helt uden hjælp eller uden tilstrækkelig hjælp.« Officielt har 21 internationale ngo’er tilladelse til at arbejde i Syrien, men reelt har kun fem de nødvendige visa og tilladelser, heriblandt Dansk Flygtningehjælp, Røde Kors og den britiske hjælpeorganisation Oxfam.

	Siden den 18. januar har UNWRA været i stand til at uddele et stærkt begrænset mængde mad og medicin til nogle af de belejrede indbyggere fra et snigskyttehærget uddelingssted i udkanten af lejren.

	»På en dårlig dag har vi været i stand til at uddele 26 pakker med mad, på en god dag 645,« fortæller UNRWA’s pressechef Christopher Gunnes til The Guardian.

	Kynisk magtspil

	Hvorfor det syriske styre er så restriktiv med at lade hjælpeorganisationerne komme til, vil Kim Petersen fra Dansk Flygtningehjælp ikke spekulere i.

	Men på Forsvarsakademiets Institut for Strategi er lektor i international politik Peter Viggo Jakobsen ikke i tvivl om, at belejringerne og adgangen til nødhjælp er brikker i et kynisk spil om magten i Syrien.

	»Det er Leningrad om igen,« siger han med henvisning til nazisternes belejring af det nuværende St. Petersborg under Anden Verdenskrig.

	»Formålet med belejringerne er at sulte og bombe oprørerne ud af de områder, de stadig kontrollerer. Alternativet er at kæmpe fra hus til hus inde i byerne. Det vil Assad for en hver pris undgå. Så mange loyale soldater har han heller ikke tilbage,« siger Peter Viggo Jakobsen med henvisning til at en bykrig vil kræve store ofre.

	At civilbefolkningen på denne måde bliver gidsler, er krigens parter tilsyneladende ligeglade med.

	»Det syriske styre befinder sig i en krig om overlevelse, hvor menneskerettigheder og civile tab er underordnede,« siger han og henviser bl.a. til den syriske hærs brug af tøndebomber mod de belejrede områder.

	Tøndebomber er en slags primitive klyngebomber, som eksploderer til alle sider og er fyldt med metalstumper.

	Peter Seeberg, Syrien-ekspert på Center for Mellemøststudier ved Syddansk Universitet, bekræfter, at belejringerne bruges som våben.

	»Parterne tager civilbefolkningen som gidsler for at tvinge modparten til at overgive sig,« siger han.

	»Det er et kolossalt effektivt våben«.

	Peter Seeberg understreger, at belejring og sønderbombning af civile områder har været anvendt mange gange før, f.eks. under Vietnam-krigen, under den algeriske uafhængighedskrig, i den libanesiske borgerkrig og i Bosnien. Alle steder med forfærdelige omkostninger for de indespærrede.

	Krigsforbrydelser

	Både FN’s Højkommissariat for Menneskerettigheder samt menneskerettighedsorganisationerne Human Rights Watch og Amnesty International betegner belejringerne af de mange civile områder i Syrien som en krigsforbrydelse.

	Ifølge den humanitære folkeret er krigens parter forpligtet til at beskytte civilbefolkningens liv samt sikre adgang til mad, vand, sundhed og sikre tilflugtssteder. De stridende parter er bl.a. forpligtet til at lade civile slippe væk fra kampområder, sørge for at sårede og syge hurtigst muligt får hjælp og skal afstå fra at bombe bygninger og udstyr, som er nødvendige for civilbefolkningens overlevelse.

	I de belejrede områder er skoler, hospitaler, sundhedsklinikker, vandværker og elværker blevet bombet i stor stil.

	Også Røde Halvmåne i Damaskus vurderer, at belejringerne af civilbefolkningen er ulovlige.

	»Det er en klar overtrædelse af Genèvekonventionerne,« siger Khalid Erksoussi. Om der er tale om en krigsforbrydelse, vil han ikke tage stilling til.

	»Det er en juridisk vurdering,« siger han.

	I sidste weekend vedtog FN’s Sikkerhedsråd en enstemmig resolution, der pålægger både den syriske regering og oppositionen at ophæve belejringerne og lade de humanitære hjælpeorganisationer komme ind med nødhjælp og lægehjælp til de mange desperate mennesker. Hvis ikke det er sket inden fire uger, samles Sikkerhedsrådet igen for at diskutere evt. konsekvenser.

	 

