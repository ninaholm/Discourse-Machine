Kamp om retten til at hente fossil energi kan begynde
Nu er det beregnet, hvem der skal lade hvor store andele af olie-, gas- og kulreserverne ligge for klimaets skyld


 Ingen fossil energi kan udvindes i Arktis. Om fem år kan der stort set ikke produceres olie fra tjæresand i Canada. Over 90 pct. af USA’s, Australiens og det tidligere Sovjets kulreserver må forblive i undergrunden. 40 pct. af Mellemøstens oliereserver skal blive liggende. I Europa skal man holde fingrene fra mindst 78 pct. af de kendte kulreserver, 20 pct. af oliereserverne og 11 pct. af gassen.
Sådan lyder nogle af de opsigtsvækkende resultater af den første detaljerede globale analyse af, hvad det FN-vedtagne mål om højst to graders temperaturstigning indebærer for afbrændingen af fossile brændsler.
Analysen, offentliggjort i tidsskriftet Nature, er foretaget af energimodel-forskeren Christophe McGlade og økonomen Paul Ekins fra University College London. De har taget udgangspunkt i den seneste rapport fra FN’s klimapanel, IPCC, som i efteråret fastslog, at »de skønnede totale reserver af fossilt kulstof overstiger det tilbageværende budget med en faktor fire-syv«.
Det svarer til, at 73-86 pct. af de kendte fossile reserver skal forblive i undergrunden, hvis det globale udledningsbudget for CO2, som kan muliggøre tograders-målet, skal respekteres.
IPCC-rapporten havde imidlertid ikke analyseret, hvad dette specifikt betyder for kul, olie og gas, endsige for de enkelte lande og regioner med fossile reserver. Det er det, Nature-artiklen nu lægger frem.
»Vore resultater viser, at en tredjedel af de globale oliereserver, halvdelen af gasreserverne og over 80 pct. af de i dag kendte kulreserver skal forblive urørt fra 2010 til 2050 for at nå tograders-målet,« fastslår de to forskere i Nature.
Inden for denne ramme har forskerne antaget, at de mest rentable reserver bør og vil blive udnyttet først, og på den baggrund har de beregnet, hvilke lande der vil kunne hente hvor store andele af deres kul, olie- og gasreserver op inden for CO2-budgettet.
Selv om Mellemøsten råder over lettilgængelige og billige oliereserver og derfor ’kun’ skal lade ca. 40 pct. urørt, så er det alligevel de mellemøstlige olielande, der vil gå glip af de største mængder og indkomster – simpelthen fordi så stor en del af verdens oliereserver findes i regionen. 263 milliarder tønder olie skal således forblive under ørkensandet i Saudi-Arabien, Irak, Kuwait, Emiraterne etc.
Hvem skal give afkald?
Dermed stiller den ny undersøgelse skarpt på det sprængfarlige dilemma, landene står over for i de fortsatte forhandlinger frem mod klimatopmødet COP 21 i Paris til december. Her er ambitionen at nå en aftale om CO2-reduktioner i alverdens lande, som kan sikre to gradersmålet.
»Med energiens nøglerolle i den økonomiske udvikling, hvordan kan lande så overbevises om at give afkald på brugen af fossile brændsler, hvis det opfattes som noget, der bringer primære politiske mål såsom fattigdomsreduktion i fare,« lyder dilemmaet, formuleret i en kommentar i Nature af klimaforskerne Michael Jakob og Jerôme Hilaire, Potsdam Institute for Climate Impact Research.
Det politiske svar – hvis det eksisterer – kunne ifølge klimaforskerne være en ordning med en kombination af produktionskvoter og kompensationspuljer, så tabet ved ikke at kunne udvinde sine fossile reserver i et eller omfang godtgøres via en pulje, andre lande betaler til.
»Kun en global klimaaftale, der kompenserer taberne og opfattes som retfærdig af alle deltagere, kan muliggøre snævre grænser for den langsigtede brug af fossile brændsler,« noterer Jakob og Hilaire.
I The Guardian illustrerer Paul Ekins dilemmaet ved at foreslå, at intet lands regering skal kunne godkende f.eks. en ny olieproduktion uden samtidig at svare på, hvem der så til gengæld skal lade sine reserver forblive i undergrunden.
Den ny analyse sætter også fokus på den risiko, investorer og selskaber løber ved fortsat at sætte penge i den fossile energi. Og den sætter spørgsmål ved den fortsatte søgenefter nye reserver af fossil energi.
»I 2013 brugte de fossile energiselskaber omkring 670 mia. dollar på at lede efter nye olie- og gasressourcer. Man fristes til at spørge, hvorfor de gør dette, når der er mere i undergrunden, end vi kan tillade os at brænde af,« siger Paul Ekins.

