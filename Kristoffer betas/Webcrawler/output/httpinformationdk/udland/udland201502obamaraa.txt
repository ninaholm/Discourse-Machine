Obama-rådgivere vil sende våben til Ukraine
Præsidenten vil blive bedt om at godkende leverance af ’defensive’ våbensystemer, som kan vende slagets gang i det østlige Ukraine. Men kritikere frygter, at det kan føre til en eskalering af konflikten og en storstilet russisk invasion


 De væbnede kampe, der for nylig er blusset op mellem pro-russiske oprørere og ukrainske styrker i Donbas-regionen, har genoplivet en debat fra sidste sommer om, hvorvidt USA og NATO-landene bør støtte Ukraine med defensive våben, der kan tilintetgøre russiske tanks og pansrede køretøjer samt raketbatterier.
I går forlød det i The New York Times, at flere af præsident Barack Obamas ministre og civile og militære rådgivere skulle være positivt indstillet over for ideen.
I Kongressen har førende republikanere i lang tid slået til lyd for en robust militær støtte til Ukraine.
Den fremmeste fortaler er John McCain, som netop er blevet valgt som formand for Senatets forsvarsudvalg. Militære eksperter vurderer, at Pentagon vil være i stand til at sende militært materiel til Ukraine i god tid inden en mulig storoffensiv i den østlige del af landet dette forår.
NATO-lande i Vesteuropa har generelt været skeptiske over for en optrapning af den militære hjælp til Ukraines regering af frygt for, at konflikten skal eskalere, og at det skulle kunne føre til en større russisk militærinvasion. Storbritannien og Canada menes dog at være mere positivt indstillede.
På NATO’s østflanke skulle Polen og de baltiske lande derimod være rede til at bidrage med våbensystemer fra Warszawa-pagtens dage, der er forenelige med Ukraines arsenal.
Ifølge ukrainske militære kilder mistede hæren halvdelen af sit tunge skyts under den russiske offensiv i august, der fandt sted på et tidspunkt, hvor oprørerne var trængt i defensiven. I september blev der indgået en våbenhvile i Minsk, som i lyset af de nye kamphandlinger i dag kun eksisterer på papiret.
Rapport: Våben er afskrækkende
De fornyede overvejelser i Washing-ton, D.C. om en mere robust militær hjælp til Ukraine falder sammen med, at en ny rapport i går blev offentliggjort. Den er udarbejdet af tidligere højtstående militære officerer og diplomater fra præsident Barack Obamas regering, og forfatterne konkluderer på grundlag af besøg i NATO’s hovedkvarter i Bruxelles og i Ukraine, at en ukrainsk hær udstyret med defensive våbensystemer vil have en afskrækkende effekt på Rusland.
»Formålet bør være at påføre den russiske hær betydelige tab, dersom russerne lancerer nye offensive operationer. (…) Kreml vil kun gå med til en acceptabel politisk løsning på konflikten, hvis risici og omkostninger ved en eskalering af militære operationer (i Ukraine, red.) er høje,« hedder det i rapporten.
Rapporten er udgivet af Chicago Council of Global Affairs. Flere af forfatterne har arbejdet for præsident Obama. Det gælder tidligere viceforsvarsminister Michelle Flournoy, tidligere NATO-ambassadør Ivo Dalder, tidligere øverstkommanderende for NATO James Stavridis og USA’s tidligere ambassadør i Kijev, Steven Pifer.
Forfatterne er især alarmerede over forøgelsen af russiske tanks af typen T-64 og T-72 samt pansrede kampvogne i områder kontrolleret af de prorussiske oprørere. De anfører, at ukrainske styrker ikke råder over våben, der kan gennemtrænge de stærkt beskyttede køretøjer. Derfor skulle de have akut behov for amerikanske panserværnmissiler af typen Javelin.
Herudover foreslår rapporten, at man forsyner Ukraine med radarer, der kan identificere og spore ramper til at affyre russiske Grad-raketter og artilleriild på en afstand af 30-40 km. For tiden er ukrainerne i besiddelse af amerikanske radarer, der kan opspore stedet, hvor mortergranater affyres – i en afstand på op til 3-4 km.
Ukraines hær skulle også have desperat behov for droner til at følge oprørernes og deres våbensystemers bevægelser på jorden. Rusland har siden sidste sommer haft ukrainsk territorium i Donbass-regionen under observation af russiske droner.
Kritiker: Hvor er fredsplanen?
Lige så afgørende bliver det ifølge rapporten at udstyre Ukraines hær med et sikkert kommunikations- system. For tiden bruger ukrainerne blot radio og mobiltelefoner, som formodes at være udspioneret døgnet rundt af den russiske aflytningstjeneste.
Det er forfatternes overbevisning, at briterne, canadierne, polakkerne og balterne vil følge trop med militær hjælp, dersom USA tager initiativet.
Rapporten tager ikke konkret stilling til, hvad de mulige konsekvenser af et styrket ukrainsk militært beredskab kan blive for konflikten.
»Nogle hævder, at det vil føre til en yderligere russisk militær eskalering. Det er vi uenige i. Rusland er allerede i færd med at optrappe konflikten,« skriver forfatterne.
Den britiske Ukraine-specialist Anatol Lieven frygter en forværring af konflikten.
»Man bør overveje, hvad der vil ske, hvis det lykkes for Ukraine at trænge oprørerne tilbage til den russiske grænse med amerikanske våben. Så kan vi se en gentagelse fra sidste sommer, hvor Putin sendte en brigade på 3.000 soldater ind i Ukraine. Men denne gang vil det blive flere brigader,« siger Lieven, der er professor ved Georgetown Universitys afdeling i Doha, Qatar, til Information.
»Og hvis den russiske hær først for alvor rykker ind i det østlige Ukraine, så er det ikke til at sige, hvor den vil stoppe. Vil de kun tage provinserne Lugansk og Donetsk?«
Anatol Lieven kritiserer især manglen på en vestlig fredsplan. »Man vil bruge nye våben til at tvinge Rusland til forhandlingsbordet, men hvor er planen?«

