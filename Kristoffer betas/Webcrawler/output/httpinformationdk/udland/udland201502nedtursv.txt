Nedtur svækker socialistisk blok
Venezuelas økonomiske og politiske nedtur rammer deres regionale position som den socialistiske revolutions bannerfører. Modellen har fejlet, kassen er tom og den karismatiske leder er her ikke længere


 Den latinamerikanske socialistiske blok, ALBA (Alianza Bolivariana para los Pueblos de Nuestra América), synger muligvis på sidste vers. I hvert fald er fremtiden for projektets økonomiske flagskib, PetroCaribe, hvorfra der siden 2005 er blevet distribueret store mængder venezuelansk olie til favorable priser til medlemsstaterne, meget usikker, da Venezuela ikke længere har råd til at dele olie ud til gengæld for ideologisk indflydelse.
»Hele tanken om en regional socialistisk blok er i dyb krise. Og det betyder selvfølgelig, at Venezuela i dag har meget lidt at skulle have sagt. Før kunne de købe sig til opbakning og lydhørhed, men nu har de ingen penge,« siger Carlos Salas Lind, lektor ved CBS med speciale i Latinamerikansk udvikling og historie.
Han peger på, at Hugo Chávez, Venezuelas tidligere præsident og arkitekten bag den regionale socialistiske blok, så ALBA som platform for at udbrede sine politiske ideer i Latinamerika. Men nu er den karismatiske leder væk, og det er de økonomiske muligheder også, forklarer Carlos Salas Lind.
Modellen har fejlet
Men det er ikke kun olieprisens skyld. Det skyldes også, at den økonomiske model – kaldet den bolivarianske revolution – ikke har vist sig at være et alternativ til noget som helst, mener Carlos Salas Lind.
»De har ikke været dygtige til at håndtere den økonomiske udvikling og få skabt andet ud af olieindtægterne end afhængighed af samme. Derfor har Venezuela ikke længere noget at tilbyde regionalt. Deres projekt har været baseret på at udbrede en ideologisk model ved hjælp af billig olie, men det er slut. Nu har de ikke engang en karismatisk præsident til at overbevise os om, at det nok skal gå.«
Et af de lande, der har mærket det socialistiske samarbejdes storhed og fald, er den Dominikanske Republik i Caribien.
Forrige fredag indgik de en aftale med Venezuela om at begynde at afdrage på landets fire mia. dollar store oliegæld. Gælden skulle egentlig ikke betales nu, men grundet Venezuelas store problemer indgik de to lande en aftale om at slå halv skade ved en hurtig afvikling. Det vil sige, at den Dominikanske Republik har valgt at afbetale to mia. dollar til Venezuela her og nu – mod at få resten af gælden sløjfet.
»Når man giver en rabat på to mia. dollar af et lån på fire mia., så siger det noget om, hvor presset Venezuela er,« siger Carlos Salas Lind.
Det er imidlertid ikke kun økonomisk, at det regionale projekt om at skabe et socialistisk modsvar til den gængse økonomiske model i Latinamerika er blevet svækket. Politisk er der også kommet en del malurt i bægeret, efter at USA og Cuba efter næsten 60 års konflikt har genoptaget de diplomatiske forbindelser.
»De nye toner i forholdet mellem Cuba og USA har også ødelagt meget for Venezuela og tanken om en regional blok som modsvar til USA og dets allierede,« siger Carlos Salas Lind: »Det var jo den gode historie om, hvordan Venezuela skulle forsvare Cuba, og de to lande stod sammen mod giganten i nord – USA. Det var også historien om, at det har sin pris at stille sig op imod verdens supermagt, og at man var villig til at betale prisen – men nu er man altså knap i stand til at holde økonomisk orden i eget hus. Derfor kan de næppe påstås at være inspirationskilde.«
Modsvaret fra Venezuela har været, at de er udsat for en økonomisk krig – blandt andet orkestreret fra USA.
Men den forklaring kommer nok ikke for alvor til at stå særligt stærkt, mener Carlos Salas Lind:
»Den såkaldte ’økonomiske krig’, hvor regeringen i Venezuela i sidste ende skyder skylden på USA, der med stigende olieproduktion er en af årsagerne til, at olieprisen er faldet, holder nok ikke i det lange løb. Olieprisens fald rammer jo også andre lande og virksomheder som eksempelvis Mærsk, så det er næsten som at påstå, at USA hæver olieproduktionen for at ramme Venezuela og Mærsk.«

