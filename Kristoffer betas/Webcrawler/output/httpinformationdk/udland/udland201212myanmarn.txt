Myanmar – nyt dansk eksportland
Myanmar ligger nummer 172 på listen over danske eksportmarkeder. Det har den danske handels- og investeringsminister tænkt sig at ændre på, men det er hverken uden problemer eller konkurrence. I denne uge stod hun i spidsen for den første officielle danske erhvervsdelegation, der besøger landet
Vestlige virksomheder flytter til Myanmar, som har brug for, at udlandet investerer i landets infrastruktur.


 Lyserøde rapporter er til salg ved Yangons vejkryds. Gadesælgerne vifter med dem i middagsheden, mens bilerne venter på grønt lys. Det er Myanmars nye lov for udenlandske investeringer, der er til salg for 5000 kyat (ca. 35 kr.).
Kampen om markedsandele, gode investeringer og forbrugere er for længst begyndt i Myanmar, hvor »alt er muligt« ifølge den danske handels- og investeringsminister Pia Olsen Dyhr (SF), der tidligere på ugen stod i spidsen for den første danske erhvervsdelegation, der besøger landet. 17 danske virksomheder deltog, bl.a. Arla, FLSmidth, Grundfoss og Novo Nordisk.
Myanmar er rigt på naturressourcer såsom mineral og tømmer. Derudover er der masser af muligheder for elproduktion gennem etablering af dæmninger, der er et helt uopdyrket forbrugermarked, en stor landbrugssektor, der er basale infrastrukturforbedringer og for at etablere fabrikker, der kan omdanne de lokale ressourcer til forarbejdede produkter. Modsat Kina og andre asiatiske lande har vestlige virksomheder inklusive de danske holdt sig på sikker afstand af investeringer og samhandel med landet, der indtil fornylig havde skrappe restriktioner i forhold til investeringer fra og handel med vestlige lande.
Behov for infrastruktur
Ifølge Udenrigsministeriet rangerede Myanmar i 2011 som nummer 172 på listen over danske eksportmarkeder. Men det har den danske handels- og investeringsminister tænkt sig at lave om på: »Allerede når man sidder i flyvemaskinen over Yangon, ser man jo tydeligt, at der er brug for infrastruktur. Derudover er det oplagt, at man fra dansk side hjælper til med at opbyggef sundhedssektoren og vandforsyningsnettet.«
Et par timer efter ankomsten var hun sammen med delegationen på besøg ved en af Yangon Kommunes seks pumpestationer for drikkevand. Den er fra 1904, pumperne fra 1964, og mere end 60 procent af vandet går til spilde i byens gamle vandledninger.
»Man skal ikke børste tænder i drikkevandet. Det er fyldt med kolibakterier,« forklarer Carsten Møller fra den danske virksomhed DHI, der har speciale i vandmiljø. DHI er netop ved at underskrive en kontrakt med Yangon Kommune om et mindre pilotprojekt, der skal forbedre vandforsyning i en del af byen. Men konkurrencen er stor. JICA, det japanske svar på DANIDA står parat med store investeringer i Yangons infrastruktur i en størrelsesorden, som DHI’s repræsentant ikke forventer at se fra den dansk side.
Ifølge Reuters beløber en nylig indgået aftale mellem Myanmar og Japan sig til i alt 18 milliarder dollar i bistand, investeringer og gældseftergivelse. Kina tegnede sig i 2011 med 14 milliarder US dollar for næsten 70 procent af de samlede udenlandske investeringer. I Skandinavien har især Norge har været tidligt ude med lovning på større investeringer i vandkraft og telefoni, mens Coca-Cola og Pepsi inden for de seneste måneder har gjort sit indtog på Myanmars forbrugermarked.
Dansk syltetøj og mælkepulver
Meget få danske virksomheder er p.t. parat til at kaste sig ud i større investeringer i landet og skabe de arbejdspladser, som både oppositionsleder Aung San Suu Kyi og præsident Thein Sein har bedt om udenlandske støtte til.
Syltetøjs- og frugtkoncentratproducenten Orana fra Rynkeby havde i midthalv-femserne en større produktion af mango-pulp på en lokal fabrik ved Mandalay, men trak sig ud, da man fandt ud af, virksomhedsejerne havde tætte kontakter til militæret. Nu overvejer Orana at etablere sig i landet igen, i første omgang for at sælge produkter til turisthoteller, forklarer direktør Niels Østerberg. Reelle investeringer må vente. Det samme gælder den danske mejerigigant Arla, der vil fokusere på salg af mælkepulver, på trods af at Myanmars myndigheder har bedt om støtte til opbygning af mejerier og produktion af skolemælk. Jens Holst-Nielsen, markedschef fra Dansk Industri mener, at det skyldes, »at danske virksomheder endnu ikke er sikre på, at landets reformproces er irreversibel.«
Fra sanktioner til fremstød
Danmark har været et af de EU-lande, der indtil de nye reformer i landet var stærke fortalere for sanktioner over for Myanmar. Nu er vinden vendt, og danske politikere opfordrer til samhandel og investeringer. Det mener Socialdemokraternes erhvervs- og vækstordfører Benny Engelbrect ikke er dobbeltmoralsk:
»Det hænger helt naturligt sammen. Når man siger A, må man også sige B. Hvis man kritiserer og er villig til at indføre vidtgående sanktioner, så skal man også skubbe på, når udviklingen går i den rigtige retning. Myanmar er et jomfrueligt marked og samhandlen med Danmark er 0,001 procent – men det betyder til gengæld at potentialet er ret stort.« Det er dog ikke uproblematisk at etablere sig i et land, hvor der fortsat er mange menneskerettighedskrænkelser. Helle Albertsen Baoh, der er bosat og gift i Myanmar samt medejer af den lokale virksomhed Sanfoco Wood Industries, siger:
»Det er det samme bureaukrati og den samme udbredte korruption, der stadig gør sig gældende. De offentlige myndigheder arbejder utroligt langsomt, og vi bliver hele tiden ramt af den bureaukratiske mur, når vi skal have selv de mindste ting igennem – især i forhold til offentlige instanser.«
Pia Olsen Dyhr understreger, at »danske virksomheder skal holde sig fri af alle former for korruption – også i Myanmar. Der er ingen gråzone i forhold til korruption og bestikkelse.«
Kathrine Alexandrowiz, partner i firmaet Social Compliance Support, der assisterer danske virksomheder med at implementere strategier for social ansvarlighed (CSR) i Sydøstasien, understreger, at de danske firmaer skal opretholde deres egne standarder for CSR. Der er ingen smutveje, og det er ikke nok at hænge retningslinjer op i en skifteramme. De skal implementeres i alle lag af virksomheden og også i de yderste led af produktionskæden. Nogle gange må man gå det ekstra skridt for at være hvidere sne.
Helle Albertsen Baoh, der har 13 års virksomhedserfaring i Myanmar, hilser andre danske virksomheder og deres højere etiske standarter velkommen i landet, men hun understreger, at det er meget svært helt at undgå korruption og bestikkelse.
»Danske virksomheder – og myndigheder – er blåøjede, hvis de tror, at det er muligt for udenlandske virksomheder at etablere sig i landet og samtidig praktisere nultolerance i forhold til korruption og bestikkelse, slår hun fast. Det har ikke ændret sig trods begyndende reformer i landet.«

