Mærsk Oil: Vi gør alt for at undgå korruption
Flere af Mærsk Oils partnere får hug i ny rapport om åbenhed i olie branchen. Men selskabet har de senere år optrappet  kampen mod korruption


 Danske Mærsk Oil indgår i partnerskaber med flere selskaber, som får meget ringe skudsmål i en ny rapport, der ranglister 44 olieselskaber efter deres gennemsigtighed og indsats mod korruption.
Mærsk Oil er ikke selv omfattet af rapporten fra Transparency International og Revenue Watch Institute, men arbejder i Algeriet sammen med det nationale olieselskab Sonatrach, som konsekvent ligger i bunden, når det kommer til gennemsigtighed. Algeriet er også et af de lande, som Revenue Watch Institute rangerer allerlavest, når det gælder gennemsigtighed med, hvordan olieindtægterne bliver brugt.
Det samme gælder til en vis grad Angola, hvor Mærsk arbejder sammen med det nationale olieselskab Sonangol og amerikanske Devon. Ingen af de to selskaber scorer ligefrem toppoint for gennemsigtighed i den nye rapport.
Rapportens forfatter, Francois Valerian fra Transparency International, understreger, at det at arbejde i højrisikolande som Algeriet og Angola ikke er det samme som at være involveret i korruption.
»En af konklusionerne i vores rapport er, at man ikke kan sige, at der findes forkerte steder,« siger Francois Valerian, der er leder af Transparency Internationals privatsektorprogram.
»Men i ethvert samarbejde med andre selskaber skal virksomhederne sikre sig, at alle datterselskaber og alle projekter kører efter de samme regler, som gælder for moderselskabet selv.«
Antikorruptionspolitik
Information har spurgt Mærsk Oil, hvad selskabet gør for ikke at blive involveret i korruption, når det samarbejder med andre selskaber i lande, hvor korruptionsrisikoen er høj. Majbritt Perotti fra selskabets juridiske afdeling har svaret på e-mail:
»Vi har en meget klar  antikorruptionspolitik  vi tolererer ganske enkelt ikke korruption,« skriver hun.
»De lande, vi opererer i, har antikorruptionslove, og dem kræver vi, at vores partnere skal overholde. I forlængelse af vores antikorruptionsprogram vil vi også foretage due-dilligence-test for antikorruption, før vi indgår i samarbejder, ligesom vi vil inkludere antikorruptionsklausuler i vores joint-venture-kontrakter.«
Mærsk-koncernen har siden 2009 været i færd med at implementere en ny antikorruptionspolitik, som bl.a. indeholder en whistleblower-ordning og et totalforbud mod at udbetale bestikkelse til forretningsforbindelser og embedsmænd. Implementeringen indebar sidste år 40 undervisningssessioner for i alt 800 ansatte, herunder Mærsk Oil-ansatte.
Mærsk anerkender i sin såkaldte sustainability-rapport, at »faciliteringsbetaling«  embedsmænds krav om mindre beløb under bordet  er et »udbredt fænomen«:
»Vi modsætter os faciliteringsbetalinger, og det er vores mål at eliminere dem. Vi vil altid forsøge at undgå dem, f.eks. ved at bede om en officiel kvittering, og hver forretningsenhed vil tydeligt bogføre faciliteringsbetalinger, der viser sig uundgåelige, på linje med andre udgifter,« hedder det i rapporten.
Et af Transparency International og andre ngoers største ønsker er, at internationale olieselskaber begynder at aflægge regnskab landevis og fortælle om deres betalinger til udenlandske regeringer  noget som Mærsk Oil i dag ikke gør.
Selskabet overvejer dog at melde sig ind i organisationen Extractive Industries Transparency Initiative, der blandt andet arbejder for, at medlemmerne skal afrapportere landevist, oplyser Majbritt Perotti.

