Velkommen til Putins patriotiske lege
Vinter-OL i Sotji er et gigantisk prestigeprojekt, designet til at fremme Putins drøm om at genrejse den russiske nation – i russernes øjne og i verdens. Projektet vil virke efter hensigten, vurderer eksperter, men spørgsmålet er, hvor længe Putin kan holde anklager om korruption, magtmisbrug og storhedsvanvid fra livet, når transmissionen er slut
 
	Vladimir Putin har haft et ganske usædvanligt engagement i skabelsen af Sotji – der er hans eget foretrukne feriested – som OL-by. Men problemerne omkring skabelsen af OL-byen er også historien om Putins egne problemer som statsleder


 
	En funklende sort asfaltvej slynger sig sammen med et splinternyt højhastighedstog gennem bjergene højt over badebyen Sotjis palmestrande. Her kommer tusindvis af OL-deltagere og hundredtusinder af tilskuere i de kommende sytten dage til at rejse frem og tilbage mellem seks nybyggede skøjtearenaer ved Sortehavskysten og fem ligeså nye skianlæg i Krasnaya Polyana bjergene.

	Den 45-km lange vejstrækning uden for Sotji er blevet et symbol på, hvor absurd og bekostelig beslutningen om at afholde de 22. olympiske vinterleje i Ruslands varmeste badeby er. Foreløbig har vejen kostet de russiske skatteydere ikke mindre end 44 milliarder kroner, hvilket ifølge den russiske version af magasinet Esquire svarer til at belægge strækningen med et 1,1 cm tykt lag af den bedste russiske kaviar, 21,9 cm foie gras, 6,0 cm marinerede trøfler eller 9 cm Louis Vuitton-håndtasker, klippet i småstykker og lagt oven på hinanden.

	Det er dog intet mod den samlede regning for vinterlegene, der officielt åbnes i eftermiddag. Når den olympiske ild bæres ind på stadion, har det kostet ikke mindre end 280 milliarder kroner at nå så langt. Det svarer til 13,3 Storebæltsbroer. Og det er blot de foreløbige udgifter.

	Sotji for enhver pris

	For den russiske præsident Vladimir Putin har ingen pris imidlertid været for høj, og ingen udfordring været uovervindelig. Afholdelsen af OL i Sotji er hans hidtil største og dyreste prestigeprojekt, omhyggeligt designet til at genrejse den stolte, russiske nation oven på det ydmygende kaos, der opstod i kølvandet på Murens fald.

	»Sotji-legenes betydning for den russiske præsident kan ikke undervurderes,« understreger Lilia Shevtsova fra den ansete tænketank Carnegie i Moskva.

	Det har været hans drøm i mere end femten år at åbne de olympiske lege på russisk jord og et mål, han har forfulgt med alle midler, fortæller hun.

	»De fleste statsledere kunne godt tænke sig at få OL til landet, men for Putins vedkommende har det været en absurd besættelse. Det har været hans yndlingsprojekt fra starten, og han har brugt al sin energi og magt på at få det gennemført.«

	For Putin har valget af Sotji som værtsby været en nærmest vanvittig udfordring. Da Den Olympiske Komite i 2007 lod sig overtale til at placere vinterlegene 2014 i den lille badeby var det stik imod al fornuft. Byen havde kun meget simple skifaciliteter, ingen brugbar infrastruktur, ingen skøjtebaner, alt for få hoteller og ingen generel kapacitet til at huse de hundredtusindvis af deltagere, tilskuere, pressefolk og ansatte, som er en uomgængelig del af ethvert OL. Alt fra veje til elværker måtte opføres fra grunden – og det i en natur, der er alt andet en gæstfri. Store dele af området består af sumpe, der var henlagt som naturreservat og resten af ufremkommelige bjergkløfter.

	Men intet kunne stoppe den magtfulde præsidents prestigeprojekt. Ifølge den kritiske dokumentarudsendelse Putins Lege, blev alle midler taget i anvendelse for at gennemføre mere end 200 byggeprojekter på rekordtid. En særlov gjorde det muligt for den russiske stat at konfiskere al jord og ejendom, som skulle bruges til projektet, alle Ruslands største entreprenører fik besked på at deltage og byggeriet blev sat i gang, selv om flere af højhusene og skisports-anlæggene blev opført på sumpet eller usikker grund. Hele egnen blev svinet til med lossepladser og Sotjis drikkevand forurenet.

	»Alt står færdigt til tiden,« lovede Putin den Olympiske Komite i 2007. Og det løfte agtede han at holde, uanset omkostningerne.

	Et politisk instrument

	Putins plan var at sole sig, ikke mindst i international beundring og respekt, under de kommende lege, men den drøm er der foreløbig slået skår i, efter præsident Obama, Storbritanniens premierminister Cameron, Frankrigs præsident Hollande og Tysklands præsident Gauck har meldt afbud. Ingen af dem ønsker tilsyneladende at kaste glans over den russiske leder, der er blevet kraftigt kritiseret for at undertrykke såvel politisk modstanderes som homoseksuelle og flere af Ruslands etniske mindretal.

	Løsladelsen af 30 fængslede Greenpeace-aktivister, rigmanden Mikhail Khodorkovskij samt to aktivister fra Pussy Riot har ikke været tilstrækkeligt til at få de vestlige ledere til at genoverveje deres deltagelse.

	»Det er et nederlag for ham, at vestens vigtigste ledere ikke kommer, men Sotji skal nok virke alligevel,« mener Lilia Shevtsova.

	»I autoritære regimer som Rusland og Kina er sportsbegivenheder som OL stærke politisk instrumenter, og det er de, fordi de mindsker befolkningens utilfredshed. Russerne er stolte af at være værter for OL, og den statslige kontrol med medierne er så stærk, at de russiske tv-stationer nok skal sørge for at vise det glansbillede af Sotji-legene, som Putin ønsker,« siger hun.

	Også internationalt vil Sotji styrke Putins image som en moderne og magtfuld statsmand, som det internationale samfund er nødt til at age alvorligt, mener eksperterne.

	»Hans budskab fra Sotji er, at Rusland er tilbage på verdensarenaen, og det skal nok blive forstået,« siger den tyske journalist og forfatter Boris Reitschuster, der har dækket Rusland for tyske medier, siden Putin kom til magten for 14 år siden.

	Putins projekt

	Men hvad er det præcis for et projekt, Putin bruger Sotji-legene til at fremme? De to eksperter er ikke i tvivl om, hvad Putins vision for Rusland er. Han ønsker at skrue tiden tilbage til Sovjetunionens storhedstid – bare uden kommunismen.

	»Putins vision om et stærkt statsstyret samfund, hvor den enkelte underordner sig statens vilje, ligesom i Sovjettiden,« siger Boris Reitschuster.

	»Det kan godt være, at han vil acceptere et flerpartisystem, men det vil kun være af navn. Reelt vil al magt være samlet på præsidentens hænder.«

	Lilia Shevtsova er enig.

	»Putins vision er en slags ’Sovjetunionen light’,« siger hun og forklarer, at det omfatter et samfund, hvor patriotismen og hensynet til nationen overskygger alt, og hvor præsidenten og Kreml har uindskrænket magt.

	Boris Reitschuster mener, at man må se på Vladimir Putins op- vækst for at forså hans samfundssyn.

	»Putins far var kok for Josef Stalin, og han har selv en mangeårig fortid som officer i efterretningstjenesten KGB. I hans optik er Rusland en stormagt, hvor det enkelte menneske betyder meget lidt i forhold til nationens interesser. Putin er den slags leder, der er klar til at forbyde import at kræftmedicin til syge russiske børn, fordi det skader landets omdømme,« siger han.

	»Det er i den sammenhæng, man skal forstå hans besættelse af at gennemføre OL i Sotji. Han vil vise russerne og verden, at han er omnipotent.«

	Risiko for bagslag

	Alene den rute, som den olympiske ild har fulgt rundt i Rusland, før den senere i dag markerer den officielle åbning af OL i Sotji, giver et fingerpeg om det præsidentielle ambitionsniveau. På den mere end 65.000 km lange tur har OL-faklen været både på Nordpolen, på toppen af Europas højeste bjerg Elbrus, på bunden af Baikal-søen og en tur på Den Internationale Rumstation om bord i en Soyuz-rumraket.

	Alligevel er de to Rusland-eksperter sikre på, at Sotji-eventyret vil ende med at give bagslag på længere sigt. Først og fremmest på grund af de ekstremt store udgifter til legene. Beskyldninger om enorm korruption har allerede floreret længe i Rusland, hvor adskillige af de entreprenører, der har stået for byggeriet i Sotji, er berygtet for at stikke store summer i egne lommer, ifølge dokumentaren Putins Lege har korruptionen i Sotji-projektet været enorm.

	Indtil videre har Putin dog formået at forhindre alle forsøg på at undersøge anklagerne nærmere.

	»Det er let for en præsident, der kontrollerer både medierne og retssystemet, at forhindre alle undersøgelser, men når Sotji om et år eller to står tilbage som en tom spøgelsesby, kan alle se, at der er noget rivende galt, og så vil Sotji blive et problem, som føjer sig til alle de andre problemer, som gør, at Putin er styrtdykket i meningsmålingerne,« siger hun.

	Ifølge de seneste meningsmålinger støtter omkring 47 procent af russerne Putin mod 77 procent for fem år siden. Den reelle støtte er dog langt mindre, mener de to eksperter. 15-19 procent lyder Carnegies bud. Resten af russerne venter bare på, at der skal dukke et reelt alternativ op.

	Uanset hvordan Sotji-eventyret ender, er de to Ruslands-kendere sikre på, at det ikke bliver det sidste megaprojekt, Putin kaster sig over. Tværtimod.

	»Diktatorer har en klar tendens til at kaste sig over netop den slags storstilede prestigeprojekter,« siger Lilia Shevtsova og spår, at Nordpolen bliver næste stop for Putins prestigejagt.

