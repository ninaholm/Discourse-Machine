Albinoer er jaget vildt i Tanzania
Overtro i mange afrikanske lande har gjort livet farligt for kontinentets albinoer, hvis hud, hår og øjne eri høj kurs blandt troldmænd


 En ung pige blev i weekenden det seneste offer i en bølge af drab på albinoer i Tanzania. Det skete umiddelbart efter, at landets præsident, Jakaya Kikwete, søndag lovede at slå hårdt ned på fænomenet, som har kostet 27 albinoer livet i det østafrikanske land i år.
Den 10-årige Esther Charles blev angiveligt dræbt og lemlæstet, fordi der i Tanzania hersker en udbredt overtro om albinoer, som menes at have magiske kræfter. Bander har derfor gjort det til en makaber levevej at slå albinoerne ihjel og sælge deres kropsdele som lykkeamuletter til afrikanske troldmænd.
Esther Charles døde få timer efter, at præsident Kikwete endnu en gang havde opfordret til at få sat en stopper for drabene, som "pletter vores lands gode image".
"Det er aldeles dumt, at nogle mennesker mener, at albinoerne har magiske kræfter, og at deres krops-dele kan gøre andre rige," sagde præsidenten på en konference i Dar-es-Salaam arrangeret af Foreningen for Albinoer i Tanzania (TAS).
Kikwete sagde, at politiet indtil videre har anholdt 47 mennesker, som man mistænker for at være involverede i nogle af årets mange drab.
Gemte sig i tre måneder
Men på konferencen i Dar es Salaam skældte TAS-formand Ernest Kimaya myndighederne ud for deres langsommelige opklaring af drabene. 
"Jeg kender et tilfælde, hvor en albinokvinde har gemt sig i mere end tre måneder, efter at hendes søster blev dræbt. Det er en meget alvorlig sag, og vi opfordrer regeringen til at tage sig af problemet," lød det fra formanden.
Albinisme er en medfødt mangel på pigmentet melamin i huden, øjnene og håret. Melamin beskytter mod solens ultraviolette stråler. Der findes omkring 150.000 albinoer i Tanzania. ritzau/AFP


