Pakistansk regering i støbeskeen
Pakistans tidligere regeringschef Nawaz Sharif fortsætter fredag forhandlingerne med Benazir Bhuttos enkemand, Asif Ali Zardari, om dannelsen af en ny regering


 Pakistans to store oppositionspartier, som vandt mandagens valg, mødtes i går for at få de sidste brikker til at falde på plads for at danne en koalitionsregering. De har ét fælles mål: At fjerne præsident Pervez Musharraf fra magten.
Lederen af Pakistans Muslimske Liga, tidligere premierminister Nawaz Sharif, meddelte torsdag, at hans parti og den dræbte Benazir Bhuttos parti, Pakistans Folkeparti (PPP), går efter at danne regering sammen.
"Vi er blevet enige om et fælles grundlag. Vi vil samarbejde om at danne en regering både i hovedstaden og i provinserne," sagde Sharif efter den første forhandlingsrunde med Bhuttos enkemand, Asif Ali Zardari, der nu står i spidsen for PPP.
De to forhenværende premierministre Bhutto og Sharif var indædte rivaler, og deres partier har tidligere heller ikke just været på talefod. Men Sharif sagde, at de to partier nu har lagt uoverensstemmelserne bag sig. Zardaris parti fik flest stemmer ved valget, men enkemanden vil selv ikke være regeringsleder. Han sagde, at det vigtigste er at få dannet en bred regering uden deltagelse af Musharrafs støtteparti. 

