Mobilen er blevet Afrikas kreditkort
Mobiltelefonen har revolutioneret mange afrikanske landes økonomi, og de er langt foran Vesten med at bruge mobilen som betalingsmiddel. Mens vi stadig taler om netbank og internet-baseret 'e-business', er Afrika hoppet til mobilbank og m-business
Mobiltelefonien er eksploderet i Afrika, hvor forbruget også er nået ud i de fattigste dele af befolkningen. Det giver afrikanerne en uventet fordel, fordi operatørerne også i høj grad er begyndt at udvikle betalings- og banksystemer via mobiltelefonen til folk, der ikke tidligere har haft adgang til elektroniske overførsler, men nu kan betale via deres mobil. Her er det i Abidjan i Elfenbenskysten.


 »Jeg skal have en pose majsmel.«
»Det bliver 60 shilling.«
»60? Du kan få 40!«
»Hmm ... så siger vi 50. Ok?«
»50? Ok, så ... hvad er dit nummer?«
Ordvekslinger som denne kan dagligt høres på markeder overalt i Kenya. Mobiltelefonen er på ganske få år blevet både betalingsmiddel og bankkonto for millioner af kenyanere via systemet M-Pesa - hvor 'M' står for 'Mobile', mens 'Pesa' betyder penge på swahili.
Alene sidste år kom 4,5 mio. nye brugere til, og i dag kan mere end ni mio. kenyanere overføre penge til hinanden via mobilen. Hver måned sender de 1,7 mia. kr. rundt mellem sig - hovedsageligt ved mindre transaktioner, i gennemsnit omkring 175 kr.
Pengene kan indbetales og hæves hos teleselskabet Safaricoms 17.000 'agenter', der er  spredt rundt i hele landet. M-Pesa bruges især af kenyanere i byerne, som overfører penge til fattigere slægtninge på landet: Hvad der før indebar en lang og risikabel rejse med kontanter gemt under skjorten kan nu klares med et par tastetryk.
Men systemet kan også bruges til at betale regninger, og danske Grundfos har f.eks. haft succes med at installere vandpumper i landsbyer og kræve betaling for vandet via M-Pesa. Generelt har systemet revolutioneret måden, mange kenyanere tjener penge på:
»Folk sender bananer afsted med en bus, og så bliver der betalt via telefonen, når bussen når frem. Før måtte køberen bare give buschaufføren kontanter med tilbage i en konvolut og håbe på det bedste,« siger Simon Batchelor, medforfatter til bogen M-banking - An African Financial Revolution, som netop er udgivet af FN's Økonomiske Kommission for Afrika (UNECA) i samarbejde med Center for Afrikastudier ved KU.
Efter 30 år i udviklingsbranchen har han via sit selskab Gamos gjort sig til varm fortaler for at sætte endnu mere fart i den finansrevolution, som er i fuld gang med at transformere millioner af afrikaneres forhold til penge.
Bankrevolution
Udviklingen går så stærkt, at ingen har det fulde overblik, men eksemplerne er talrige: Fra Uganda, Mali og Burkina Faso til Ghana og Nigeria kan mobilkunder betale og overføre penge via mobilen - i adskillige tilfælde på tværs af landegrænser og ind og ud mellem mobil- og bankkonti. I Rwanda og Tanzania kan man ligesom i Kenya betale sin elregning via sms, og i Sydafrika har den virtuelle mobilbank Wizzit udstyret 150.000 mennesker - primært fattige uden almindelig bankkonto - med både konto og betalingskort. Også de almindelige banker tilbyder nu i stor stil overførsler, konto-tjek og andre ydelser direkte på mobilen.
»SMS-banker er alle steder nu: Bankerne tilbyder det endda i Etiopien, som ellers er en af skurkene med hensyn til ikke at benytte sig af kapitalismens fordele,« siger Aida Opoku-Mensah, leder af UNECA's division for informations- og kommunikationsteknologi med base i Addis Ababa.
Pengeoverførselsgiganten Western Union har også set potentialet og lancerede sidste år et samarbejde med telegiganten Zain, som er tilstede i 17 afrikanske lande: Nu skal de to selskaber levere overførsler fra Western Unions butikker rundt om i verden direkte til Zain-kundernes mobilkonti. Et lille tankeeksperiment illustrerer markedets størrelse: Ifølge Verdensbanken sender afrikanere uden for Afrika hvert år 116 mia. kr. hjem til deres slægtninge. Hvis de blev overført 1500 kr. ad gangen via mobiltelefon mod et gebyr på 40 kr. pr. overførsel - omtrent hvad kenyanere i Storbritannien siden sidste år har kunnet overføre penge til slægtninge i Kenya for via M-Pesa - ja, så giver det mere end 3 mia. kr. årligt.
Gavner fattige
Hertil kommer de penge, der kan tjenes på lokale overførsler - lidt som et dankortgebyr: I Østafrika opkræver Zain omkring 60 øre pr. transaktion for sin »Zap«-overførselsservice, mens M-Pesa i Kenya alt efter beløb koster mellem 60 øre og 15 kr.
Men Afrikas mobile finanser er ikke bare en pengemaskine - det er også et kæmpe fremskridt for de tre fjerdedele af afrikanerne, som aldrig har haft adgang til en bankkonto. Forud for de mobile penge er nemlig gået 10 år med en eksplosion i udbredelsen af mobiltelefoner: I lande som Sydafrika, Gabon, Namibia og Botswana er der i dag mere end 40 mobilnumre pr. 100 indbyggere.
»Med en gennemsnitlig afrikansk familiestørrelse på fem mennesker, hvoraf de tre er under 15, betyder det, at groft sagt alle voksne har adgang til en mobiltelefon,« siger Simon Batchelor, og Aida Opoku-Mensah supplerer:
»Et hav af mennesker, som aldrig ville have drømt om en bankkonto, har pludselig fået én via deres telefon. Tidligere skulle man have en adresse, en forretning og alt muligt andet for at blive  fundet værdig til en bankkonto, men pludselig er folk blevet bankværdige, blot fordi de har en mobiltelefon. Det er den allermest gennemgribende konsekvens.«
Aida Opoku-Mensah er overbevist om, at udviklingen vil skabe job og økonomiske forbedringer for millioner af afrikanere: I stedet for at gemme en beskeden formue i kontanter under madrassen, hvor den let kan blive stjålet, kan man nu lægge den på mobilen, beskyttet bag en pin-kode. Og hvor man før kunne bruge dage i køer for at indløse checks eller betale regninger, kan overførsler og betalinger nu klares på sekunder, endda over store afstande. Det åbner muligheder for de driftige:
»Hvor I i Europa taler om e-handel, e-entreprenører og e-alt muligt andet, prøver vi at se på det fra m-siden: Hvordan kan vi skabe arbejde inden for de nye områder? Hvordan kan vi styrke mulighederne for m-entreprenører?« siger Aida Opoku-Mensah, der er særligt optaget af, at afrikanske ledere skal sænke skatten på mobiltelefoni og holde op med at betragte det som et luksusgode.
Støj på senderen
Der er dog andre udfordringer end skatten: Simon Batchelor fremhæver, at reguleringen af de mobile produkter - som ikke er traditionelle bankkonti, fordi de ikke kaster renter af sig - i mange lande har sænket processen. Og så er der endnu problemer med at få finansrevolutionen ud til de allerfattigste, påpeger en anden af forfatterne på bogen M-Banking - An African Financial Revolution: »Mangel på infrastruktur og mangel på opmærksomhed begrænser udbredelsen, og det samme gør manglende adgang til elektricitet. For mange på landet er priserne stadig høje, og så er det altså svært at sende en sms, hvis man er analfabet,« siger senegalesiske Fatimata Seye Sylla, ekspert i sammenhængen mellem uddannelse og IT.
Endelig er der et lidt mere delikat problem, som yngre læsere måske  genkender: Når man som ung, stræbsom mand i Kenyas slum har fået en mobiltelefon med M-Pesa, behøver man som nævnt ikke længere rejse hjem til mor med penge i tide og utide. Men til gengæld forventer hun, at man ringer - og det bliver hurtigt dyrt:
»I nogle slumbyer bruger folk helt op til 15 pct. af deres indtægt på mobiltelefoni,« siger Simon Batchelor.

