Kommunistpartiet spænder ben for sig selv
Det kinesiske etpartistyre roses ofte for sin effektivitet. Men det er en påstået evne, som nu bliver sat alvorligt på prøve, da det er kommunistpartiet selv, som står i vejen for en løsning på de problemer, der tårner sig op
De to altoverskyggende udfordringer for det nye kommunistiske lederskab er bekæmpelsen af den massive korruption og de hårdt tiltrængte økonomiske reformer.


 Det handler om kommunistpartiets overlevelse,« siger Pan Wei, en fremtrædende akademiker fra Peking Universitet.
Han taler om bekæmpelsen af den massive korruption og de hårdt tiltrængte økonomiske reformer. Det er de to altoverskyggende udfordringer for det nye kinesiske kommunistiske lederskab, som kom til magten sidste måned. Og alt er på spil for kommunistpartiet.
Med den nu tidligere kinesiske leder Hu Jintaos ord, så kan det »resultere i partiets og statens kollaps«, hvis ikke partiet får bugt med korruptionen. Og Li Keqiang, der forventes at blive premierminister næste år, sagde i forrige uge, at økonomiske reformer er absolut nødvendige, hvis styret skal fortsætte med at være i stand til at skabe den vækst, som er hele kommunistpartiets legitimitetsgrundlag.
Men kan det nye lederskab anført af Xi Jinping levere varen, specielt nu, hvor den ene korruptionssag efter den anden eksploderer, og den ellers hastigt voksende økonomi viser krisetegn?
»De er tvunget til det, og der er ikke meget tid at give af, før det er for sent,« siger Patrick Chovanec, økonomiprofessor fra Tsinghua-universitetet i Beijing.
Problemet for kommunistpartiet er, at det er sin egen største forhindring med hensyn til at kontrollere korruptionen og gennemføre de økonomiske reformer. For det kræver, at partiet opgiver mere af sin kontrol – noget som det hidtil har vægret sig ved at gøre.
Skal ændre spillets regler
Det kan ses på indsatsen mod den korruption, som er blevet et sprængfarligt emne i Kina – og ikke mindst befolkningens største klagepunkt. Kommunistpartiets nye ledelse har lovet at slå hårdt ned på korruption, og midlet er bl.a. at styrke partiets eget interne antikorruptionsapparat.
Men partiet lader dermed til at fortsætte med at insistere på at kontrollere sig selv og sine egne – en taktik, som hidtil er slået fejl. Og en taktik, som ifølge flere iagttagere vil fortsætte med at slå fejl, fordi partiet ikke er villig til at opgive noget af sin magt og lade sig kontrollere af uafhængige instanser.
»De har forsøgt at slå hårdt ned på korruption, og mange korrupte er blevet dømt til døden, men situationen bliver alligevel blot værre,« siger Chen Xingdong, en økonom, som tidligere har arbejdet for den kinesiske stat og Verdensbanken og nu er cheføkonom hos BNP Paribas.
»Indsatsen mod korruption kan ikke kun komme fra kommunistpartiet selv. Det virker ikke.«
»De har brug for tiltag, som ændrer spillets regler, og det kunne være indførslen af et uafhængigt juridisk system,« siger Patrick Chovanec og fortsætter:
»Som det er nu, så tjener domstolene partiet, og det vil være et meget radikalt skridt (at indføre frie domstole, red.), da det vil underminere det nuværende systems kontrol. Men uden at partiet holdes til regnskab af domstolene, hvordan kan de så løse korruptionsproblemet?«
Professor Pan Wei fra Peking-universitetet er enig:
»I de seneste tre årtier har de talt om at bekæmpe korruptionen, men det har hidtil været en fiasko. Uafhængige domstole og en fri presse vil være afgørende for succes. Det lyder simpelt, men når selv toplederne er korrupte, hvordan kan de så sætte en stopper for korruptionen?«
Det er den samme problematik, som gør de nødvendige økonomiske reformer svære at gennemføre. Partitoppen har i lang tid talt om behovet for reformer, og lederne selv siger, at landets udvikling er ude af balance og ikke bæredygtig. Og der er tegn på, at selve den kinesiske udviklingsmodel er ved at nå sin udløbsdato – understreget af den seneste tids faldende vækstrater.
Skal opgive kontrol
Hidtil har Kinas vækst primært været drevet af eksport og massive regeringsinvesteringer i infrastruktur. Men der er nu et presserende behov for, at den økonomiske model transformeres.
»Den kinesiske økonomi skal i langt højere grad drives frem af befolkningens eget forbrug,« siger Patrick Chovanec.
Og Chen Xingdong tilføjer:
»Den private sektor skal have meget mere plads.«
Det kræver dog, at partiet vil opgive mere af sin kontrol med det økonomiske system – bl.a. ved at begrænse den overvældende magt, som de statsejede virksomheder besidder, idet de bl.a. har langt nemmere adgang til kapital fra de statsejede banker end private virksomheder i landet.
»Den faldende vækst, som vi har set i år, er ikke cyklisk, men strukturel. Og det vil blive værre, med mindre et ægte skifte finder sted,« siger Chovanec.
»Det indebærer, at partiet er nødt til at opgive noget af sin kontrol med styringen af økonomien, men det lader man ikke til at være villig til. De statsstyrede virksomheder er vigtige for partiet for at fastholde kontrollen med økonomien, og reformer vil ramme partiets magt for direkte.«
Chen Xingdong er enig:
»Statssektoren er for stor og for monopoliserende og kvæler derved den private sektor. De kinesiske toppolitikere ved det, men samtidig er de statsejede virksomheder partiets magtbase.«
Guder eller skurke
Både Pan Wei og Patrick Chovanec mener, at korruptionsproblemet blot vil vokse og sammen med de fortsat faldende vækstrater være en krudttønde under styret, hvis kommunistpartiet ikke er i stand til at finde en løsning på det paradoks, at det er nødt til at underminere sin egen magt for at gennemføre reformer. Patrick Chovanec mener ligefrem, at utilfredsheden i det kinesiske samfund i dag er lige så grel, som den der førte til store demonstrationer på Den Himmelske Freds Plads i 1989
»Ikke siden 1989 har dette niveau af kynisme og kritik været udtrykt mod det politiske system og partiet,« siger Chovanec.
Hvis ikke befolkningen var blevet skræmt af styrets blodige undertrykkelse af demonstrationerne i 1989, og hvis ikke styret fortsat slår hårdt ned på alle optræk til uroligheder, fortæller Chovanec, »så ville vi se protester i Beijings gader i dag«.
Ifølge Pan Wei risikerer styret, at situationen bliver så alvorlig, at det kan bringe ’det røde dynasti’, som han kalder det, til fald, hvis ikke det lykkes at bekæmpe den voldsomme korruption og sikre voksende velstand for befolkningen.
»Hvis de ikke får styr på korruptionen og øger velstanden, vil situationen blive faretruende for kommunistpartiet inden for de kommende 10 år,« siger han.
Men hvis det lykkes for styret, forklarer Pan Wei, »så vil kommunistpartiets ledere igen blive behandlet som guder af befolkningen«.

