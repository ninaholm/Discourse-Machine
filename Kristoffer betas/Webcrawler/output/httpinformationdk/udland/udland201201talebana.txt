Taleban åbner for forhandlinger og får ledere frigivet
Den afghanske oprørsgruppe erklærer sig nu villig til at oprette et politisk kontor i Qatar, hvorfra fredsforhandlinger kan føres — til gengæld vil USA løslade fem tilfangetagne Taleban-topfigurer
Amerikanske soldater knæler, mens en helikopter evakuerer en såret soldat efter en ildkamp med Taleban. Det er ingen hemmelighed, at USA meget gerne evakuerede alle soldater ud af den 19 år lange krig – men det kræver med al sandsynlighed en forhandlingsløsning med Taleban.


 USA vil ’i princippet’ gå med til en aftale om at frigive højtstående Taleban-ledere fra interneringslejren i Guantánamo Bay, erfarer The Guardian. Til gengæld skal den afghanske oprørsgruppe åbne et politisk kontor i Qatar, hvorfra fredsforhandlinger kan føres.
Ifølge kilder, der er bekendt med drøftelserne i USA og i Afghanistan, omfatter den håndfuld Taleban-figurer, som det er på tale at frigive Mullah Khair Khowa, en tidligere indenrigsminister, og Noorullah Noori, en tidligere guvernør i det nordlige Afghanistan.
Mere kontroversielt er det, at Taleban derudover forlanger løsladelse af den tidligere hærchef Mullah Fazl Akhund. Washington siges at overveje formelt at udlevere ham til forvaring i et andet land, eventuelt Qatar.
Løsladelserne vil angiveligt ske som et opfølgende skridt på tirsdagens melding fra Taleban om, at man er parat til at etablere et politisk kontor i Qatar for herfra at føre fredsforhandlinger »med det internationale samfund« — det mest betydningsfulde politiske gennembrud i den ti år lange afghanske konflikt.
Taleban er på sin side i besiddelse af blot en amerikansk soldat — Bowe Bergdahl, en 25-årig sergent, som blev fanget i juni 2009. Det står ikke klart, om også han vil blive løsladt som del af aftalen.
Risikabelt i et valgår
»For at tage dette skridt, må USA’s regering have tilstrækkelig tillid til, at Taleban vil udvise imødekommenhed,« siger Vali Nasr, der rådgav Obama-administrationen om den afghanske fredsproces indtil sidste år. »Det er stærkt risikabelt. Og politisk er Guantánamo et meget følsomt emne.«
Nasr, der nu er professor ved Fletcher School of Law and Diplomacy ved Tufts University, betegner ikke desto mindre Talebans meddelelse om åbning af et kontor i Qatar som et »dramatisk gennembrud.«
»Et afslag ville have gjort det af med alle tanker om at køre en forsoningslinje. Hvis Taleban opretter et kontor i Qatar, vil det kunne sidestilles med dengang, Sinn Féin dannede en politisk fløj for at kunne føre forhandlinger,« siger Nasr, men tilføjer: »Næste fase vil nødvendigvis skulle bringe indrømmelser fra begge sider. Det er for tidligt at konkludere, at parterne nu kører på autopilot til frem til fred.«
Michael Semple, en tidligere EU-udsending i Afghanistan, som har opretholdt kontakter med højtstående Taleban-figurer, er enig i, at aftalen repræsenterer et muligt vendepunkt.
»Der er omsider kommet en virkelig proces i stand,« siger Semple, der er tilknyttet Harvard University. »Ganske vist er der en lang liste med ting, vi ikke har, og der er stadig ikke sket fremskridt i de væsentlige spørgsmål. I de sidste par år har alle diskussioner været ladet med vestlig entusiasme, indtil det viste sig, at der ikke kom noget substantielt fra den anden side. Men nu er der i det mindste en vis fremdrift.«
Og denne gang, vurderer han, er det øverste Taleban-råd — herunder dets tilbagetrukne leder, Mullah Omar — efter alt at dømme indforstået med forslaget. Samtidig anser Semple det for politisk muligt, at Obamas regering går med til at frigive fanger fra Guantánamo Bay — selv i et valgår.
»Udsigten til at afslutte en kostbar krig i Afghanistan er tilstrækkeligt tillokkende til, at Obama-administrationen vil gå videre med det,« siger Semple.
»Selv hvis disse fem mennesker efter deres frigivelse alle skulle finde på at vende direkte tilbage til Quetta (Talebans højborg i Pakistan, red.) for at genoptage kampen, vil det ikke gøre nogen reel forskel.«
Vigtig placering
Forhandlingerne om åbning af at et politisk kontor for Taleban og frigivelse af fanger har været undervejs i over et år og har været ført via hemmelige kontakter i Tyskland og i Golfen mellem USA og Taleban-embedsmænd, men gik flere gange i stå som følge af politiske forhindringer på begge sider.
Afghanistans præsident, Hamid Karzai, havde foretrukket, at Saudi-Arabien eller Tyrkiet blev værtsland for Talebans politiske bureau, men efter hårdt pres fra USA opgav han til sidst sin modstand mod Qatar.
Talebans accept af forslaget om et politisk kontor bekendtgjort via e-mail fra en talsmand for Taleban, Zabiullah Mujahid.
»Selv om vi lige nu har en stærk tilstedeværelse i Af-ghanistan, er det stadig vores ønske at have et politisk kontor for forhandlinger,« hedder det i e-mailen fra Mujahid. »I den forbindelse har vi påbegyndt indledende samtaler, under hvilke vi er nået frem til en foreløbig forståelse med de relevante parter, herunder regeringen i Qatar, om at etablere et politisk kontor til forhandlinger med det internationale samfund.«
Tidligere medlemmer af 1990’ernes Taleban-styre, hvoraf flere i årevis har presset på for, at Taleban skulle have en ’oversøisk adresse’, hilser denne udvikling velkommen.
En af dem, Mohammed Qalamuddin, tidligere leder af Taleban-styrets ’synd- og dydspoliti’, siger, at en række førende Taleban-medlemmer deltog i de hemmelige forhandlinger, herunder den tidligere Taleban-ambassadør i Saudi-Arabien, Shahabuddin Dilawar, den tidligere viceudenrigsminister Sher Mohammad Stanekzai og Tayeb Agha, en nær fortrolig af Mullah Omar, den gådefulde Taleban-ledeer.
»Det vigtige er, at alle disse mænd opererer med Mullah Omars godkendelse,« siger Qalamuddin.
Det står endnu ikke klart, hvornår kontoret åbner, og der hersker sandsynligvis fortsat også uenighed om, hvilken rolle der tilkommer Kabul. En højtstående af-ghansk regeringsembedsmand siger, at Karzai-regeringens accept af oprettelsen af et Taleban-kontor i Qatar var betinget af forsikringer fra udenlandske magter om, at enhver fredsproces skal holdes under stram kontrol af den afghanske regering.
»Hvis den afghanske regering ikke leder processen og føler ejerskab til den, vil den slå fejl,« siger han.
Men af Taleban-talsmandens erklæring tirsdag fremgår det, at man kun er interesseret i at tale med »Amerikas Forenede Stater og deres udenlandske allierede.«
Vestlige diplomater håber, at åbningen af et kontor i Qatar også vil mindske Pakistans kontrol med Taleban. Pakistan er vært for det meste af Talebans ledelse, som den ser som en vigtig brik i forhandlingerne om regionens fremtid.
© The Guardian og Information. Oversat af Niels Ivar Larsen

