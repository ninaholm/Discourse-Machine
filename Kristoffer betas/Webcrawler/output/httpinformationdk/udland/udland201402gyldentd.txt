Gyldent Daggry vil danne nyt parti
Højreradikale aktivister siger, at de vil danne Nationalt Daggry, hvis Gyldent Daggry udelukkes fra at stille op til valg
 
	Det højreradikale græske parti, Gyldent Daggry, er Europas mest voldelige politiske organisation


 
	Efter at have holdt lav profil i månedsvis er det græske nyfascistiske parti Gyldent Daggry tilbage i gaderne. Som svar på et muligt forbud mod partiet, vil det nu blot stille op under nyt navn til nationale og europæiske valg.

	Det højreradikale græske parti, Europas mest voldelige politiske organisation, har luftet planer om et nyt antræk kaldet Nationalt Daggry, hvis de udelukkes fra at stille op til valg på grund af en igangværende undersøgelse om påståede kriminelle aktiviteter.

	»Patrioter vil have et parti at stemme på ved næste valg, selv hvis myndighederne gennemfører deres kup og forbyder Gyldent Daggry,« sagde medlem af parlamentet og partiets stjerne, Ilias Kasidiaris i lørdags til tusindvis af tilhængere i Athen. »Ligegyldig hvad der sker, vil vi stille op til valg. Græske nationalister, som ikke har været involveret i kriminelle organisationer, og som har uplettede straffeattester, har dannet et nyt patriotisk parti, Nationalt Daggry.«

	Efter at to-partikoalitionen i det gældsplagede land bekendtgjorde, at afstemningen om euroen vil blive slået sammen med kommunalvalget i maj, anses det kommende valg for at kunne blive et udtryk for den generelle folkestemning.

	I solidaritet med fængslede

	I lørdags sagde Alexis Tsipras, leder af det vigtigste oppositionsparti, Syriza, at dobbeltvalget reelt vil være en afstemning om de upopulære nedskæringsprogrammer, som er sat i værk til gengæld for nødlån fra EU og IMF. Som leder af Europas største venstrefløjsparti stiller Tsipras også op til posten som præsident for EU-Kommissionen. Men det er det indædte anti-indvandringsparti, Gyldent Daggry, som de 28 medlemslande er mest optaget af.

	Kasidiaris – der dukkede op som frontfigur for et parti med seks ud af sine 18 deputerede i fængsel efter drabet på en antifascistisk musiker i september – afslørede ekstremisternes planer under en demonstration på 18-års-dagen for militære sammenstød mellem Grækenland og Tyrkiet over to ubeboede øer i det Ægæiske Hav.

	Denne begivenhed – det tætteste de to nabolande har været på krig siden invasionen af Cypern i 1974 – har ultranationalisterne højlydt fejret, siden de blev katapulteret ind i parlamentet i juni 2012.

	Sidste år hævdede partiet, at flere end 50.000 deltog i demonstrationen. I år dukkede færre end 3.000 op på trods af, at begivenheden også var blevet en mindehøjtidelighed og solidaritetserklæring med to medlemmer af Gyldent Daggry, der er blevet skudt, og støttedemonstration for partiets fængslede parlamentsmedlemmer, herunder lederen Nikos Michaloliakos.

	Michaloliakos, der er en ublu beundrer af den militærjunta, der sad på magten frem til 1974, dannede partiet Gyldent Daggry i starten af 1980’erne. Nu er han anklaget for at stå i spidsen for paramilitære operationer som systematisk angriber migranter, venstreorienterede og homoseksuelle.

	På trods af organisationens tilsyneladende manglende evne til at mobilisere tilhængere, står den stadig stærkt i meningsmålingerne. De viser, at Gyldent Daggry stabilt ligger som landets tredjestørste parti og vil kunne trække mindst 10 procent af stemmerne på en bølge af vrede over og foragt for de nedskæringspolitikker, de politiske magthavere gennemfører.

	Kasidiaris, som har meldt sit kandidatur til borgmesterposten i Athen på trods af, at også han står anklaget for kriminelle handlinger, spås op til 15 procent af stemmerne.

	»De satte os i fængsel. Og hvad sker der så? Visnede vi bort?« spurgte han forsamlingen i lørdags. »Nej, vi gjorde ej. Vi er stærkere, mere magtfulde, og om kort tid vil vi også sidde på magten.«

Helena Smith er The Guardians korrespondent i Grækenland, Tyrkiet og Cypern.

© The Guardian og Information 

Oversat af Nina Trige Andersen

