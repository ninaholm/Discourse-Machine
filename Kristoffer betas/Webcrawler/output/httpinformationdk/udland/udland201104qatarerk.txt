Qatar erkender at bevæbne Libyens oprørere
Regeringskilder i Doha bekræfter, at Qatar har været leverandør af fransk producerede missiler til de libyske oprøreres højborg i Benghazi, mens NATO i går efterlyste flere kampfly


 DOHA – Qatar har i al hemmelighed leveret anti-tank våben til de libyske oprørere som led i sin strategi for at vælte Gaddafi-regimet, viser det sig nu. Regeringskilder i Doha bekræfter, at Golf-statens militær har sendt fransk producerede Milan-missiler til oprørernes højborg i Benghazi.
Qatars premierminister og udenrigsminister, Sheikh Hamad bin Jassem, understreger, at FN's resolutioner om Libyen tillader leverancer af »defensive våben« til oppositionsstyrker, så de kan forsvare sig mod beskydning fra den libyske regeringshærs tunge våben og kampvogne.
De qatarske regeringsembedsmænd ønskede ikke at oplyse, hvordan leverancerne, som bliver arrangeret af koalitionsstyrkernes generalstab, er nået frem, men det er formentlig foregået via havet. »Vi har brug for at sende libyerne udstyr, så de kan værge for sig og komme videre med deres liv,« sagde en højtstående kilde. »Der er tale om civilister, der har måttet drage i krig på grund af situationen.«
Væsentlig tilføjelse
Storbritanniens udenrigsminister, William Hague, og hans kolleger fra den 21-nationer store Libyen-kontaktgruppe tilslutter sig Qatars holdning. Hague insisterer dog på, at Storbritannien kun vil levere »ikke-dræbende udstyr«. Det er også Frankrigs position, men begge lande, der spiller de ledende roller i NATO's luftangreb i Libyen, accepterer, at det er lovligt at bevæbne oprørerne.
Libyske regeringsstyrker sendte i går byger af raketter mod kystbyen Misrata. Mindst otte oprørere blev dræbt, sagde en talsmand. Ifølge ham har Muammar Gaddafis styrker affyret russisk fremstillede Grad-raketter mod et beboelsesområde.
Gaddafis regering har gentagne gange klaget over at de qatarske leverancer til oprørerne. Khaled Kayim, Libyens viceudenrigsminister, hævdede onsdag, at omkring 20 qatarske specialister allerede er i Benghazi. Talsmænd for oprørsbevægelsen siger, at man ligger i forhandlinger med »venligtsindede« lande, herunder Qatar og Frankrig, om at få våben.
Våbenleverancerne er i overensstemmelse med Qatars overordnede politik. Golfstatens emir, Sheikh Hamad bin Khalifa Al Thani, er den eneste arabiske leder, som har anerkendt det provisoriske nationale råd i Benghazi, og Qatar og De Forenede Arabiske Emirater er de eneste arabiske stater til at deltage i de NATO-ledede militære operationer i Libyen, selv om Den Arabiske Liga støtter flyveforbudszonen.
Mustafa Alani, en analytiker ved Gulf Institute of Strategic Studies i Dubai, vurderer, at det skulderbårne våben, som Qatar har leveret til oprørerne, er en væsentlig tilføjelse til disses arsenal, fordi NATO-fly ikke kan gennemføre målrettede angreb mod libysk panser i bebyggede områder uden at risikere følgeskadevirkninger. Helikoptere kan gøre dette, men der er en klar modvilje mod at anvende disse.
At affyre disse missiler kræver et mindstemål af uddannelse. Det er nok at kunne sigte og skyde,« siger Alani
Journalister i det østlige Libyen rapporterede i sidste uge at have set oprørere bevæbnet med Milan-missiler for første gang.
Qatars væbnede styrker også selv udstyret med Milan-missiler, men Alani siger, at Qatar udmærket kan have købt våbnene direkte af Frankrig med henblik på at levere til de libyske oprørere.
NATO mangler fly
NATO-medlemmerne mødtes i går i Berlin, og her var udmeldingen bagefter, at NATO mangler kampfly, som kan udføre præcisionsbombninger mod Gaddafi-styrkers kampvogne og andet militær materiel. Den besked fik de 28 NATO-landes udenrigsministre overbragt på et møde i Berlin, siger NATO's generalsekretær, Anders Fogh Rasmussen. »For at undgå civile ofre har vi brug for meget sofistikeret udstyr, så vi har brug for nogle få ekstra præcisions-kampfly til jord-til-luft-operationer,« sagde Fogh på et pressemøde.
NATO's fortsatte luftangreb blev i går »fordømt« af lederne af landene i den såkaldte BRIC-blok, Brasilien, Kina, Indien, Rusland og Sydafrika, der i stedet opfordrede til fornyede diplomatiske bestræbelser.
© The Guardian og Information Oversat af Niels Ivar Larsen



