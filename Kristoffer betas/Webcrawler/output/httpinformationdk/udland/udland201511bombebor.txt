Var der en bombe om bord?
USA og Storbritannien vurderer, at det var en flybombning, der fik det russiske passagerfly til at styrte ned over Sinai, men tvivlen består. For hvordan kom bomben ombord, og er Sinais militante islamister i stand til så komplekse operationer?
’ Hvis en eksplosiv anordning blev anbragt på flyet, har det næppe været af en passager,« vurderer Zack Gold, amerikansk antiterrorekspert


 Sikkerhedsrutinerne i Sharm el-Sheikhs lufthavn gås nu efter med tættekam efter udtalelser fra britiske og amerikanske regeringsembedsmænd om, at det formentlig var eksplosionen fra en bombe anbragt om bord, der fik et russisk fly til at styrte ned kort efter at være lettet fra den egyptiske ferieby. En lokal militant gruppe i Sinai, der er erklæret allieret med Islamisk Stat, påtog sig allerede kort tid efter styrtet lørdag ansvaret for det. Men uden materielle beviser til at underbygge gruppens påstand var analytikerne indledningsvis skeptiske. Alle 224 ombordværende mennesker blev dræbt.
Da det forsvandt fra radarskærmene, fløj flyet da også uden for rækkevidde af de missiler, Sinai-gruppen vides at besidde. Der er heller ikke fortilfælde for, at gruppen har været i stand til præstere så komplekse operationer som at smugle sprængstof om bord på et civilt rutefly.
»Hvis en eksplosiv anordning blev anbragt på flyet, har det næppe været af en passager,« vurderer Zack Gold, amerikansk antiterrorekspert med speciale i sikkerhedssituationen i Sinai. Sikkerhedsbristet består ifølge Gold snarere i, at en person på jorden har kunnet nærme sig flyet, mens det holdt stille, eller der blev foretaget service på det.
Tilstrækkelig sikkerhed
»Det her var et charterfly, hvor alle passagerer, på nær tre ukrainere, var russere. Hvis en passager er kommet om bord med en bombe, må aktionens bagmænd have fundet en russisk eller ukrainsk ’martyrfrivillig’, eller alternativt forfalsket et russisk eller ukrainsk pas, hvis de da ikke har betalt eller overtalt en passager til at tage noget med, som vedkommende ikke vidste, hvad var,« siger Zack Gold.
»Hvis der virkelig var en bombe, anser det jeg det for mere sandsynligt, at det har været en ansat i lufthavnen, der har fået den om bord – eller en person, der har kunnet snige sig ind på lufthavnsområdet.«
Lufthavnen i Sharm el-Sheikh er relativt lille og betjener hovedsageligt de turister, der kommer dertil i store tal fra Storbritannien, Tyskland og Rusland og andre østeuropæiske lande, hvoraf de fleste indlogerer sig i de store luksusresorts, der ligger spredt langs kysten. Men lufthavnen betjener også de migrantarbejdere, der servicerer hotellerne.
Sikkerheden i lufthavnen blev undersøgt af europæiske regeringer efter et bombeangreb i 2014 på en bus med koreanske turister i Sinai. Myndighederne konkluderede, at sikkerhedsberedskabet var tilstrækkeligt. The Guardian erfarer imidlertid, at den britiske regering sidste år lod gennemføre sin egen kontrolundersøgelse.
Adspurgt om beslutningen om midlertidigt at indstille flyvninger fra England til Sharm el-Sheikhs lufthavn siger en kilde fra lufthavnen til The Guardian:
»Vi har aldrig før set så vidtgående skridt. Selv under revolutionen i januar 2011 fungerede alle flyruter til og fra Sharm normalt. Alle skal igennem tre eller fire sikkerhedskontroller plus en ekstra en for britiske flyvninger. Det er mange sikkerhedsscreeninger. Det ville være utroligt svært at smugle en bombe på flyet. Vi skanner også cateringmad og kontrollerer cateringpersonalet og alt, hvad der kommer ind i terminalens restauranter«.
Den lokale IS-gruppe, der kalder sig både Ansar Bait al-Maqdis og Ansar Jerusalem, har forskanset sig i den nordlige del af Sinai-ørkenen. Den opstod i 2011 i det sikkerhedsvakuum, som indfandt sig som konsekvens af den autoritære egyptiske præsident Hosni Mubaraks fald.
Indgik aftale med IS
De drog fordel af den regionale usikkerhed til at tiltrække sig støtte og våben fra Gaza i nord og et Libyen i hastig opløsning i vest, men i lyset af, at IS styrkede både sin profil og sin finansiering, besluttede gruppens ledere at søge en alliance. En aftale blev indgået i sommeren 2014, da en højtstående kommandant rejste til Islamisk Stats hovedkvarter i Raqqa og tilbragte flere måneder der.
Journalister har forbud mod at bevæge sig rundt i Sinai-regionen, hvilket gør det svært at skaffe oplysninger om gruppens udvikling efter indgåelsen af alliancefællesskabet, men alt tyder på, at Sinai-gruppen både rekrutterer bredere og forfølger en mere international dagsorden.
Viser det sig korrekt, at gruppen står bag bombningen af det russiske fly, vil det være det første tilfælde af flyterrorisme med forbindelser til Islamisk Stat.
© The Guardian og Information 
Oversat af Niels-Ivar Larsen

