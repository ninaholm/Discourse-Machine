Alle vil væreden nye Reagan
De republikanske præsidentkandidater slås om, hvem der bedst kan følge i deres ikons fodspor. Ingen nævner Bush. I et nærliggende lokalt partikontor savner man den afdøde præsident
Nancy Reagan var vært for CNN-s tv-debat mellem de republikanske præsidentkandidater Mitt Romney, John McCain, Ron Paul og Mike Huckabee. Debatten foregik i Ronald Reagan Biblioteket, der bl.a. rummer Reagans Air Force One-fly.


 SIMI VALLEY, Californien - Velkommen til Reagan-land! 
Når folk træder ind i republikanernes partikontor i Ventura Amt nord for Los Angeles, bliver de mødt af to historiske skikkelser. Her står Ronald Reagan og Arnold Schwarzenegger udskåret i papmache og hilser på.
I dagens anledning har amtets partiformand, Mike Osborne, indkøbt pizza og cola, ja, også rødvinsflasker. Vi er trods alt i Californien. Partikammeraterne skal kunne slukke tørsten, mens de ser den sidste republikanske tv-debat i denne valg-sæson på en stor fladskærm midt i lokalet. 
Fjernsynet er omgivet af to fotoportrætter. Det ene forestiller en smilende George W. Bush, som faktisk landede i Air Force One i går i Los Angeles. Han skal tale til en business club. Men hverken medierne eller republikanerne synes at tage notits af præsidenten. Nu gælder det fremtiden. Fra det andet billede smiler vicepræsident Richard Cheney skævt ned på partitropperne.
Tv-debatten finder stedi det nærliggende Ronald Reagan Bibliotek. Det var på denne egn, at den tidligere republikanske præsident havde en hesteranch - nærmere betegnet i Santa Ynez. Og det var her, han trak sig tilbage efter sine otte år i Det Hvide Hus i 1980'erne sammen med sin hustru Nancy, som er værtinde for CNN's tv-debat. Hun sidder vedsiden af guvernør Schwarzenegger.
Reagan-revolutionen
Præsidentkandidaterne John McCain, Mitt Romney, Mike Huckabee og Ron Paul er placeret foran den afdøde præsidents Air Force One-fly, som der er fundet plads til i bibliotekets sal.
For republikanere er Reagan et amerikansk ikon, en mytologisk skikkelse i amerikansk historie. Gennem denne valgkamp har hver kandidat gjort krav på den populære præsidents politiske testamente. Og denne aften er naturligvis ingen undtagelse.
McCain fremhæver gang på gang, at "jeg var en af tropperne i Reagan-revolutionen i 1980'erne". Romney siger: "Vi befinder os i det hus, Reagan byggede. Det er vigtigt, at vi allesammen bliver i dette hus - at vi holder fast i hans økonomiske og sociale linie samt i hans udenrigspolitik".
Huckabee afviser at kritisere Reagan, da han bliver spurgt, om den tidligere præsidents modstand mod svangerskabsafbrydelse var for blød:
"Jeg kunne aldrig finde på at besøge hans bibliotek og kritisere ham," bemærker den tidligere baptistpræst ærbødigst.
I det lokale partikontor følges debatten intenst. Den hovedsageligt ældre forsamling holder ikke kommentarerne tilbage. Åh og ih, lyder det. Her anses senator McCain ikke for den ægte vare, så hans kritik af Romney bliver mødt af tilråb som: "Igen bruger han beskidte tricks!"
Persondyrkelse
Ingen forventer tilsynekomsten af en ny Reagan-figur.
"Det vil først vise sig, når én af dem sidder i Det Hvide Hus," understreger parti-formand Osborne.
Det afgørende er at følge Ronald Reagans filosofi om individuel frihed, personligt ansvar og en begrænset forbundsstat.
"Tiderne har naturligvis ændret sig, så der er behov for andre politiske løsninger. Men det filosofiske fundament er det samme," siger Osborne.
Præsidentkandidaterne vil ikke indrømme det. Men faktum er, at Reagan næppe var så afholdt af de konservative i sin præsidenttid, som alle nu synes at mene.
"Der er meget symboliki denne persondyrkelse," siger Jack Pitney, lektor i politik på Claremont McKenna College i Los Angeles.
"Jeg arbejdede for republikanerne i Kongresseni 1980'erne, og de konservative klagede ofte over Reagan. Ja, han gennemførte skattelettelser, men senere hævede han skatterne. Han gav amnesti til millioner af ulovlige immigranter. Han efterlod et kæmpestort budgetunderskud. Han udvidede forbundsstatens engagement i økonomien. Republikanerne siger, at han var en princippets mand, men i virkeligheden var han en pragmatisk politiker, der med sin charme og karisma kunne tiltrække alle fraktioner i partiet," mener Pitney.
Reagans cowgirl
Karen Jones er en af gæsterne i det lokale partikontor.
"Reagan er den eneste virkelige leder, vi har hafti min levetid. Han forstod, at hans rolle som præsident var at inspirere nationen. Han brugte Det Ovale Kontor som en prædikestol til at tale direkte til folket," siger hun.
Fru Jones er født i Santa Ynez, hvor Reagans ranch ligger. Med sine grå hår i fletninger og cowboybukser ligner hun en cowgirl.
"Jeg glemmer aldrig dengang i 1966, da min mor - der var journalist - tog mig med til et valgmøde med Ronald Reagan. Han stillede op til guvernørposten. Jeg var en pige på otte, og han var så venlig. Han præsenterede mig for berømte Hollywood-skuespillere," erindrer hun.
To ældre kvinder i 80'erne nikker bekræftende:
"Ja, Reagan savner vi. Ingen kan måle sig med hami dag," siger Teddy Howell, en fuldblodsrepublikaner, der næsten spytter i foragt, når John McCain endnu engang langer ud efter Mitt Romney.

Læs Martin Burcharths blog 'Amerikanske Perspektiver' på luftskibet.information.dk

