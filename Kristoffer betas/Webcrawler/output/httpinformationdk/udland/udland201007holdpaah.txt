Hold på hat og briller
FBI har arresteret 10 russiske spioner i USA, men det er ikke belejligt for præsidenterne i hverken Washington eller Moskva, som begge søger tættere samarbejde. Andre og mørkere kræfter står bag


 Barack og Dima, alias præsidenterne Obama og Medvedev sidder omgivet af den forsamlede verdenspresse smilende og gnasker en burger i sig. De har netop demonstreret, at tilnærmelsen - det såkaldte reset af forholdet - er alvorligt ment.
Glemt er Bush og Putins ofte nærmest hadefulde forhold. De to unge præsidenter for verdens to stærkeste militære magter nyder situationen.
Dima rejser hjem til Moskva i forvisning om, at USA og Rusland er inde i en samarbejdsperiode, men få dage senere ruller en skandale. FBI arresterer 10 russiske spioner, en elvte undslipper på Cypern. Noget er gået helt galt. Den Kolde Krigs spionage spøger igen, skriver mange kommentatorer. Men det er forkert. For Den Kolde Krig med spioner, dybe hemmeligheder, skjulte leverancer, koder og våben har hele tiden været der trods Sovjetunionens og kommunismens sammenbrud. Eksperter vurderer, at Rusland har mellem 100 og 400 aktive agenter i USA.
Den aktuelle gruppe på 11 bekræfter dette, men adskiller sig fra det, vi normalt forstår som spioner, ved, at de har været det, som i spionverdenen hedder i deep cover. Dvs. de har levet et normalt liv, men med det formål på et tidspunkt at skaffe sig nærkontakt med personer inden for politik, økonomi, videnskab, militær, som eventuelt kan skaffe Rusland afgørende hemmelige oplysninger. Det er der i den verden ikke noget usædvanligt i. Amerikanerne har med garanti mindst lige så mange agenter i Rusland som omvendt.
Venligt burgermøde
Det vidste begge præsidenterne Barack Obama og Dmitrij Medvedev udmærket, da de for under to uger siden hyggede sig med en usund burger. Men det havde de på forhånd slået en streg over. De to har nemlig i meget høj grad brug for hinanden.
USA behøver Ruslands hjælp i en række konflikter - Afghanistan, Irak, og især Iran. Rusland, har brug for amerikansk knowhow og investeringer. Det gælder ikke mindst Medvedev, som faktisk har satset sin politiske karriere på at modernisere Rusland og meget symbolsk besøgte Sillicon Valley i USA, fordi han selv ønsker at skabe en tilsvarende højteknologisk 'dal' i Skolkovo uden for Moskva.
Det underlige ved hele affæren er imidlertid tidspunktet for afsløringerne og arrestationerne af de russiske spioner. Få dage efter Medvedevs besøg og de mange åbenlyse kærlighedserklæringer, som medierne smovsede i. Alle var glade.
'Nogen' er ikke glade
Og dog. Måske ikke alle. Kommentarerne til spionaffæren myldrer med versioner, udlægninger og konspirationsteorier. En del af de russiske kommentatorer hæfter sig ved tidssammenfaldet og hævder, at der ikke er tale om en tilfældighed. »Nogen« er ude på at skade tilnærmelsen mellem USA og Rusland. Eller »nogen« er ude på at skade Obama. Eller »nogen« vil skade Medvedev.
Hvem »nogen« er, siger de samme kommentatorer og politologer ingenting om, men man har jo lov at gætte. I USA har Obama stærke modstandere på højrefløjen, som bestemt ikke støtter et tæt samarbejde med Rusland, der af mange stadig betragtes som ondskabens imperium. Der er tale om kræfter, som har indflydelse langt ind i administrationen, hæren og sikkerhedspolitiet.
I Rusland er det på samme måde. Der er rigtig mange i det russiske establishment, som bestemt ikke går ind for Medvedevs forsøg på at række en hånd ud imod Vesten. Tværtimod er der meget magtfulde kræfter i og omkring Kreml, som ønsker Medvedevs liberale linje ad hekkenfeldt til, Putin tilbage på posten med sin moderate nationalisme og benhårde modstand imod Vestens dominans og forsøg på at omklamre Rusland.
Hvem står bag?
Nogle antyder endda, at Putin, som jo tidligere har arbejdet for det russiske efterretningsvæsens udenrigsafdeling SVR, selv står bag afsløringen af spionringen i USA. Ikke for at svække Obama, men for at skade Medvedev, der mere og mere ligner en hård konkurrent for Putin.
For de russiske nationalister, for imperietænkerne, for sikkerhedsstyrkerne, og for en række kræfter i USA er en spionskandale en kærkommen lejlighed til at klappe i de små hænder og skjule glædestårerne bag solbrillerne. Men foreløbigt ser det ud til, at både Obamas Washington og Medvedevs Moskva pragmatisk har tænkt sig at lægge låg på spionskandalen. Der kommer formentlig ingen direkte russiske modtræk med arrestation af 11 amerikanere i Moskva og efterfølgende udveksling. De 11 russiske spioner får nok lov til i stilhed at vende til en anonym tilværelse i Omsk eller Tomsk, så Obama og Medvedev kan fortsætte deres politiske linje og kampen mod de mørke magter i begge lande. Men kampen bliver hård, så hold på hat og briller.


