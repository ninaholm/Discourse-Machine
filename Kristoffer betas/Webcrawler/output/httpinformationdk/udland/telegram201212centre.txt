Centre i udlandet skal styrke dansk vækst
Tre nye innovationscentre i skal bane vejen for dansk uddannelses- og forskningsmiljø i verdensklasse.


 Danmark åbner tre nye innovationscentre i henholdsvis Sydkoreas hovedstad, Seoul, São Paulo i Brasilien og Bangalore i Indien i løbet af 2013.
Det sker for at styrke dansk forskning, vækst og beskæftigelse gennem internationale partnerskaber med førende forsknings- og udviklingsaktører på vækstmarkederne.
Uddannelsesminister Morten Østergård (R) siger, at for en lille åben økonomi som den danske er det afgørende at være til stede i verdens førende forskning-, uddannelses- og innovationsmiljøer.
- Regeringen udvider den igangværende indsats med innovationscentre i Silicon Valley, Shanghai og München ved at åbne tre nye innovationscentre på attraktive vækstmarkeder.
- De nye centre i Sydkorea, Brasilien og Indien skal tiltrække ny viden, talenter og investeringer samt styrke dansk eksport og konkurrenceevne til gavn for vækst og beskæftigelse i Danmark, siger Morten Østergård i en kommentar.
Dermed sætter regeringen handling bag vækstmarkeds-strategien. Samtidig harmonerer de tre nye centre med regeringens innovationsstrategi, der har det mål at ruste danske virksomheder og vidensinstitutioner til den globale udvikling.
Centrene skal blandt andet tilbyde målrettet rådgivning, inspiration samt træning og sparring på de pågældende markeder.
Handels- og investeringsminister Pia Olsen Dyhr (SF) siger, at centrene kan hjælpe danske virksomheder med forsknings- og innovationsdrevne behov på de tre centrale vækstmarkeder.
- Gennem viden gør vi danske virksomheder mere konkurrencedygtige, og hjælper dem med at udvikle løsninger til vækstmarkederne, siger Pia Olsen Dyhr.
Fælles for de snart i alt seks centre i udlandet er, at de arbejder med grønne teknologier, informations- og kommunikationsteknologi samt sundhed og biotek.
