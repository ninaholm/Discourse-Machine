Klimaet på spil i australsk valggyser
Det tegner til lige mange mandater til Labor-regeringen og den liberale opposition efter det australske valg. Kampen om fire uafhængige parlamentsmedlemmer vil afgøre, om landet får en grøn eller sort klimapolitik
En ambitiøs, men vaklende miljøpolitik er baggrunden for det autralske valg, hvor Labours statsminister blev væltet internt, og valget mellem hendes efterfølger og den liberale kandidat i høj grad er kommet til at handle om klima. Her har Australian Youth Climate Coalition placeret en 400 kilo tung plastikelefant udenfor labourleder og statsminister Julia Gillards hus for at være sikker på, at hun holder fast i partiets klimaambitioner - og at vælgerne honorerer hende for det.


 Mandag aften talte de stadig stemmer i valgkredsen Hasluck i den vestaustralske by Perth. Den liberale kandidat til Repræsentanternes Hus i Australien, Ken Wyatt, lå ved lukketid 382 stemmer foran det siddende medlem, Labor-partiets Sharryn Jackson. Vinder Wyatt pladsen fra Jackson, betyder det, at søndagens australske parlamentsvalg ender som en historisk gyser: Fuldstændig dødt løb for første gang i 70 år, med 73 mandater til det nuværende regeringsparti Labor og 73 mandater til den liberal-konservative oppositionskoalition. Meldingen var mandag aften, at der kan gå uger, før den parlamentariske situation er afklaret. Omkring 4.000 brevstemmer mangler at komme ind i Hasluck, og de kan komme dryssende helt frem til 3. september.
Det australske valg er et drama, som også kan holde det internationale samfund på pinebænken. For regeringsdannelsen bliver afgørende for den kontroversielle australske klimapolitik, som var med til at udløse valget, og som kan få central betydning for stemningen og fremdriften i de globale klimaforhandlinger.
Intern uro
Med 84 pct. af sin elproduktion baseret på kul har Australien nogle af de højeste CO2-udledninger pr. indbygger: omkring 20 ton om året mod ca. 10 ton årligt pr. dansker. I tiden siden 1990 er de australske CO2-udledninger ikke skåret ned, men tværtimod vokset med ca. 30 pct.
Men fra i årevis at være bremseklods for ambitiøse globale aftaler skiftede Australien i 2007 kurs, da Kevin Rudd vandt valget for Australian Labor Party (ALP) og som ny premierminister straks ratificerede Kyoto-protokollen, lovede en ambitiøs klimapolitik og internationalt blev hyldet som en ny grøn lederskikkelse.
Da det kom til stykket, kunne Rudd imidlertid ikke samle tilstrækkelig opbakning i parlamentet for sit forslag om en klimapolitik med et australsk CO2-kvotesystem. Han valgte i april i år at tage det af bordet indtil videre, og dermed begyndte tilliden til ham at skrumpe i det socialdemokratiske bagland. I juni blev han presset af sine egne til at træde tilbage og overlade formands- og premierministerposten til sin hidtidige uddannelses- og beskæftigelsesminister Julia Gillard, der kort efter udskrev parlamentsvalget, afholdt i lørdags.
Over for Gillards Labor-parti har i valgkampen stået den borgerlige koalition ledet af Tony Abbotts Liberale Parti. Om Labors forslag til en klimapolitik baseret på et kvotesystem har Abbott sarkastisk sagt, at det handler om »at skabe et 15 mia. dollar-marked for CO2, men det er et marked baseret på ikke-levering af et usynligt produkt til ingen.«
Abbott, der ikke bestrider klimaforandringerne, men betragter dem som overkommelige, har ført kampagne mod CO2-kvotesystemet som endnu en ny skat på de hårdt prøvede australske vælgeres skuldre.
Grøn fremgang
Lørdagens valg, der gjaldt pladserne til begge parlamentets kamre - Repræsentanternes Hus og Senatet - bringer ikke umiddelbart nogen afklaring om klimapolitikken, endsige andre dele af australsk politik.
Valget betød en mærkbar tilbagegang for Labor, der før havde 83 pladser i Repræsentanternes hus og nu står til 73, Hasluck-mandatet ikke medregnet. Den liberale koalition er gået frem og får tilsvarende 73 pladser, hvis man som spået vinder det sidste mandat fra den vestlige valgkreds.
Et flertal i parlamentskammeret med 150 pladser kræver 76 mandater, så ingen af fløjene har flertal alene, og med den forventede mandatlighed er det tilmed uklart, hvem der har initiativretten i forsøget på at danne en ny regering. Både Julie Gillard og Tony Abbott fløj mandag til regeringsbyen Canberra for at indlede spillet om magten.
I spil er fire mandater: Tre uafhængige parlamentsmedlemmer, der alle har opnået genvalg, samt et nyt parlamentsmedlem fra Australiens Grønne Parti, der er gået frem fra 7,8 pct. af stemmerne ved valget i 2007 til nu 11,4 pct.
Pladsen i Repræsentanternes Hus gik til De Grønnes Adam Bandt, der i går bekræftede, at han som i valgkampen vil pege på en Labor-regering.
»Jeg gjorde det klart, at hvis vi kom i en situation, hvor min stemme blev vigtig, så var det min vurdering, at den ville gøre mest nytte i et samarbejde med en regering ledet af Gillard. Det synspunkt har jeg stadig,« sagde Bandt.
Hvor Labor har abejdet for et klimamål på fem pct. CO2-reduktion i 2020, målt i forhold til 2005-niveauet, vil De Grønne have 40 pct. reduktion. Adam Bandt sagde efter valget, at De Grønnes fremgang og Labors tilbagegang vidner om, at de australske vælgere ønsker en markant klimapolitik.
Tvetydige udbrydere
Men en sandsynlig støtte fra Bandt er ikke nok for Julia Gillard. 74 stemmer vil stadig være to for lidt til flertal. Derfor bejles der nu fra begge sider til de tre uafhængige: Bob Katter, Tony Windsor , Rob Oakeshott.
Bob Katter, udbryder fra Australiens national-liberale parti, har et stærkt modsætningsforhold til den borgerlige koalition, men samtidig kalder han klimaforandringerne for »vrøvl« og sig selv for »hårdnakket anti-grøn«. Med andre ord svær at forudsige i spillet om flertallet.
Tony Windsor har også en fortid hos de nationalliberale. På klimaområdet har han formået både at foreslå et ambitiøst CO2-mål på 30 pct. reduktion i 2020 og samtidig sige nej til Labors markedsbaserede CO2-kvotesystem. Altså ligeledes tvetydig.
Rob Oakeshott, den tredje uafhængige, har før givet støtte til Labors klimapolitik og har også støttet klimaforslag fra De Grønne. Men mandag afviste han at vælge side.
»Jeg er ikke tvunget til at vælge et rødt hold eller et blåt hold. Jeg behøver ikke pege på Julia eller Tony,« sagde han.
Spillet om Australiens kommende regering og klimapolitik ligger altså helt åbent. Med mindre den fortsatte optælling ude vestpå skulle overraske og vise, at Labor og ikke den liberale opposition vinder det sidste mandat. I så fald vil Labor have 74 pladser, de liberale 72, og det vil antagelig gøre det umuligt for Tony Abbott at samle et flertal på 76.
De tæller og tæller i Hasluck, og foreløbig peger pilen på dødt løb i det australske parlament.


