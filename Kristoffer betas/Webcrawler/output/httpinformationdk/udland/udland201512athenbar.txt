’Athen er bare et stop på en længere rejse’
750.000 flygtninge er gået i land på de græske øer i år. Kun 10.000 af dem har søgt asyl i landet. Lige nu skynder alle flygtninge sig videre, af frygt for at EU gør alvor af at lukke grænserne til Grækenland
Flygtninge sover udenfor nær Victoria-pladsen i Athen. Siden september er flere og flere flygtninge begyndt at rejse hurtigt videre op gennem Europa, af frygt for at grænserne snart lukker.


 En toårig pige i rødt regntøj hopper rundt i solen på Victoria-pladsen i Athen. Hun hedder Aisha og er her til morgen ankommet til Grækenlands hovedstad sammen med sin tvillingebror og sine forældre. De rejste først fra Afghanistan til Tyrkiet, hvorfra de sejlede over Middelhavet til den græske ø Kos. Aishas far holder et bundt busbilletter i hånden.
»Vi vil ikke blive her, hvad skulle vi leve af? Det her er ikke Europa,« siger han.
Bortset fra den lille familie er der ikke mange flygtninge på Victoria-pladsen denne formiddag. Når færgerne ankommer med nye flygtninge hver morgen, går der ikke mange timer, før de er væk igen. I sommer rapporterede alverdens tv-stationer og aviser fra pladsen, hvordan tusindvis af flygtninge strømmede til Europas dørtrin. Indtil omkring september blev flygtningene ofte hængende i Athens gader og parker i flere uger og måneder, inden de fortsatte rejsen op gennem Europa. Men sådan er det ikke længere, fortæller flere organisationer, der arbejder med flygtninge i Athen, og som Information har talt med. Nu vil de fleste ud af landet så hurtigt som muligt.
»De fleste har hørt, at de indre grænser kan lukke, hvornår det skal være, så de tør ikke at vente med at tage videre,« siger den danske jurist Kenneth Brant Hansen, der er bosat i Grækenland, hvor han arbejder i organisationen Faros. Sammen med projektleder Dan Biswas hjælper han uledsagede flygtningebørn i Athen.
Ifølge International Organisation for Migration (IOM) er mindst 45.000 flygtninge ankommet til de græske øer, hvorfra de fleste tager videre med færgerne til Athen. Alene i år er omkring 740.000 flygtninge ifølge UNHCR gået i land på de græske kyster. Af dem har kun 10.000 søgt asyl i Grækenland.
Hvis de indre grænser lukker, vil det knække landet midt over, lyder advarslen fra organisationer, der arbejder med flygtninge i Grækenland.
Grænserne lukker
I løbet af efteråret er flere lande i Europa begyndt at stramme grænsekontrollen. Ungarn, Slovenien og Østrig har opført pigtrådshegn langs deres grænser for at bremse flygtninges muligheder for at rejse igennem eller søge asyl i deres lande. Grænsen mellem Makedonien og Grækenland er nu lukket for alle undtagen syrere, irakere og afghanere. Allerede nu oplever Grækenland konsekvenserne af de skærpede regler ved den makedonske grænse, hvor tusindvis af flygtninge er begyndt at hobe sig op.
På flere topmøder, hvor EU’s regeringsledere har diskuteret flygtningekrisen, er Grækenland blevet kritiseret for ikke at leve op til sit ansvar om at beskytte sine ydre grænser. I tirsdags foreslog EU-Kommissionen en fælleseuropæisk grænse- og kystvagt, der skal sættes ind, hvis et land ikke formår at beskytte sine grænser. Samtidig har EU-formandskabet diskuteret mulighederne for midlertidigt at suspendere Schengensamarbejdet om indre åbne grænser for et eller flere lande i op til to år. Det fremgår af et diskussionsoplæg ved Luxembourgs EU-formandskab i sidste uge, som blev publiceret af Statewatch.
En udelukkelse af Schengen-samarbejdet skal, ifølge Marlene Wind, leder af Center for Europæisk Politik på Københavns Universitet, først og fremmest tolkes som teatertorden.
»Det er en måde at sige til Grækenland, at det kan få store konsekvenser, hvis ikke de vil samarbejde med at styrke de ydre grænser. Jeg vil ikke udelukke, at det kan være sidste løsning, hvis ikke man finder en anden løsning,« siger Marlene Wind. Hun tilføjer, at det kan komme til at betyde, at rejsen for de mange flygtninge stopper, når de ankommer til Athen.
»Hvis man lukker grænserne, vil vi selvfølgelig komme til at se en stor ophobning af asylansøgere i Grækenland,« siger hun.
I ’flee mode’
På en af væggene i Faros’ lokaler hænger otte fotografier af flygtningebørn, der bygger små modelhuse af træ. Billederne er fra i sommer. Ingen af drengene på billederne er i Grækenland længere. De fleste er taget videre og har søgt asyl i enten Sverige eller Tyskland, fortæller Kenneth Brant Hansen og Dan Biswas, der holder kontakt med dem via en gruppe på Facebook.
»Der er ikke nogen, der ønsker at blive i Grækenland. Athen er bare et stop på en længere rejse,« siger Kenneth Brant Hansen.
Han og Dan Biswas grundlagde Faros i 2014 for at forhindre uledsagede flygtningebørn i at ende på gaden. De åbnede blandt andet et dagcenter og en fodboldskole og begyndte et mentorforløb for uledsagede flygtningebørn. Men i løbet af den sidste halvdel af 2015 er der sket et markant skifte i flygtningebørnenes adfærd.
»De er i flee mode. Det er meget tydeligt, at de er stressede og ikke har tålmodighed til at blive her i længere tid. De er bange for, at de ikke kan komme videre, hvis de venter,« fortæller Kenneth Brant Hansen.
I dag er Faros’ lokaler næsten tomme, mens de venter på at indrette et herberg med plads til 22 senge. I et hjørne af et af lokalerne ligger der en bunke lyseblå rygsække med basale fornødenheder, som bliver uddelt til flygtninge på Victoria-pladsen, der skal videre på deres rejse.
»Det er faktisk mest rygsækkene, der er brug for i øjeblikket,« siger Kenneth Brant Hansen.
Ligesom Faros oplever organisationen Refugee Unit Program, der yder juridisk rådgivning til flygtninge i Athen, at flygtningenes rejsemønster har ændret sig de seneste måneder. De frivillige jurister hjælper blandt andet flygtninge med at søge om familiesammenføring med deres familier i Central- og Nordeuropa. De forsøger at overbevise flygtningene om at blive i Grækenland, indtil de kan komme videre på legale måder med et humanitært visum, men siden august har færre flygtninge bedt om hjælp, fortæller programleder Efthalia Pappa.
»Det kan være en meget langsommelig proces at ansøge om et familiesammenføringsvisum eller et humanitært visum. Det er for risikabelt for dem at vente, så derfor søger de fleste hurtigere veje, og det er at tage turen videre selv,« siger hun.
Et land i knæ
Kenneth Brant Hansen, der har fulgt gældskrisen og senere flygtningekrisen i Grækenland på tæt hold, forudser et uoverkommeligt pres på landet, hvis de indre grænser lukker, og flygtninge bliver tvunget til at blive.
»Der er ikke kapacitet til at huse så mange flygtninge her i Grækenland. Regeringen har lovet at skaffe 50.000 sengepladser til flygtninge. Som det ser ud lige nu, er det ikke kritisk med at få skaffet pladserne, men det kan hurtigt ændre sig, hvis grænserne lukker,« siger han.
Mogens Pelt, der er ekspert i græsk politik og historiker ved Københavns Universitet, vurderer, at Grækenland vil opleve et endnu større pres end hidtil, hvis det går fra at være transitland til asylland. I forvejen er landet i knæ efter gældskrisen med en total arbejdsløshed på 25 procent og en ungdomsarbejdsløshed på 50 procent, hvoraf 90 procent er uden forsørgelse. Efter et år mister arbejdsløse grækere deres offentlige støtte og har dermed intet forsørgelsesgrundlag. Mogens Pelt påpeger, at der ikke er penge i den græske statskasse til at kanalisere penge ind i håndteringen af flygtninge.
»En del af Grækenlands problem er, at landet er i en økonomisk, social og politisk krise. Grækenland er ikke et sted, hvor man kan få et godt liv. Selv ikke for grækere,« siger Mogens Pelt.
Information var inviteret til Grækenland af Folkekirkens Mellemkirkelige Råd

