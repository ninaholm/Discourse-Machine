Dennis Blair ny efterretningschef i USA
Barack Obama siger, at USA vil respektere Genèvekonventionen og undlade anvendelse af tortur.
Barack Obama har nomineret den pensionerede admiral Dennis Blair som direktør for den nationale efterretningstjeneste.


 Den kommende amerikanske præsident, Barack Obama, nominerede fredag to af Washingtons politiske sværvægtere til nøglepositioner i USA's efterretningstjenester og svor samtidig at bryde med de omstridte metoder fra "krigen mod international terrorisme". 
Obama har nomineret den pensionerede admiral Dennis Blair som direktør for den nationale efterretningstjeneste og den tidligere stabschef i Det Hvide Hus Leon Panetta som leder af CIA.
"Gode efterretningsoplysninger er ikke en luksus. Det er en nødvendighed," sagde Obama, da han offentliggjorde de to navne til de to centrale poster.
Han betonede samtidig, at hans administration vil respektere Genèvekonventionen og undlade anvendelse af tortur.
"For at sikre vor befolknings sikkerhed, må vi uden at handle kritisabelt indsamle, analysere, dele og handle hurtigt på baggrund af informationer," hed det i erklæringen fra Obama, som overtager præsidentembedet efter George W. Bush den 20. januar.
Han roste de mænd og kvinder, som arbejder i efterretningstjenesterne for at have gjort tjeneste i frontlinjerne i en verden, hvor der hele tiden udvikles nye farer. 
Fortsat uløste problemer
Som Obamas udpegede efterretningskonge vil Blair have til opgave at holde rede på en række store problemer i efterretningsvæsnet, der er opdelt i 16 forskellige tjenester. 
Der er fortsat uløste problemer i de reformer, som blev indledt efter fiaskoerne i Bushs første embedsperiode, og der venter store udfordringer i forbindelse med blandt andet konflikterne i Irak og Afghanistan og med atomprogrammerne i Iran og Nordkorea. 
Samtidig siger iagttagere, at der er en stor risiko for, at Blair vil komme ud for overraskelser som terrorangrebet den 11. september 2001. Panetta, som er Blairs underordnede, var stabschef i tidligere præsident Bill Clintons administration i årene 1994 til 1997. 
Det er blevet kritiseret, at han er nomineret til at lede CIA, da han ikke har megen erfaring fra spionagens verden. Han overtager efter Michael Hayden, som har været ansvarlig for CIA i en periode, hvor efterretningstjenesten er blevet voldsomt kritiseret for barske afhøringsmetoder, telefonaflytninger uden retskendelser og hemmelige fangeflyvninger og fængsler for personer, som var mistænkt for terrorisme. ritzau/AFP


