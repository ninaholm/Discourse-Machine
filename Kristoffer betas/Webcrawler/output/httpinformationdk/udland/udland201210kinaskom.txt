Kinas kommunister mangler visioner for fremtiden
Mens store dele af den kinesiske befolkning savner formand Mao, vil en af det nye kommunistiske lederskabs største udfordringer blive at forklare folket, hvad der i dag er partiets projekt
Når Xi Jinping i næste måned overtager formandsposten for kommunistpartiet, bliver en af hans store udfordringer at forklare folket, hvad der er partiets projekt i dag. Mens kineserne venter, samles en stor del af befolkningen omkring partiets tidligere ideologiske bannerfører, formand Mao.


 Kort før kommunistpartiet i Kina udskifter sit lederskab, kæmper verdens største parti for at finde sit ideologiske projekt. Skal det være mere marxisme end kapitalisme – eller omvendt?
Kritikere siger, at partiet slet ikke længere har et ideologisk projekt. Det handler kun om magten.
»Det er det, der er kommunistpartiets projekt i dag: at holde et fast greb om magten,« siger Yang Jisheng, journalist, forfatter og partimedlem.
»Ideologien eller den førte politik kommer ikke i første række. Det vigtige er, om ideologien og politikken vil holde partiet ved magten.«
Det er dog naturligvis ikke den fortælling, partiet tilbyder befolkningen. Men når vicepræsident Xi Jinping i næste måned vil overtage rollen som Kinas leder og blive formand for kommunistpartiets 80 mio. medlemmer, så bliver en af hans store udfordringer at forklare folket, hvad det så er, der er partiets projekt i dag, og som befolkningen kan tro på og samle sig om.
Mens kineserne venter, samles en stor del af befolkningen omkring partiets tidligere ideologiske bannerfører, formand Mao. For kinesere udgør han både et symbol på tidligere tiders lighed og en skarp kritik af nutidens ledere.
»Formand Mao vil blive en svær person for det næste lederskab at håndtere,« som Yang Jisheng formulerer det.
Gudestatus
Den voksende Mao-kult er i fuldt flor i den lille sydkinesiske by Shaoshan, stedet hvor Mao Zedong blev født i 1893. Stemningen er højtidelig. Folk bukker ærbødigt. Flere samler hænderne i bøn, mens andre ofrer alkohol og tænder røgelse. Enkelte græder. Mange af de kinesere, der står samlet foran en seks meter høj bronzestatue af formand Mao, tilbeder en mand, som de tillægger gudestatus.
»Jeg er kommet hertil for at bede formand Mao om lykke. Det er jeg overbevist om, han kan give mig,« siger Yang Bo, en bonde, der er én blandt op mod fire millioner, som valfarter hertil årligt.
For andre besøgende fremkalder synet af Mao både nostalgiske følelser om en svunden tid og samtidig et stærkt kritisk syn på situationen i nutidens Kina.
»Det var bedre dengang. Der var lighed og ingen korruption,« siger Liang Zhen, en tilrejsende fra det nordøstlige Kina.
»I dag har vi ulighed og masser af korruption, fordi kommunistpartiet har tabt sin sjæl.«
I et nybygget museum, nogle få hundrede meter fra statuen, kan gæsterne beskue genstande fra formandens hverdag: tøj til alle årstider; den specielle hårkam, som hans assistenter brugte, når Mao »led af hjernetræthed«; plastikrøret, som blev brugt til at give ham føde gennem næsen på hans sidste dag i live i 1976; og hans røde badebukser.
Blandt de besøgende i Shaoshan er ikke kun folk, der savner fortiden. Foran museet træder Lin Junqian ud af en Audi i limousineklassen. Under armen har han en smuk kvinde i starten af 20’erne, der spankulerer rundt i høje hæle og dyr modekjole blandt de revolutionære klenodier. Lin Junqian virker ikke som den mest åbenlyse tilhænger af formanden, der satte gang i en revolution, som havde til formål at udrydde udnyttelse, godsejere og borgerskabet. Alligevel er han her for at takke Mao og det nutidige kommunistiske lederskab.
»Formand Mao bragte kommunisterne til magten, og uden det kommunistiske lederskabs politik var jeg aldrig blevet rig,« siger Lin, der blot vil beskrive sin baggrund som forretningsmand fra Zhejiang-provinsen.
»Jeg tror, at det som formand Mao virkelig ønskede, det var, at det kinesiske folk bliver velstående.«
Ambivalent forhold
Folk i Shaoshans forhold til Mao eksemplificerer det ejendommelige faktum, at samtidig med at kapitalismen i stor grad blomstrer i nutidens Kina, er det fortsat et erklæret socialistisk land under lederskab af det, der af navn er et marxistisk parti.
Det er et parti, som i dag har et stærkt ambivalent forhold til landsfaderen Mao.
Det er fra ham, partiets magt udspringer, og partiet opretholder stadig officielt formandens tankegang som ideologisk grundlag for at retfærdiggøre etpartistaten, men han er svær at få øje på i partiets førte politik. Samtidig dyrker partiet ham fortsat som et ikon – hans ansigt er på landets pengesedler, hans statuer er over hele landet og hans lig ligger fortsat i mausoleet på Den Himmelske Freds Plads. Men samtidig repræsenterer han også en modpol til nutidens styre for store dele af befolkningen og er en indfaldsvinkel til at kritisere dagens ledere, både for deres svaghed og politik og de nutidige samfundsproblemer, der er opstået i kølvandet på den økonomiske liberalisering.
Grupperinger af selverklærede maoister er dukket op, og de klager særligt over korruptionen, den ulige indkomstfordeling, og at partiet har fjernet sig langt fra dets oprindelige maoistiske principper.
I sammenligning med partiets ledere ses Mao i dag i et rosenrødt skær på trods af de uhyrligheder, han har stået for – med sultkatastrofer, politisk forfølgelse og kaos, som kostede op mod 40 mio. mennesker livet. Det er dog uhyrligheder, som er stærkt tabuiserede i Kina. Mange af de kinesere, der ikke selv har gennemlevet katastroferne, er derfor ganske uvidende om deres omfang. Og derfor er der mange som Wang Jun, en besøgende i Shaoshan, som erklærer:
»Folket længes efter Mao. Han var ærlig. Det er vores ledere i dag ikke.«
Kinesiske karaktertræk
Partiet har imidlertid forsøgt at formulere et nyt ideologisk projekt. Siden partiet i slutningen af 1970’erne begyndte at fralægge sig den kommunistiske ideologi, er det nationalismen, der i stor grad har overtaget som ideologisk fundament for styret. ’Socialisme med kinesiske karaktertræk’ kalder de det nye system. Men hvad der er kinesisk, har partiet kun været i stand til at definere som en modsætning til alt vestligt.»Kinesiske karaktertræk betyder, at det ikke er muligt for Kina at overtage en vestlig model,« har Cao Li, økonom ved den centrale partiskole i Beijing, tidligere sagt til Information.
»Partiet kan ikke definere dets eget projekt. Det kan kun sige, hvad det ikke er,« siger Yang Jisheng.
Mange af de kinesere, der i dag får medlemskab i partiet, er dog heller ikke draget af et ideologisk projekt. Kinas økonomi er fortsat i høj grad statsstyret, og partiet er den dominerende institution, når det kommer til at fordre professionelle karrierer. Et partimedlemskab sikrer adgang til en ’klub’, der tilbyder det bedste netværk for forretningsfolk, der kan opnå succes gennem gode kontakter i systemet.
»Folk kommer ikke ind i partiet i dag, fordi de er drevet af ideologi. De gør det, fordi det er til gavn for deres karriere,« siger Yang Jisheng.
Og det giver folk i Shaoshan ham ret i.
»Et medlemskab af partiet åbner døre,« siger Zhang, en forretningsmand på besøg i Shaoshan, der kun vil oplyse sit efternavn. Og en 23-årig studerende, Yang Shuang, der har søgt om medlemskab i partiet, siger, at hun er motiveret af udsigten til »at opnå personlig succes«.
Magtkilden
Det er dog heller ikke et ideologisk projekt, som holder partiet ved magten – det er derimod penge. Partiet legitimerer sin magt ved evnen til at levere øget velstand til folket.
»Partiet retfærdiggør sit styre med hastig økonomisk vækst og ikke kommunistisk ideologi,« siger Ding Xueliang, politolog fra Hongkongs University of Science and Technology.
Og på det punkt har partiet været en succes.
Ved at vende Maos politik ryggen og åbne op mod omverdenen og i stort omfang omfavne kapitalismen, er Kina blevet verdens næststørste økonomi, og den kinesiske befolknings velstand er øget enormt.
Gennem storstilede propagandakampagner forsøger styret at fortælle folket, at det udelukkende er kommunistpartiet, som vil være i stand til at fortsætte den udvikling og samtidig sikre samfundets stabilitet.
»Historien har vist, at kun kommunistpartiet kan redde Kina,« har Xinhua, det statsstyrede nyhedsbureau, erklæret.
Men som Yu Jinran, en ung mand på besøg i Shaoshan, udtrykker det:
»Jeg er ligeglad med, hvilket parti der styrer, så længe velstanden bliver ved med at stige.«
Hvis den økonomiske udvikling fortsætter, vil partiet kunne sidde roligt på tronen, mener Ding Xueliang, som peger på, at »intet styrende parti i verden vil miste magten, så længe det kan levere tocifrede vækstrater.«
Men når kommunistpartiets legitimitet i dag stort set udelukkende er forankret i evnen til at levere vækst, vil det også være yderst sårbart, hvis det netop ikke kan levere den fremgang, som befolkningen er blevet vænnet til de seneste årtier.
Og det fremstår netop nu som en trussel mod partiet, da Kina i år står til at få den laveste vækst i næsten to årtier.
I går viste nye tal, at landets økonomi er ved at miste pusten med en vækst på 7,4 pct. i tredje kvartal af i år – hvilket er udtryk for en skarp nedgang fo Kina, der er vant til vækstrater på omkring 10 pct.
Det sætter krav til lederne om nye visioner for styret, mener Hu Xingdou, politisk kommentator og professor i økonomi ved Beijings teknologiske institut.
»Hvis det begynder at gå dårligt for økonomien, så bliver partiet nødt til at finde en anden måde at styrke sin legitimitet på, og det vil blive et overordentligt stort problem for det fremtidige lederskab.«

