Enige om plan for våbenhvile i Syrien



 USA og Rusland indgår aftale om et udkast til en plan for syrisk våbenhvile, lød det i går ifølge Reuters i en fælles udtalelse. Våbenhvilen skal træde i kraft den 27. februar. I udtalelsen lyder det også, at kamphandlingerne fortsætter mod Islamisk Stat og al-Nusra-fronten.
Parterne, som er involveret i våbenhvilen, skal sige, om de er enige med aftaleudkastet senest fredag kl. 12 Damaskus-tid. Aftalen bliver rost af FN’s generalsekretær, Ban Ki-moon, der nu »kraftigt opfordrer« konfliktens parter til at følge aftaleudkastet, skrev Reuters i går.
Ifølge den amerikanske udenrigsminister, John Kerry, vil en våbenhvile føre til »mindre vold«, »øget udlevering af nødhjælp« samt støtte til en politisk udvikling i Syrien. Det er nu op til den syriske opposition og oprørsgrupper samt den syriske regering, om de vil indgå en aftale.
Lørdag aften erklærede Syriens præsident, Bashar al-Assad, sig klar til en våbenhvile – på én betingelse. Assad vil have, at lande uden for Syrien skal stoppe deres støtte til »terroristerne«. Det gælder særlig nabolandet Tyrkiet.
Samtidig lød det i går fra det største syriske oppositionsparti, at der er en foreløbig enighed om en midlertidig våbenhvile. Det siger den syriske politiker fra oppositionen Riad Hijab, der i går udtalte sig til den oppositionstro tv-kanal Orient Tv.
