Succes med kontanter til fattige



 Nogle gange er det bedst bare at give fattige i udviklingslandene nogle kolde kontanter – så skal de nok selv bruge dem fornuftigt. Det konkluderer den store, britiske ngo Oxfam efter forsøg i Vietnam, Mexico, Kenya og Sri Lanka. I Oxfams pilotprojekt i Vietnam fik 550 familier i en landsby hver ca. 2.000 kr. indsat på en bankkonto i 2006.
»Det er en kæmpe succes,« siger ngo’ens landedirektør, Steve Price-Thomas, til Udvikling. Pengene kunne familerne bruge, som de ønskede – blot ikke til sprut, stoffer eller spil. Næsten alle familierne investerede i noget, der kom dem til gode på lang sigt. En af familierne købte en ko, som de lejer ud, når andre skal pløje. En anden familie købte en motorcykel, som nu bliver brugt til taxa. På den baggrund konkluderer Oxfam, at metoden er »et vigtigt supplement« til andre former for bistand. Verdensbanken har sat mia. af dollar af til lignende projekter. Ikke alle hylder metoden: »Det er at sætte folk på varig bistand,« siger RUC-professor Henrik Secher Marcussen, der er medlem af Danidas Styrelse.                      Hebs

