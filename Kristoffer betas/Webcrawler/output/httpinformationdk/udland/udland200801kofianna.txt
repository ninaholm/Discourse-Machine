Kofi Annan skal mægle i Kenya
FN's tidligere generalsekretær Kofi Annan skal mægle i striden om det omstridte valg i Kenya. Den Afrikanske Unions leder måtte opgive at få parterne til at mødes
Kenya begraver ofrene for de uroligheder, der er fulgt i kølvandet på valget i december. Her to drenge, der deltager i begravelsen af den tidligere OL-deltager Lucas Kimkemboi Sang.


 Kofi Annan er en af flere fremtrædende afrikanske personligheder, som nu skal gøre et forsøg på at mægle i Kenya.
 Kenyas præsident, Mwai Kibaki, og oppositionslederen Raila Odinga har accepteret at samarbejde med et panel af personligheder i et forsøg på at løse striden om præsident- og parlamentsvalget i landet den 27. december. Det sagde formanden for Den Afrikanske Union (AU) i går.
"Parterne har accepteret at samarbejde med et panel af fremtrædende afrikanske personligheder ledet af FN''s tidligere generalsekretær Kofi Annan (...) i et forsøg på at løse deres stridigheder og alle udestående spørgsmål, herunder forfatnings- og valgreformer," sagde AU-formanden, John Kufour, der er Ghanas præsident.
"Begge parter er enige om, at der skal sættes en stopper for volden, og de er også enige om, at der skal være dialog," sagde Kufour.
USA hilste straks modellen med et panel af personligheder velkommen.
"Vi værdsatte Den Afrikanske Unions indsats for at hjælpe med at forsøge at skabe en løsning på de politiske meningsforskelle mellem partierne, og dette gælder bestemt også denne gruppe af betydelige personer," sagde en talsmand for det amerikanske udenrigsministerium.
Uforrettet sag
Forinden havde John Kufour selv opgivet at finde en løsning på krisen, som har medført omkring 600 dødsofre, mens 250.000 er drevet på flugt.
AU-formanden havde ikke held til at få Kibaki og Odinga til at deltage i et fælles møde. De to rivaler ville end ikke udveksle synspunkter i et forsøg på at komme en løsning nærmere.
Kenyas opposition gav præsident Kibaki skylden for sammenbruddet. 
Anyang Nyongo, generalsekretær i Den Orange Demokratiske Bevægelse, forklarede, at Odinga havde accepteret udkastet til en aftale, mens Kibaki erklærede, at han ikke at kendte noget til skitsen.
John Kufour og udenlandske forhandlere mødtes i går med Odinga og kortvarigt med Kibaki, inden Kufour tog hjem til Ghana med uforrettet sag. ritzau/Reuters 


