Europa: 23 mio. europæere står uden job
Voldsom kløft mellem nord og syd – og mellem Tyskland og Grækenland, viser ny EU-statistik


 Godt 23 millioner mennesker i EU er arbejdsløse. Det fortæller den seneste opgørelse fra EU’s statistiske kontor, Eurostat, gældende for juni måned.
Både i eurozonen med 19 medlemslande og for EU som helhed med dets 28 medlemmer er arbejdsløsheden faldet svagt i forhold til samme tid sidste år. I Eurozonen er der nu 11,1 procent arbejdsløse mod 11,6 procent for et år siden – i hele EU er 9,6 procent uden job mod 10,2 procent i juni sidste år. Der er dog stadig langt flere arbejdsløse end før krisens start i 2008, hvor omkring syv procent var uden job i EU og eurozonen.
I lyset af disse dages strid mellem den græske og den tyske regering om gældslettelse eller ej til de kriseplagede grækere er det iøjnefaldende, at Grækenland fortsat har EU’s højeste arbejdsløshed på 25,6 procent, mens Tyskland er bedst kørende af alle med blot 4,7 procent arbejdsløse. For ti år siden havde Tysland en højere arbejdsløshed end Grækenland.
I en kommentar til de nye EU-tal forklarer konsulentfirmaet Centre for Economics and Business Research den voksende forskel med, at Tyskland efter euroens introduktion i en årrække pressede lønningerne ned og dermed øgede konkurrenceevnen, mens f.eks. Grækenland og Italien lod lønningerne stige med 15 procent mellem 2000 og krisestarten i 2008.
Endnu mere udtalt er forskellen mellem de to lande, når det gælder arbejdsløsheden blandt unge. Her er Grækenland også i top med mere end hver anden ung – 53,2 procent – uden job, mens det i Tyskland drejer sig om blot 7,1 procent.
I EU som helhed står hver femte ung – 20,7 procent – uden arbejde. I Danmark er det hver tiende: 10,3 procent.
Det delte Europa
Den nye statistik bekræfter et fortsat gab mellem Nord- og Sydeuropa. De sydeuropæiske medlemslande har således alle mere end 12 procent arbejdsløse og mere end 30 procent ungdomsarbejdsløse, med Malta som eneste undtagelse.
»Europa er i stigende grad et delt kontinent med vækst over for stagnation, stigende realindkomst over for faldende realindkomst, imponerende jobvækst over for markant højere arbejdsløshed,« fastslår tænketanken Policy Network i en ny rapport om den økonomiske krises sociale konsekvenser.
»Der er risiko for en permanent forarmelse i lande som Grækenland og Portugal, hvor lønninger ’justeres’ til meget lavere niveauer, og befolkningerne lærer at leve med permanent forhøjede arbejdsløshedsniveauer. Omfanget af denne kløft er af åbenlyse politiske og sociale grunde klart uholdbar, især i lyset af at Europa engang stræbte efter social og økonomisk konvergens.«
Policy Network noterer, at uligheden mellem nord og syd også undergraver den politiske sammenhængskraft i EU.
»Mennesker i syd mister hastigt tillid til regeringer, politiske partier og demokratiet i sig selv. Det leder mod en ny økonomisk og territorial spaltning i Europa mellem nord og syd,« skriver Policy Network og henviser til tal fra Eurobarometer, der fortæller, at 43 procent af borgerne i det nordlige Europa i 2014 nærede tillid til EU mod kun 24 procent i det sydlige Europa.

