Oppositionspolitikere dræbt
Endnu et mord på en oppositionspolitiker gav i går yderligere brænde til bålet i urohærgede Kenya. Det var det andet i denne uge
Oppositionstilhængere smadrer en bil, der angiveligt tilhører en regeringsrepræsentant. Drabet på oppositionspolitikeren David Too udløste uroligheder i bl.a. byen Kisumu, der er en af oppositionens højborge.


 Et politikermord og forsøg på hjælp fra både en nuværende og en tidligere generalsekretær for FN prægede i går urolige Kenya.
FN's generalsekretær, sydkoreaneren Ban Ki-moon, meddelte i går, at han vil mødes med de stridende parter for at forsøge at løse konflikten.
Han vil først mødes med Kenyas præsident, Mwai Kibaki, og siden rejse til Nairobi og tale med oppositionslederen Raila Odinga i et forsøg på at finde en løsning på uroen i Kenya.
"Lige efter denne pressekonference vil jeg mødes med hr. Kibaki," sagde Ban Ki-moon til en gruppe journalister, efter at han havde holdt tale ved åbningen af den Afrikanske Unions topmøde.
Imens betød et drab på en oppositionspolitiker, at FN's tidligere generalsekretær Kofi Annan, der i de seneste dage har forsøgt at mægle mellem regeringen og oppositionen, blev nødt til at udsætte et planlagt møde mellem de to parter til i dag.
Den dræbte politiker er David Kiumtai Too fra oppositionslederen Raila Odingas Orange Demokratibevægelse, ODM. Han blev i går skudt af en politimand.
Odinga mener, at mordet er en del af en konspiration for at reducere partiets indflydelse i parlamentet.
"Det var en politisk motiveret henrettelse," sagde han ifølge nyhedsbureauet Reuters.
Jalousidrama
Politiet hævdede til gengæld, at der var tale om et drab i affekt, og at en person allerede er blevet anholdt.
En politichef oplyser, at Too blev dræbt af en trafik-betjent i en forstad til Eldoret i det vestlige Kenya. 
Men motivet skulle ikke være politisk, mener politichefen:
"Han var sammen med en pige, som er politibetjent. Han blev skudt af en anden politimand, som menes at være hendes kæreste," siger politichefen.
Det er det andet drab på en oppositionspolitiker i denne uge, efter at en anden blev dræbt natten til tirsdag. 
Nyheden om drabet udløste voldelige demonstrationer i Eldoret og to andre byer i nærheden, Kericho og Kisumu. Politiet affyrede tåregas mod demonstranterne, der blokerede vejene og tændte bål.
Rasende demonstranter hærgede dele af slumkvarteret Nyagacho i udkanten af Kericho, som er det område, den dræbte politiker kom fra.
Der har været uro i Kenya siden præsidentvalget 27. december, hvor præsident Mwai Kibaki beskyldes for at have snydt sig til valgsejren.
 Urolighederne efter valget har udviklet sig til etniske stridigheder, hvor mindst 800 mennesker har mistet livet. 


