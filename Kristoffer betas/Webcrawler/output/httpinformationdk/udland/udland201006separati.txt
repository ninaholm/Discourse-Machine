Separatister vinder belgisk valg
Muligheden for en splittelse af Belgien er øget, efter at separatistpartiet Ny Flamsk Alliance, vandt parlamentsvalget i det hollandsktalende Flandern


 I Belgien stod det separatistiske parti Ny Flamsk Alliance (N-VA) til at blive valgets helt store vinder i den hollandsktalende region Flandern i landets nordlige del. Det viste de første tv-prognoser i aftes.
Efter alt at dømme har  N-VA fået 29 procent af de afgivne stemmer i Flandern, viste tv-stationen VRT's prognoser, der blev bekræftet af stadig flere resultater fra valgkredsene.
Resultatet er uden fortilfælde for et parti, der går ind for uafhængighed fra den fransktalende region, Vallonien, og det vil øge frygten for en eventuel splittelse af nationen.
Blandt de fransktalende vælgerne var socialisterne de mest populære. De fik 36 procent af stemmerne i både Vallonien og i Bruxelles-regionen, der er landets eneste officielt tosproget område, viste prognoserne.
Når alle stemmer er optalt, skal de politiske partier i de tre regioner, Flandern, Vallonien og Bruxelles, begynde det kæmpemæssige arbejde på at forsøge at danne en ny koalitionsregering i et land, hvor der ikke er nogen nationale partier.
N-VA's leder, Bart de Wever, ser ud til at have vundet en solid sejr i den nordlige del af landet, hvor 60 procent af den belgiske befolkning bor. Han sagde inden valget, at han ikke ønsker at blive føderal premierminister
Bart De Wever har ifølge det franske nyhedsbureau AFP slået fast, at der ikke venter en splittelse af landet lige om hjørnet, selv om det er hans endelige mål. I første omgang vil partiet kræve mere magt til regionerne. Til gengæld for mere selvstændighed er N-VA klar til at overlade posten som premierminister til en fransktalende politiker - med socialdemokraten Elio Di Rupo som den mest oplagte kandidat. Det vil i så fald være første gang i 36 år, at der kommer en fransktalende premierminister i Belgien, hvor de to regioner også har hver deres politiske partier og kandidater. ritzau/AFP


