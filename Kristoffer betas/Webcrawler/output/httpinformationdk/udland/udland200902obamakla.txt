Obama klandres for Bush-metoder
Obama kritiseres for at svigte løfterne om, at hans metoder i kampen mod terror vil være mere humane end den tidligere amerikanske præsident George Bushs
Det startede så godt, da Obama som ny præsident lukkede Guantánamo-lejren, men nu kniber det, mener flere kritikere.


 Det begyndte ellers så lovende. Umiddelbart efter sin indsættelse som USA's præsident satte Barack Obama sig ved skrivebordet og underskrev dekreter om at lukke Guantánamo-fangelejren i løbet af et år og forbyde anvendelsen af tortur. Men euforien blandt menneskerettighedsorganisationer er - her en måneds tid senere - forduftet og er blevet afløst af voksende misnøje med Obama-regeringens signaler på området.
Senest har præsidentens folk stadfæstet Bush-æraens praksis og erklæret, at terrormistænkte fanger på den amerikanske Bagram-base i Afghanistan ikke kan få deres sag prøvet ved domstole i USA. 
Justitsministeriet havde en frist indtil den 20. februar til at give besked til en amerikansk distriktsdommer om, hvad der skulle ske med fire fangers anmodning om en amerikansk retssag. De forlangte at få samme formelle rettigheder som Guantánamo-fangerne.
Liste over problemer
Men det amerikanske justitsministerium under den Obama-indsatte Eric Holder som minister erklærede, at det vil videreføre Bush-regeringens sondring mellem Guantánamo-fanger og Bagram-fanger, fordi sidstnævnte stadig befinder sig "på slagmarken". 
Mens der er over 240 fanger i Guantánamo-lejren, er der omkring 600 i Bagram. Obama har endnu ikke besluttet, hvad der skal ske med Bagram-fangerne på længere sigt. 
Beslutningen om Bagram-fanger er blot den seneste i løbet af få uger, som har vakt røre hos menneskerettighedsgrupper i USA. Her er andre skridt, som aktivister er foruroliget over:
- Det Hvide Hus har bedt om at få udsat retsforfølgelsen af flere Guantánamo-fanger.
- Det amerikanske forsvarsministerium fastslår i en frisk rapport, som Obama havde bestilt, at vilkårene for Guantánamo-fanger er i overensstemmelse med Geneve-konventionerne og USA's andre internationale juridiske forpligtelser.
- Obama-regeringen har afvist at frigive dokumenter, som er krævet udleveret med henvisning til loven om offentlighed i forvaltningen. Afvisningen er begrundet med hensynet til USA's nationale sikkerhed.
- Obamas nye CIA-chef, Leon Panetta, fastslår, at USA vil fortsætte det omstridte program med at pågribe terrormistænkte og udlevere dem til tredjelande uden garanti for, at amerikansk - og international - retspraksis bliver efterlevet.
- Obama har udpeget en omstridt leder af en særlig gruppe, som skal tage stilling til Guantánamo-fangernes skæbne. Manden havde en juridisk toppost under præsident Bush.
Den daglige leder af Den Amerikanske Borgerrettighedsunion (ACLU), Anthony Romero, siger, at striben af 'skuffende' nylige begivenheder har øget bekymringen for, at præsident Obama måske vil videreføre "nogle af de mest problematiske politikker fra Bushs præsidenttid". Dagbladet Wall Street Journal konstaterer i en ledende artikel, at "det virker, som om Bush-regeringens antiterror-arkitektur er ved at opnå ny legitimitet".
ritzau

