McCain peger på kvinde som vicepræsident



 De amerikanske republikaneres præsidentkandidat, John McCain, har valgt Alaskas guvernør, Sarah Palin, som kandidat til vicepræsidentposten. McCain præsenterede hende ved et vælgermøde i Ohio i aftes. Den 44-årige Palin er den første kvinde, der har været guvernør i Alaska. Hun er kendt for at skubbe på for at udvinde olie i et arktisk naturreservat, hvilket også er en central del af McCains energistrategi. Hun har tidligere fået folkelig opbakning, da hun gik til kamp imod korruption blandt sine partifæller i Alaska. En kvinde kan måske tiltrække demokratiske vælgere, som er skuffet over, at Hillary Clinton tabte.

