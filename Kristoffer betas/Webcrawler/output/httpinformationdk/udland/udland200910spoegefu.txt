Spøgefuglen og afholdsmanden
Vi delte halvanden flaske tequila, og så hjalp jeg ham med at skrive hans FN-tale, fortæller Michael Moore om sit kammeratlige samvær med Hugo Chávez. Men Chavez er afholdsmand, så løgnen er afsløret
Michael Moore og Hugo Chávez morede sig i hvert fald i Venedig - med eller uden tequila.


 Han har i årenes løb krydset klinger med alle de sædvanlige højreorienterede mistænkte: fra fabrikanter af benzinslugere over håndvåbenejere til Wall Street-bosser, private sundhedsforsikringsselskaber og George W. Bush. Nu har Michael Moore øjensynligt også taget kampen op med en af den internationale venstrefløjs koryfæer. Filmskaberen har således vakt harme blandt hengivne fans af Venezuelas socialistiske præsident, Hugo Chavez, fordi Moore i et af USA's sene aftentalkshows fortalte en sjov anekdote om sit møde med Venezuelas leder under den nyligt afholdte filmfestival i Venedig.
Moores morsomhed, som han luftede over for ABC-værten Jimmy Kimmel, forekommer ellers harmløs. Moore hævdede, at han og hans kone var blevet vækket klokken to om natten af en vedholdende festlarm, der kom Chavez' værelse ovenover, hvorpå han var gået op for at bede denne om at dæmpe sig lidt.
»Halvanden flaske tequila senere,« påstod Moore, havde han hjulpet præsidenten med at skrive den tale, som denne efterfølgende holdt på FN's Generalforsamling.
Men der var et lige et problem med historien. Et stort problem, faktisk. For det møde, som Moore beskrev i så muntre vendinger, har aldrig fundet sted. Og tequila blev der bestemt heller ikke drukket. Chávez er inkarneret afholdsmand.
Troværdighedsproblem
Moore var i Venedig for at promovere sin nye film, Capitalism, mens Chávez deltog i lanceringen af Oliver Stones film, South of the Border.
Fans af Chávez beskylder nu Moore for at have fabrikeret sin anekdote for at sætte lidt kolorit på en sammenkomst. De er nu gået på nettet med en offensiv, hvor de anklager Moore for at forråde »en kammerat«.  »Michael Moore er en stakkels kujon,« erklærer blogger Eva Golinger og fortsætter:
»Han er den værste af alle sensationsjournalister, en løgner i storskærmsformat. Hans løgnehistorie er stødende og fornærmende og et åbenlyst tegn på hans hykleri og mangel på etik«.
Franz JT Lee, en marxistisk akademiker og blogger, går skridtet videre og hævder, at dokumentaristens anekdote »er en del af USA's idékamp mod Venezuela« - »lignende propaganda førte til nazismens opkomst i 1930'ernes Tyskland,« mener Lee.
Kritikere af Chávez har svaret igen og kalder graden af de skældsord, som er blevet udøst over Moore - bl.a. på venezuelansk stats-tv - for helt ude af proportion.
Anekdoten var blot ment som en harmløs spøg sagt med et glimt i øjet. Men det mener socialister ikke, da de savner gehør for nuancerne i Moores ironi - eller også ejer de ikke  humoristisk sans.
Hvad hele affæren betyder for Moores integritet og for hans dokumentarfilms troværdighed står tilbage at se. Dokumentaristen har hidtil afvist såvel at kommentere som at undskylde.
Dog skrev han i mandags på sin Twitter: »For en god ordens skyld: Venezuelas præsident drikker ikke.«
© The Independent og Information Oversat af Niels Ivar Larsen

