FN’s klimapanel: Verdens fødevareforsyning er i fare
Det går stadig den forkerte vej, og det er de fattige, der bliver hårdest ramt, når accelererende klimaforandringer begynder at undergrave produktionen af fødevarer, advarer ny IPCC-rapport
 
	FN’s Klimapanel forudser, at især det sydlige Afrika vil blive hårdt ramt af afgrødetab forårsaget af klimaforandringer


 
	Det er gået kraftigt tilbage på langt de fleste områder, siden vi udgav den seneste rapport i 2007.«

	Sådan siger dr. agro. John R. Porter, professor i klima og fødevaresikkerhed ved Københavns Universitet og den koordinerende hovedforfatter til afsnittet om fødevareforsyning i den store rapport fra FN’s Klimapanel, IPCC, som natten til i dag er blevet offentliggjort i Yokohama, Japan.

	Rapporten fastslår, at »klimaændringerne over de seneste årtier har haft konsekvenser for naturlige og menneskelige systemer på alle kontinenter og på tværs af alle have«, og at selv en begrænset ekstra opvarmning kan udløse »pludselige og uafvendelige forandringer«.

	Ikke mindst verdens fødevareproduktion er i fare i en verden med højere temperaturer og mere ekstreme vejrforhold, advarer rapporten og professor John Porter.

	Repræsentanter for 115 landes regeringer har sammen med et stort antal klimaforskere brugt den forgangne uge i Yokohama på ord for ord, linje for linje, at gennemgå, justere og vedtage teksten til det, der er delrapport nr. to i IPCC’s store statusprojekt over klimaets tilstand og forandringerne siden den seneste statusrapport i 2007.

	»Forfatterholdet har vurderet mere end 12.000 videnskabelige publikationer, draget nytte af gennemtænkte kommentarer fra mere end 1.700 eksperter og regeringsrepræsentanter og fordøjet mere end 50.000 kommentarer under omhyggeligt opsyn af dedikerede tekstredaktører,« sagde Chris Field, formand for IPCC’s arbejdsgruppe II, op til delrapportens offentliggørelse.

	»Arbejdsgruppe II har produceret, hvad jeg mener er den hidtil mest fuldstændige, grundige og autoritative vurdering af konsekvenserne, tilpasningen og sårbarheden i forbindelse med klimaændringer.«

	Delrapport II blev præsenteret på et pressemøde efter Informations deadline, men store dele af indholdet er kendt via lækager til medierne. John Porter bekræfter, at konklusionerne er foruroligende.

	»Situationen er rent tidsmæssigt så graverende, at børn født i dagens Danmark knap nok er blevet studenter, før problemerne for alvor vil vise sig, hvis der ikke bliver handlet indenfor en ganske kort årrække,« påpeger han fra Yokohama.

	Atmosfærens koncentration af drivhusgassen CO2 fra især afbrænding af fossil energi er vokset fra et førindustrielt niveau på 280 ppm (parts pr. million, CO2-molekyler pr. mio. luftmolekyler) til nu 400 ppm og stiger fortsat med ca. to ppm om året.

	Udbyttetabet

	John Porter siger, at verden vil stå over for »meget alvorlige problemer med fødevareforsyningen om 30 år«, hvis ikke der gribes radikalt ind over for udledningen af drivhusgasser.

	»Desværre er det befolkningerne i mange tropiske områder og den sydlige del af Europa og Nordafrika, som kommer til at betale prisen. Disse befolkningsgrupper – især de fattige – er de mest udsatte for fejlslagen høst, højere priser og underernæring i den nære fremtid. Denne udvikling vil igen betyde et øget pres på andre dele af verden, når basale livsvilkår bliver forringet for folk i de tropiske områder,« fortæller John Porter.

	IPCC-rapporten fortæller, at en temperaturstigning på en-to grader i forhold til nu vil betyde tab i udbyttet af en række kornsorter i både tropiske og tempererede egne. For perioden 1960-2013 kan der allerede noteres en samlet global udbyttetilbagegang for hvede, ris og majs, om end der på de nordlige breddegrader har været enkelte gevinster for fødevareproduktionen.

	Ifølge de lækkede informationer taler rapporten om mulige udbyttetab for afgrøderne på op til to pct. pr. tiår i resten af dette århundrede. Afrika er en af de mest udsatte regioner.

	Mere konkret forudses f.eks. et udbyttetab på 22 pct. i Afrika syd for Sahara og en nedgang i mælkeudbyttet på 10-25 pct. i det sydlige Afrika i 2050. Klimabetingede oversvømmelser vil sandsynligvis ramme byområder i lande som Rwanda, Kenya, Burundi, Tanzania, Nigeria, Uganda og Etiopien.

	Den lækkede rapport siger dog også, at »eftersom Nordamerika er en betydelig kilde til de globale fødevareforsyninger, så vil de forudsagte fald i produktiviteten her kunne påvirke den globale fødevaresikkerhed«.

	Samtidig vil udbytterne ved fiskefangst og fiskeopdræt falde mange steder på kloden. Det skyldes ikke kun, at opvarmningen får fiskearter til at fortrække til andre breddegrader, men også at de massive CO2-udledninger forsurer havene og dermed truer overlevelsen af nogle tropiske fiskearter. En rapport fra Arktisk Råd, offentliggjort få dage før IPCC-rapporten, fortæller også om tiltagende forsuring af de arktiske farvande.

	»Gentagne målinger viser en udvikling mod hastigt tiltagende forsuring i overfladelagene de senere år,« hedder det i Arktisk Råds rapport.

	Forværret fattigdom

	»En stigning på tre-fire grader senere i århundredet vil få »meget alvorlige konsekvenser for den globale fødevareforsyning«, advarer John Porter.

	Den ujævne fordeling af de negative virkninger af klimaforandringerne kan skabe nye og for- værrede »fattigdomsfælder« på kloden og dermed øgede sociale og politiske spændinger. De største risici knytter sig ifølge rapporten til, at nogle af de negative følger af klima- ændringerne kan falde sammen tidsmæssigt.

	»De virkelig skræmmende konsekvenser er, når tingene begynder at løbe sammen globalt. Hvis der opstår en krise to eller tre steder på Jorden, er det pludselig ikke en lokal krise. Det er en global krise, og følgerne af, at ting går galt adskillige forskellige steder, er yderst alvorlige,« siger Saleemul Huq, forsker ved International Institute for Environment and Development og medforfatter til IPCC-rapporten, til The Guardian.

	De tiltagende konsekvenser vil ifølge rapporten ramme den samlede globale økonomis evne til BNP-vækst. En temperaturstigning på 2,5 grader, som det bliver stadig sværere at undgå uden dramatiske indgreb mod drivhusgasserne, kan indebære »samlede globale økonomiske tab på 0,2-2,0 pct.«, hedder det.

	»De seneste vurderinger af de globale omkostninger for tilpasning (til klimaændringerne, red.) varierer fra 70 til 100 mia. dollar pr. år for u-landene i tiden fra 2010 til 2050,« hedder det i den lækkede version af rapporten. Som derfor fastslår, at der i dag er en »markant mangel på tilpasning i nogle sektorer og regioner i både u- og i-lande.«

	IPCC’s næste delrapport offentliggøres den 13. april og handler om, hvad landene kan gøre for at bremse klimaændringerne, mens klimapanelets endelige synteserapport offentliggøres 1. november 2014.

	Kort efter mødes forhandlere fra alverdens lande til endnu et klimatopmøde, COP20, i håb om at bane vej for en forpligtende global klimaaftale på COP21 i Paris i december 2015.

