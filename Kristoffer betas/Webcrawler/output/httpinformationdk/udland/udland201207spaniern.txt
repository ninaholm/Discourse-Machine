Spaniernes regioner accelererer krisen
Tre spanske regioner har foreløbig anmodet regeringen i Madrid om midler fra en ny likviditetsfond og skal til gengæld underkaste sig stram udgiftskontrol. Eurokrisen har således også bragt Spaniens føderale statsstruktur i krise
Flere spanske regioner har så store økonomiske problemer, at de har været nødt til at bede regeringen i Madrid om hjælp. Likviditetsproblemet er hurtigt ved at udvikle sig til en politisk duel mellem hovedstaden og de mest selvhævdende regioner. Vrede spaniere demonstrerer her foran Cataloniens parlament.


 Fredag bad det regionale selvstyre i Valencia den spanske regering om hjælp for at kunne leve op til sine gældsforpligtelser. Comunitat Valenciana, der i mere end et årti har ført an i Spaniens byggeboom, blev dermed den første af landets regioner, der søgte om adgang til de 18 mia. euro i en likviditetsfond, som centralregeringen i Madrid for nylig oprettede for de krise- og gældsramte selvstyreregeringer.
Valencia fik dog straks følgeskab af naboregionerne Murcia og Catalonien. Mens låneomkostningerne har passeret det niveau, hvor gælden løber løbsk, skal Spaniens regioner i indeværende år samlet refinansiere gæld for over 50 mia. euro, så flere regioner forventes snart at bede om hjælp.
»Likviditetsproblemet er hurtigt ved at udvikle sig til en politisk duel mellem Madrid og de mest selvhævdende regioner, som for eksempel Catalonien,« skriver Financial Times.
Det er regionerne, der har ansvaret for at levere størstedelen af de offentlige velfærdsydelser til spanierne. 40 procent af det samlede velfærdsbudget administreres af regionerne, som er et produkt af den demokratiske forfatning fra 1978. Franco-regimets arvtagere i det konservative regeringsparti Partido Popular, som ikke bare nyder absolut flertal i Cortes Generales, det nationale parlament i Madrid, men også sidder på magten i 12 ud af landets 17 regioner, forsøger nu med krisen som påskud at rulle decentraliseringen efter frankismen tilbage, hævder Heribert Padrol, rådgiver for premierministeren i Cataloniens selvstyre, Artur Mas i Gavarrá fra det catalanske nationalistparti CiU.
»Efter min opfattelse har de en slags plan om en gencentraliseringsdagsorden og kopierer mekanismen i EU, hvilket giver det en form for indenrigspolitisk legitimitet,« udtaler Padrol til Financial Times.
Under administration
Kilder fra det regionale sundhedsvæsen i Catalonien, CatSatut, udtaler til Barcelona-avisen ABC, at tre hospitaler i regionen risikerer ikke at kunne udbetale løn til de ansatte ved udgangen af juli.
Situationen i det catalanske sundhedsvæsen er så desperat, at hospitalerne allerede er holdt op med at betale leverandører og skattemyndigheder, skriver ABC. Catalonien skal i anden halvdel af 2012 refinansiere gæld for over 5 mia. euro, og regionen har en samlet gæld på 41,8 mia. euro. Uden at nævne beløbsstørrelsen eller udtale det tabuiserede ord ’rescate’ (redning) bad Artur Mas tirsdag ved en ekstraordinær samling i det catalanske parlament centralregeringen om hjælp. Økonomien i Catalonien er ellers blandt de stærkeste i landet, på størrelse med hele Portugals. Ni pct. af regionens bruttonationalprodukt bliver overført til centralstaten.
Ifølge Andreu Mas-Coleil, tidligere økonomiprofessor ved Harvard og nu catalansk økonomi- og vidensminister, er der ingen anden udvej for Catalonien end at bede Madrid om hjælp.
Catalonerne bidrager med mere, end de modtager, men har i modsætning til Baskerlandet ikke mulighed for at opkræve nye skatter, påpeger Mas-Coleil.
»Catalonien har ingen anden bank end den spanske regering. Vi er skatteydere i Spanien, så derfor er det ikke umoralsk, at vi beder det spanske finansministerium om hjælp.«
Til gengæld for at få adgang til likviditetsfonden skal de spanske regioner underlægge sig en stram udgiftskontrol, ligesom de europæiske lande, som har modtaget såkaldte redningspakker, er blevet sat under administration af EU og Den Internationale Valutafond.
Dermed sætter eurokrisen nu den spanske stats føderale struktur under pres.
»Hvis nogen mener, at problemet er Spaniens territoriale struktur, så har de ingenting forstået,« sagde Andreu Mas-Coleil forleden til Financial Times efter et møde med Spaniens finansminister, Cristóbal Montoro.
»Vi bliver behandlet som undersåtter, ikke som ligeværdige partnere.«
Akutte behov
De offentlige ansatte, som i sidste uge demonstrerede i Madrids gader mod regeringens plan om nye offentlige besparelser – de mest omfattende siden demokratiets genindførelse – »ved bedre end nogle andre, at der ikke er penge i statskassen, og at deres løn afhænger af skatter«, sagde finansminister Montero i sidste uge i parlamentet. Arbejdsløsheden i Spanien er på næsten 25 procent, og finansministeren forventer først at beskæftigelsessituationen forbedres fra 2015. Men regeringen har også akut behov for at få penge i kassen.
»Hvis skatteindtægterne ikke stiger, risikerer vi ikke at kunne udbetale løn,« advarede Montero.
Samtidig presser regionernes nødråb statens låneomkostninger yderligere i vejret.
Da selvstyret i Valencia fredag bad om hjælpe til at betale sine regninger, skete det, mens der stadig blev handlet på finansmarkederne, hvilket af iagttagere opfattes som et tegn på en eskalerende konflikt mellem regionerne og centralregeringen.
Hvis renten på statsobligationer ikke falder, bliver den spanske stat meget snart tvunget til at bede partnerne i eurozonen om hjælp, som Grækenland, Irland og Portugal allerede har gjort. Men da den spanske økonomi er dobbelt så stor som de græske, irske og portugisiske økonomier tilsammen, risikerer det at overbelaste EU’s såkaldte stabilitetsfonde.
»Jeg mener, at den europæiske politik er skæv, når det drejer sig om balancen mellem moralsk ansvar (for egen gæld, red.) og behovet for at stimulere økonomien til vækst,« siger Andreu Mas-Coleil til BBC.
»Jeg håber, at den europæiske politik udvikler sig tilstrækkeligt hurtigt og på en så tilpas afbalanceret måde, så der bliver skabt fornyet tillid, og så adgangen til finansmarkederne ikke bliver spærret. Det ville være godt for Spanien, Catalonien og euroen.«

