’Kina vil trække tænderne ud af FN’s Menneskerettighedsråd’
Menneskerettighedsgrupper anklager Kina for grove overgreb på landets egen befolkning, men over for FN afviser den kinesiske regering al kritik. Det sker, kort før Kina kan blev stemt ind i FN’s Menneskerettighedsråd – aktivister advarer om, det kan underminere det internationale menneskerettighedssystem
I går demonstrerede tibetanske aktivister uden for FN’s kontor i Geneve, samtidig med at Kina afviste alle anklager om brud på menneskerettighederne ved en høring i FN’s Menneskerettighedsråd. Beijing satser på at udhule menneskerettighedssystemet indefra, siger seniorresea rcher for Human Rights Watch.


 
	Der er ingen menneskerettighedsproblemer i Kina. Der er ingen censur, og kineserne har ytringsfrihed. Samtidig har de religionsfrihed, og ingen straffes for at forsvare deres rettigheder. Og så er landets domstole frie og uafhængige af kommunistpartiets kontrol.

	Det påstod det kinesiske styre i går, samtidig med at det afviste alle anklager om brud på menneskerettighederne ved en høring i FN’s Menneskerettighedsråd.

	»Kina har gjort formidable fremskridt på menneskerettighedsområdet,« erklærede Wu Hailong, en af den kinesiske regerings repræsentanter ved høringen i Geneve.

	De kinesiske påstande står i diametral modsætning til den version, som internationale menneskerettighedsorganisationer og Kinas egne aktivister fortæller om situationen i landet. Forud for høringen kritiserede de skarpt et omfattende magtmisbrug fra kommunistpartiets side, som inkluderer udbredt tortur, stram kontrol med medierne, politiske fængslinger og mishandling af mindretal.

	Ifølge Human Rights Watch har Beijing de seneste måneder indført nogle af de strammeste restriktioner over for aktivister inden for de sidste år, og regeringen »har endnu ikke taget skridt til at beskytte mange basale menneskerettigheder«.

	Chinese Human Rights Defenders, en gruppe af kinesiske aktivister i og uden for Kina, siger, at »tortur og mishandling fortsat bruges rutinemæssigt« mod menneskerettighedsforkæmpere i landet.

	Høringen i Geneve finder sted, kort tid før Kina i næste måned kan blive valgt ind som et af 47 medlemmer af FN’s Menneskerettighedsråd, der har som formål at udbrede og styrke menneskerettigheder. Det er et medlemskab, som Beijing aktivt søger, og menneskerettighedsgrupper frygter, at det kan være med til at undergrave det internationale menneskerettighedssystem.

	»Samtidig med at Kina forsøger at få en mere indflydelsesrig rolle inden for det internationale menneskerettighedssystem, så søger landet aktivt at underminere de kerneværdier og fundamentale rettigheder og friheder, som er sikret i det system,« siger Sharon Hom, direktør i menneskerettighedsorganisationen Human Rights in China.

	Vil udhule systemet

	Nicholas Bequelin, seniorresearcher fra Human Rights Watch, er også bekymret: »Inden for FN-regi forsøger Kina at eliminere alle referencer til sine egne menneskerettighedsbrud og forsøger at gøre hele processen så betydningsløs som mulig,« siger han.

	»Kinas regering er helt basalt modstander af enhver form for mekanisme, som kan stille den til ansvar, og den ønsker derfor at trække så mange tænder ud af FN’s Menneskerettighedsråd som muligt, og Beijing vil satse på at udhule hele menneskerettighedssystemet indefra. Det vil ikke kun gøre det sværere for FN’s Menneskerettighedsråd at fremme menneskerettigheder i Kina, men også andre steder i verden.«

	Kina var tidligere medlem af Menneskerettighedsrådet fra 2006 til 2012.

	Hundredvis af kinesiske aktivister har underskrevet en erklæring, hvori de udtrykker modstand mod, at Kina genindtræder i rådet.

	»Fra 2006 til 2012 etablerede regeringen, mens Kina var medlem af FN’s Menneskerettighedsråd, et undertrykkende stabilitetssystem,« skriver aktivisterne. »I den periode fandt tusinder af tilfælde af illegal undertrykkelse sted.« Forud for gårsdagens møde kritiserede både repræsentanter for FN’s menneskerettighedssystem og også EU’s udenrigspolitiske chef, Catherine Ashton, at Beijing har arresteret borgerrettighedsaktivister, som ville deltage i høringsprocessen i Geneve. Ifølge gruppen China Human Rights Defenders er flere end 60 aktivister blevet tilbageholdt af politiet før høringen.

	’En sulten flok er en vred flok’

	Alle 193 FN-medlemslande skal igennem en høring i Menneskerettighedsrådet hvert fjerde år. Kina påstår selv, at landet har gennemgået positive forandringer på menneskerettighedsområdet, siden det sidst var genstand for en høring i 2009. Men menneskerettighedsorganisationer siger enslydende, at der i stedet er fundet tilbageskridt sted.

	I går i Geneve havde adskillige lande også mulighed for at kommentere Kinas menneskerettighedssituation. Specielt vestlige, demokratiske lande var stærkt kritiske. Den danske regering udtrykte bekymring over rapporter om tortur, censur, chikane af aktivister, illegale tilbageholdelser og overgreb mod minoriteter. Mange lande opfordrede samtidig Kina til at afskaffe dødsstraffen og samtidig ratificere den internationale traktat om civile og politiske rettigheder.

	De kinesiske repræsentanter insisterede dog på, at ingen af de problemer, som blev påpeget, eksisterer. Kinas kommunistparti beskriver ofte vestlige magters promovering af menneskerettigheder som et forsøg på at underminere partiets magt og i sidste ende bringe det til fald. Forud for høringen sagde udenrigsministeriet i Beijing, at Kina ikke ville acceptere »ondsindet og tilsigtet kritik« – derimod var »konstruktiv kritik« velkommen. Kinas repræsentanter lagde i går vægt på, at »økonomi er grundlaget for at fremme og beskytte menneskerettigheder«, og for Bei-jing er forudsætning for at forbedre menneskerettighedssistuationen af økonomisk karakter. Men på trods af fremgang i kinesernes velstand, så påpegede Beijings udsending, Wu Hailong, at der fortsat er »for mange under fattigdomsgrænsen« i Kina. »Næsten 100 mio. lever i fattigdom. Nogle af dem har ikke engang mad eller tøj. Et ordsprog lyder, at ’en sulten flok er en vred flok’. Vi vil få store problemer, hvis vi ikke kan brødføde de fattige.«

	 

