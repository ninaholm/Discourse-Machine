Populist Erdogans snavsede valgkamp
Den tyrkiske premierminister, der ligger til at vinde præsidentvalget i morgen, har ikke holdt sig for god til småracistiske og kvindediskriminerende argumenter i en valgkamp, hvor han har alle fordele


 At ruteflyet fra København måtte nødlande i Izmir, da det ikke kunne gå ned i Istanbul på grund af »voldsom regnstorm«, forekom næsten symbolsk. Landingen beskrev nemlig ret præcist debatklimaet i den tyrkiske præsidentvalgkamp, hvor Recep Tayyip Erdogan er gået populistisk amok til trods for, at han ligner en sikker vinder i alle meningsmålinger, når 53 millioner vælgere i morgen for første gang kan stemme direkte ved et præsidentvalg.
Den tyrkiske valgkamp er både enkel og uhyre kompleks. Det enkle består i, at Erdogan som premierminister og partiformand for AKP (Retfærd- og Udviklings-Partiet) med absolut flertal i Nationalforsamlingen og med halvdelen af vælgerne i ryggen skal vinde præsidentvalget, da han i modsat fald må træde ud af politik som følge af AKP’s regel om, at parlamentarikere – og andre i udøvende politiske embeder – kun kan vælges for tre perioder.
Det komplekse består i, at det er hans erklærede agt at ændre præsidentembedets hidtidige ceremonielle karakter med en forfatningsændring og – som det udtrykkes – »i mellemtiden udnytte hver eneste lille hjørne af embedets udøvende magt«.
I dag kan præsidenten udsætte (men ikke forhindre) lovgivning, udskrive valg og folkeafstemninger og udnævne regeringer og topbureaukrater, men kan ikke blande sig i f.eks. udenrigspolitikken uden om parlamentet.
I Erdogans ønskemodel vil han fortsat regere med premierministeren som andenviolin. Som ny premierminister gætter iagttagere på Ahmet Davutoglu, den nuværende udenrigsminister og loyale Erdogan-proselyt. Den afgående præsident, Erdogans medstifter af AKP, Abdullah Gül, nævnes som en mulig afløser, men har ikke meldt ud, og ifølge den politiske rygtebørs vil han næppe tage jobbet med deraf følgende permanent magtkamp om beføjelser, der formelt forvaltes af premierministeren. Eneste fortilfælde på konkret misbrug af præsidentembedet var, da Turgut Özal uden at spørge parlamentet engagerede Tyrkiet på USA’s og FN’s side i krigen mod Saddam Hussein i 1991. Både før og siden har Tyrkiet haft tradition for et neutralt og ceremonielt præsidentstyre, og derfor anser Erdogan det for politisk nødvendigt at vinde så stort som muligt for at skaffe sig det bredest mulige folkelige mandat at agere på.
Ter sig som taber
Det menes da også at være baggrunden for, at han i valgkampen har teet sig, som var han bagud på point. Eksempelvis kaldte han den kurdiske kandidat Selahattin Demirtas for ’zaza’ og antyder dermed, at han hverken er ægte tyrkisk eller ægte kurdisk (zazaerne er en kurdisk etnisk gren med eget sprog, zazaki).
Demirtas, en yngre advokat fra det kurdiske parti DHP (Demokratisk Folke Parti), betegnes som ’den rigtige kandidat fra det forkerte parti’ og siges at være i stand til at tiltrække vælgere fra den sekulære antiislamiske middelklasse. Men mere end 10-12 procent når han næppe.
Erdogan var også ude med riven i omtalen af sin hovedrival, Ekmeleddin Ihsanoglu, som han har kaldt ’ikke en rigtig’ tyrkisk, idet han er født i Egypten af tyrkiske forældre, og som han beskylder for indirekte for at være i skummelt ledtog med de tyrkiske alevier, en muslimsk sekt, der udgør 15-20 procent af Tyrkiets 76 millioner borgere, og som vanemæssigt diskrimineres.
Ihsanoglu er ikke alevi, men en from sunnitisk diplomat, der indtil i år var formand for OIC (Organisationen af Islamiske Lande), en post, han fik af Erdogan. Han er nu opstillet af de to store oppositionspartier, CHP (Det Republikanske Folkeparti) og MHP (Nationalistisk Bevægelses Parti) i håbet om, at han som rettroende konservativ muslim kan tiltrække dele af det religiøse vælgersegment, der hidtil har været AKP’s. Det irriterer Erdogan i en sådan grad, at han ikke har forpasset nogen chance til at minde vælgerne om, at rivalen bakkes op af en ’vantro’, nemlig oppositionslederen og CHP-formanden, Kemal Kilicdaroglu, der er alevi.
Håner kristne og kvinder
Erdogan er heller veget tilbage fra at håne det armenske (kristne) mindretal med en udtalelse om, at han er blevet kaldt noget rigtigt grimt, nemlig armenier. At han tillige har nedladt sig til at kalde en prominent journalist, Amberin Zaman, for »en skamløs kvinde«, efter at hun i et interview med Ihsanoglu spurgte ind til, om et muslimsk samfund »kan anfægte autoriteterne«, er dog ingen nyhed. Hun blev sidste sommer fyret fra den formelt uafhængige avis Haber på Erdogans telefoniske ordre, da han var utilfreds med hendes dækning af demonstrationerne mod en planlagt ekspropriering af Gezi Park, en grøn plet i Istanbuls centrum.
Mediemæssigt dominerer Erdogan valgkampen næsten 100 procent. En optælling af minutter på det statslige tv, TRT, til de tre kandidater i en tre dages periode i juli viste, at Erdogan fik 306 minutters sendetid mod så godt som nul til de to andre kandidater, der dog kommer til orde på private tv-kanaler. I valgkampens slutspurt er alle tre kandidaters valgmøder dog blevet sendt på statsligt tv.
OSCE, den europæiske sikkerheds- og samarbejdsorganisation, såvel som en parlamentarikerdelegation fra Europarådet, har udtrykt »bekymring« for, om præsidentvalget afvikles retfærdigt.
Premierministerens administrationsapparat sørger for hans færd rundt i Tyrkiet for at føre valgkamp, hvor hans to modkandidater er overladt til støtte fra private donorer, hvis tilskud enkeltvis ikke må overstige 9.082 tyrkiske lira, knap 24.000 kr. Ifølge den Erdogan-kritiske avis, Zaman, vil en effektiv valgkamp løbe op i 20-30 millioner lira, 50-80 millioner kr.
Så regnstorm eller ej – Erdogan ligner en vinder.

