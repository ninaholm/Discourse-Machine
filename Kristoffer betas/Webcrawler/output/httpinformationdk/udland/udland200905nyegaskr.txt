Nye gaskriser vil uundgåeligt ramme Europa og Rusland
EU presser på, men Rusland nægter at indføre internationale regler på energimarkedet, da det vil svække Gazproms monopolmagt. 
Selv om de uundgåelige nye gaskonflikter vil blive tillagt politiske motiver, handler det dybest set om penge
Humøret var højt hos den russiske præsident, Dmitrij Medvedev (t.v), og Europa-kommissionens formand, José Manuel Barroso, da de ankom til sidste uges topmøde i Khabarovsk på den russiske østkyst, men der kom ikke håndgribelige resultater ud af mødet, som på papiret ellers skulle sikre præsident Medvedevs underskrift på en ny energitraktat, der blandt andet skal sikre nye investeringer i de store russiske gasfelter.


 Uret tikker for Europa-kommissionens formand, José Manuel Barroso. EU's gasforbrug stiger, egenproduktionen falder, og finder man ikke nye importmuligheder, vil EU i 2025 mangle gas svarende til en fjerdedel af det samlede forbrug. Da al erfaring samtidig viser, at det tager omkring 14 år at forhandle aftaler på plads, udvinde nye gaskilder og lægge rørledninger til dem, snerper regnestykket til for Barroso.
Med den vished i baghovedet forsøgte han på sidste uges topmøde i Khabarovsk at presse Ruslands præsident, Dmitrij Medvedev, til at underskrive en ny energitraktat, der blandt andet skal sikre nye investeringer i de store russiske gasfelter. 
Men både Barroso og Medvedev kunne have sparet sig selv den lange tur til den russiske østkyst, for topmødet endte forudsigeligt med pæne ord om at fortsætte arbejdet "inden for rammerne af revisionsprocessen" af traktaten. Og intet resultat.
Energitraktaten er et forsøg på et næsten umuligt kompromis mellem EU og Rusland, forklarer seniorforsker Christian Egenhofer, der er chef for energi- og klimaforskning ved den europæiske tænketank CEPS.
"EU vil have de russiske naturressourcer under en international aftale, og det har Rusland ikke interesse i. Hvorfor skulle de det? De har større indflydelse, når de selv kontrollerer gasmarkedet," siger Christian Egenhofer.
Statskontrol
Siden Putin kom til magten i 1999, er Ruslands energisektor i stadigt stigende grad kommet tilbage på statens hænder. 
Det statskontrollerede Gazprom er ikke alene verdens største gas- og olieselskab med eneret til at eksportere russisk naturgas, selskabet har nu også taget kontrol med nettet af russiske rørledninger.
Renationaliseringen har gjort det vanskeligt for udenlandske firmaer at investere i de russiske ressourcer, forklarer Christian Egenhofer.
"Gazprom udnytter deres monopol fuldt ud. Selv hvis det lykkes udenlandske investorer at handle med uafhængige gasproducenter, så kan Gazprom stadig snyde dem med pludseligt høje priser og bureaukratiske forhindringer undervejs, fordi de sidder på fordelingsnettet," siger Christian Egenhofer.
Samtidig forsømmer de statsejede selskaber deres eget produktionsapparat i en grad, så man nu frygter, at den russiske gasproduktion skrumper de næste år.
Med en international energitraktat vil EU sikre fri konkurrence på det russiske marked og dermed også nye investeringer og fornyet gasproduktion. Rusland på sin side vil hellere aftale spillereglerne bilateralt med de enkelte lande, der køber gas, da man på den måde sikrer sig størst indflydelse og størst indtægt, i hvert fald på kort sigt.
Uundgåelige kriser
Konsekvensen er, at Ukraine og Rusland højst sandsynligt ender i en ny strid om prisen på gas, som den der udspillede sig i januar i år, siger Christian Egenhofer. Et problem, som præsident Medvedev også påpegede på topmødet. 
Ukraine er i store finansielle problemer og er ikke i stand til at betale den nuværende gaspris, og når der stadig er tvivl om de grundlæggende spilleregler for energihandel, er vejen banet for et nyt stop for gassen til Ukraine og de EU-medlemmer, der er afhængige af den ukrainske transitgas. 
Problemet er klassisk for de hyppige gasstridigheder, forklarer professor Paul Stevens, der har forsket i transitproblemer for den britiske tænketank Chatham House.
"I stedet for at bygge transitaftalerne på objektive fair regler bliver prisforhandlingerne et resultat af landenes respektive styrkeforhold. Men når styrkeforholdet så ændrer sig på grund af for eksempel svingende gaspriser, så er en konflikt uundgåelig," siger Paul Stevens. Selv om politiske spørgsmål ofte spiller en rolle, drejer striden sig i bund og grund om penge, forklarer han.
Den samme konklusion er Christian Egenhofer nået frem til efter at have fulgt det skrøbelige energiforhold mellem EU og Rusland i mange år.
"Min erfaring er, at alle disse store stridigheder om ressourcer og selskabsopkøb ultimativt er drevet af penge. Selvfølgelig handler det også om politisk indflydelse, men i sidste ende drejer det sig om profit," siger Christian Egenhofer.


