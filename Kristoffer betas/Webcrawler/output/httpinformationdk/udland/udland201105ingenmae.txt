Ingen Mærsk- og DI-støtte til Lykke Friis' klimamål for EU
Greenpeace blokerer industrilobby-møde og beskylder dele af dansk industri for at hæmme bestræbelserne på at skærpe EU's mål fra 20 til 30 pct. klima-reduktion


 Det var nogle meget vrangvillige jakkesæt, som i går morges flokkedes ved indgangene til Royal Depot konferencecentret i Bruxelles. Faktisk låste de 170 jakkesæt sig fast til dørene og blokerede dermed andre konferencedeltageres adgang.
De fastlåste var Green- peace-aktivister, konferencen var årets europæiske industritopmøde, European Business Summit 2011, og de udelukkede var delegerede fra virksomheder og medlemsorganisationer under den europæiske industrilobbyorganisation Business Europe. Protestaktionen var rettet mod Business Europes bestræbelser på  med  Greenpeaces ord  »at bekæmpe en forøgelse af EU's mål for reduktion af drivhusgasser fra 20 til 30 pct. i 2020 i forhold til 1990-niveauet.«
Business Europe samler 40 industriorganisationer fra Europa  heriblandt Dansk Industri  og argumenterer imod den skærpelse af EU's klimamål for 2020, som videnskaben finder nødvendig, og som bl.a. klima- og energiminister Lykke Friis og den danske regering arbejder for: En skærpelse fra 20 til 30 pct. reduktion af CO2-udledningerne. I oktober sagde Business Europe, at »enhver yderligere stramning af EU's ensidige 20 procents reduktionsmål vil være forhastet og ligefrem kontraproduktivt«, og i marts argumenterede man i et brev til klimakommissær Connie Hede- gaard for »ingen ændring i de aftalte 2020-rammer«.
Greenpeace mener, at Business Europe og dets medlemsorganisationer spænder ben for både den nødvendige klimapolitik og for nye økonomiske muligheder for EU og EU-virksomheder.
»En analyse fra marts, lavet af økonomer og energi- analytikere for det tyske miljøministerium, viser, at det europæiske bruttonationalprodukt, BNP, kan stige med op til 620 milliarder euro   svarende til seks pct.  frem til 2020, hvis EU opgraderer sit reduktionsmål fra 20 til 30 pct. uden brug af CO2-kreditter,« siger Jan Søndergaard, politisk rådgiver i Greenpeace og på plads foran konferencecentret i Bruxelles.
Greenpeace kritiserer Dansk Industri (DI) og nogle af dets store medlemsvirksomheder såsom AP Møller Mærsk for i praksis at støtte Business Europes linje og dermed vanskeliggøre regeringens indsats. Andre DI-virksomheder som DONG Energy, Danfoss, Vestas, Rockwool og Velux støtter aktivt en skærpelse af EU-målet fra 20 til 30 pct.
Ikke politisk flertal
Hos Dansk Industri siger direktør Tine Roed, at man støtter Hedegaards udspil om en EU-køreplan frem mod 2050, der skal bane vej for omfattende CO2-reduktioner i det lange perspektiv  et udspil, der også anbefaler en større indsats i 2020, men ikke går ind i det politiske slagsmål om formelt at skærpe målet.
»Business Europe har støttet det seneste udspil fra Kommissionen om en Roadmap 2050 for, hvordan vi kommer frem til den udslipsreduktion, vi alle er enige om på 80-95 pct. i 2050. Det er en støtte, DI fuldt ud har arbejdet for. Og kan man komme videre i 2020 end de 20 pct. ved f.eks. at gennemføre energieffektiviseringer  som det fremgår af Roadmap 2050, at man kan  så er det da det, vi skal gå efter,« siger Tine Roed.
Når det gælder selve det politiske mål om 20 eller 30 pct. reduktion i 2020, argumenterer Business Europe i sit brev til Kommissionen for 'ingen ændring i de aftalte 2020-rammer'?
»Ja, det er aftalt, hvordan politikken skal være frem mod 2020, og Kommissionen kommer ikke selv med forslag om at ændre noget i 2020 i relation til det politisk vedtagne mål.«
Den danske regering har meget klart sagt, at man ønsker det politiske mål skærpet fra 20 til 30 pct.?
»Ja, hvis der er enighed om det på EU-niveau, men det er der ikke. Det er derfor, vi fra DI's side arbejder for det langsigtede mål.«
Men regeringen arbejder jo for at skabe enighed om at gå fra 20 til 30 pct., og en håndfuld danske medlemmer af Dansk Industri støtter det aktivt?
»Og der er også nogle, der ikke støtter det. Der er enighed i DI om at fokusere på, hvordan vi kommer videre fra 2020 for at nå de langsigtede mål i 2050. Og hvis vi kan komme videre i 2020, er der også enighed om, at det er godt.«
Dog ikke i form af et nyt vedtaget mål, der hedder 30 pct. i 2020?
»Rent politisk er målene fastlagt for 2020, og for os er det vigtigt med nogle lange sigtelinjer. Derfor er vi glade for Connie Hedegaards udspil med Roadmap 2050.«
Men klima- og miljøministrene sidder med mellemrum om bordet i Bruxelles og diskuterer 20 eller 30 pct., og Danmark ønsker 30.
»Der er bare ikke politisk opbakning til det.«
En DI-virksomhed som DONG Energy kan godt aktivt sige, at de støtter 30 pct. Men det kan DI altså ikke?
»Vi kan konstatere, at der ikke er politisk opbakning i EU til at gå til 30 pct.«
Det ændrer jo ikke ved, hvad I selv måtte mene?
»Jo, for vi vil gerne arbejde for Kommissionens Roadmap 2050 frem for en fastlåst debat, om det skal være 20 eller 30 pct.,« siger Tine Roed.
Mærsk overvejer
Greenpeace mener, at Mærsk har et særligt ansvar som stor international koncern med erklærede grønne ambitioner.
»Det er dybt bekymrende, at Mærsk er med i en kreds af virksomheder, som desværre endnu ikke har forstået, at deres fastfrosne modstand imod et forøget reduktionsmål i EU er en rigtig dårlig forretning for hele Europa og for Danmark som sådan,« siger Jan Søndergaard. Hos Mærsk er meldingen, at man ikke nødvendigvis er imod 30 pct.-målet  man har blot ikke taget stilling til det.
»Mærsk tager klimaproblemerne alvorligt, og vores forretningsenheder nåede i 2010  to år før tid  gruppens frivillige mål om at nedbringe udledningen af CO2 med 10 pct. relativt over fem år. Vi er derfor ved at lave et nyt mål, som bliver fastsat inden årets udgang. I den forbindelse evaluerer vi også vores holdning til EU's klimamål,« siger John Kornerup Bang, Mærsk-gruppens ledende klima- og miljørådgiver.
Som globalt forankret virksomhed er det fælles globale spilleregler snarere end EU-mål, der er vigtige for Mærsk.
»Skibsfart er international, og vi har længe ønsket en ambitiøs, global klimaaftale i FN-regi, dvs. IMO, Den Internationale Maritime Organisation,« påpeger Bang.

