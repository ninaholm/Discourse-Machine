Berlusconi skruer op og ned for tv-volden
Utrygheden i samfundet var det store tema i forårets valgkamp i Italien. Nu føler italienerne sig mindre utrygge, selv om kriminalitetsstatistikkerne viser, at situationen er stort set uforandret. Ifølge sociologen Ilvo Diamanti har italienernes holdninger løsrevet sig fra kendsgerningerne
Det fremgår, at Mediaset, Berlusconis kommercielle tv-selskab, generelt bringer flere indslag i genren -lacrime e sangue- (tårer og blod) end det statslige tv-selskab Rai, når timingen synes rigtig.


 Italienerne er blevet mindre bange. Før var de skrækslagne, nu er de blot ængstelige. F.eks. er antallet af italienere, der mener, at kriminaliteten i samfundet er stigende, på et år faldet fra 88 procent til 81 procent. Det fremgår af en undersøgelse fra socialforskningsinstituttet Demos & PI, som netop er blevet offentliggjort: 
"I løbet af det sidste år er oplevelsen af den trussel, som kriminaliteten skaber på nationalt og navnlig lokalt plan, mærkbart reduceret. Også borgernes frygt for at blive ofre for forbrydelser er faldet betydeligt," bemærker sociologen Ilvo Diamanti, som står bag undersøgelsen.
Selv om langt de fleste italienere stadig er overbevist om, at kriminaliteten er stigende, viser kriminalitetsstatistikkerne det modsatte. På samme måde opfattede 51 procent for et år siden den illegale indvandring som en trussel mod sikkerheden i landet, mens det i dag blot er 36 procent. Men tilstrømningen af illegale indvandrere er ifølge indenrigsministeriets egne tal næsten fordoblet i samme periode. "Hvad er det for en stor, betydningsfuld og dyb ting, som har skabt tøbrud i debatklimaet i de seneste måneder?" spørger Ilvo Diamanti og tilføjer: "Det er ikke kendsgerningerne, som har ændret folks holdninger. Tværtimod har holdningerne løsrevet sig fra kendsgerningerne."
Ængstelige tv-seere
De seneste tal fra Osservatorio di Pavia, som fører statistik over indholdet i tv-udsendelser i Italien, viser et kraftigt fald i antallet af nyhedshistorier om kriminalitet. 
Observatoriet kunne i efteråret 2007 registrere en stigning i antallet af angstprovokerende nyhedshistorier, som først aftog i maj 2008 - dvs. efter valget i april, hvor Silvio Berlusconi overtog regeringsmagten. Det fremgår endvidere, at Mediaset, Berlusconis kommercielle tv-selskab, generelt bringer flere indslag i genren lacrime e sangue (tårer og blod) end det statslige tv-selskab Rai. Undersøgelsen fra Demos & PI viser, at de mest ængstelige italienere er personer, som ser fjernsyn i minimum fire timer om dagen.
Ilvo Diamanti bemærker, at spørgsmål om kriminalitet og immigration ikke er politisk neutrale. Ifølge en undersøgelse fra 2007 mener et flertal af venstrefløjens vælgere, at partierne på højrefløjen er bedre rustet til at løse disse problemer: "For således at skabe gunstigt debatklima er det nok for højrefløjen at fremsætte spørgsmålet om borgernes sikkerhed. Partierne skal blot opfange hændelser, som giver næring til fornemmelsen af usikkerhed, og få dem til at cirkulere i medierne," siger Ilvo Diamanti.
God underholdning
Før og efter valget i foråret 2001, som også bragte Berlusconi til magten, kunne man iagttage lignende udsving i italienernes oplevelse af utrygheden i samfundet. Efter valgsejren dette forår har Berlusconi-regeringen fremsat og vedtaget lovforslag med høj symbolværdi i forhold til kriminalitetsbekæmpelsen. F.eks. er militæret blevet indsat i flere storbyer, og regeringen vil gøre det strafbart overhovedet at være illegal indvandrer og til en skærpende omstændighed i strafferetssager.
"Således bliver strømmen af immigranter ved med at flyde, bådflygtningene bliver ved med at gå i land, antallet af forbrydelser er uforandret, men opmærksomheden i forhold til disse temaer i den offentlige opinion og medierne er dalet," siger Ilvo Diamanti, som mener, at det er en nem sag for højrefløjen at skrue op og ned for angsten i det italienske samfund og drage fordel af folkestemningen: 
"Det er ikke særlig svært. Ikke kun fordi højrefløjens Cavaliere (Berlusconi, red.) har et godt kendskab til tv-branchen, som han øver en vis grad af indflydelse på. Men også fordi angsten er attraktiv. Den er god underholdning og sælger billetter. I øvrigt udgør fjernsynet under valgkampe den vigtigste politiske arena, som de politiske partier og deres ledere retter opmærksomheden mod."


