’Vi vil have ægte demokrati nu’
Kinas præsident Xi Jinping står overfor sin hidtil største udfordring. Der er fortsat ingen udsigt til en løsning på konflikten i Hongkong, hvor titusindvis igen i går gik på gaden for demokrati. Både demonstranter og Hongkongs regering nægter at bøje sig
I Hongkong samlede demonstranter sig igen i går rundt i byens centrale forretningsdistrikt med krav om, at regeringschef Leung Chun-ying træder tilbage.


 Mikrofonen går på skift. »Vi vil have ægte demokrati nu!« skiftes unge og gamle, kvinder og mænd til at råbe. Hver gang mødes kravet af bifald fra de titusindvis – måske hundredtusinder – af demonstranter, som igen i går besatte en stor del af byens centrale forretningsdistrikt og øgede presset på byens regering – og det kommunistiske styre i Beijing.
Konflikten blev i går aftes yderligere skærpet, da demonstranterne samlede sig i en varm, fugtig og tætpresset masse rundt om lokalregeringens bygninger og truede med at udvide deres aktioner. De har allerede besat flere centrale lokaliteter rundt om i byen. Nu vil de også gå efter regeringsbygninger, siger de, hvis Hongkongs regeringschef Leung Chun-ying ikke træder tilbage – de gav ham midnat natten mellem i går og i dag som tidsfrist. Men det er et krav, som regeringen på ingen måde lader til at ville efterkomme, og politiet truer med alvorlige konsekvenser, hvis demonstranterne gør alvor af deres trusler.
Det står dermed tydeligt, at efter seks dages protester, der blev igangsat af studerende i byen, men som siden har fået støtte af et bredt udsnit af indbyggerne, er Hongkong ikke kommet tættere på en løsning på konflikten om byens politiske fremtid. Og striden har nu udviklet sig til at være Kinas præsident Xi Jinpings største udfordring, siden han kom til magten for to år siden – og måske den største udfordring for den kinesiske regering siden demokratidemonstrationerne på Den Himmelske Freds Plads i Beijing i 1989, som styret satte en blodig stopper for.
»Vi aner ikke, hvordan regeringen i Beijing har tænkt sig at reagere,« siger Marco Chan, en 21-årig universitetsstuderende.
»Beijing slår som regel hårdt ned på protester. Det kan jeg dog ikke forestille mig, sker her i Hongkong, men jeg frygter for, hvad de vil gøre, hvis de mister tålmodigheden.«
Centralregeringen i Beijing kan føle sig nødsaget til med magt at slå hårdt ned på protesterne af frygt for, at de ellers vil brede sig til andre dele af folkerepublikken – og Xi Jinping, der har ført sig frem som Kinas stærkeste leder i årtier, vil fremstå svag, hvis han ikke viser sig i stand til at sætte en stopper for protesterne.
Afventende taktik
Men hvis magt bliver brugt, kan urolighederne i Hongkong udvikle sig i uforudset og kaotisk retning, og udover at skade Kinas styres anseelse, vil det også kunne true Hongkongs ry og rygte som et stabilt finanscentrum. Indtil videre lader det dog til – efter politiets brug søndag af tåregas, køller og peberspray, som blot var med til at galvanisere protesterne og øge den folkelige opbakning til dem – at Hongkongs myndigheder forsøger sig med en afventende taktik. Bortset fra rundt om regeringsbygningerne har politiet trukket sig tilbage og har stort set overladt demonstranterne til sig selv.
»Måske håber de på, at vi mister energien og går hjem af os selv,« siger Clayton Wong, en 26-årig it-specialist.
»Men denne gang er det anderledes. Folk har fået nok, og vil fortsætte med at kæmpe.«
Som min mor
Energien til protest i Hongkong fik næring, da regeringen i Beijing slog fast, at den ikke havde i sinde at indføre frit demokrati i byen, men i stedet vil fortsætte med reelt at udvælge og godkende byens regeringschef.
»Regeringen i Beijing vil give os lov til at vælge mellem 2-3 kandidater, som den har godkendt på forhånd. Det er jo absurd. Det ville være ligesom, hvis min mor ville udpege 2-3 kærester, som jeg skulle vælge imellem,« siger 29-årige Gloria Leung og bruger en sammenligning, som mange andre demonstranter benytter sig af.
»Jeg vil have et frit valg, og jeg vil vælge en kandidat, som tænker på Hongkongs borgere og ikke blot lydigt følger Beijings ordrer. Vi er klar til ægte demokrati. Det er Kina, som ikke er klar til at acceptere det.«
Beijing lader netop ikke til at være klar til at acceptere det. Gennem statsmedierne har Beijing kaldt protesterne »ulovlige«, og Beijing-regeringens øverste repræsentant i Hongkong »fordømmer på det stærkeste« demokratibevægelsen og siger, at Beijings beslutning »ikke kan udfordres«.
Men selvom demonstrationerne fortsat lader til at have momentum, så begynder en realitetssans også at melde sig.
»Vi må jo nok erkende, at chancen for, at Beijing bløder op, er forsvindende lille, og blot fordi vi overnatter et par gange på gaden, så får vi ikke automatisk demokrati,« siger den 25-årige arkitekt Win Cheng.
»Men jeg føler mig alligevel stolt, lige meget hvad der sker. Demonstrationerne har fået folk til at åbne øjnene for behovet for demokrati. Vi har vist i Hongkong, at vi kan stå sammen, og vi er klar til at kæmpe. Det har en værdi, og jeg er sikker på, at det vil gøre os stadig sværere at styre, hvis hverken Hongkongs eller Beijings regering kommer os i møde.«

