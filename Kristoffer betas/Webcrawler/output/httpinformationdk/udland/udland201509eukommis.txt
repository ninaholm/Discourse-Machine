EU-kommissær: Lang vej til TTIP-aftale
Handelskommissær Cecilia Malmström er overrasket over den stærke folkelige modstand i flere medlemslande mod, hvad hun beskriver som ’den mest ambitiøse aftale’ om handel, som EU nogensinde har givet sig i kast med


 Godt to år og 10 forhandlingsrunder. Og endnu er der langt igen, før en transatlantisk frihandelsaftale mellem EU og USA eventuelt kan realiseres.
Det erkender EU’s handelskommissær Cecilia Malmström, i går på kort besøg i København for at tale med danske medier, politikere og offentlighed om den såkaldte TTIP-frihandelsaftale. Kommissæren kalder den mulige aftale »den største og mest ambitiøse aftale, vi nogensinde har begivet os ind på«.
Ambitionen er en aftale, der fjerner de resterende toldbarrierer mellem EU og USA og samordner flest mulige love, regler og standarder, så handlen over Atlanten kan flyde så frit som muligt.
Forhandlingerne blev indledt i juli 2013, og den 11. forhandlingsrunde er planlagt til midten af oktober.
»Vi er kommet langt, men vi har stadig vældig meget tilbage,« siger Cecilia Malmström.
»Jeg rejser til USA om to uger for at møde den amerikanske handelsminister Michael Froman for at sætte den handelspolitiske dagsorden for 11. runde og tiden derefter. Vi håber begge, at vi kan afslutte dette under Obama. Jeg er ikke sikker på, det er muligt, men vi kæmper for det.«
»Der er mange svære spørgsmål, vi ikke er begyndt på endnu,« understreger kommissæren.
Præsident Barack Obamas efterfølger som USA’s præsident skal vælges i november 2016, men den amerikanske valgkamp tager fart længe inden da og vil hæmme forhandlingsevnen. En TTIP-tekst, der er forhandlet færdig mellem EU-Kommissionen og den amerikanske regering, skal efterfølgende tjekkes juridisk og derefter til afstemning i Europa-Parlamentet og til godkendelse i EU’s medlemslande såvel som i den amerikanske kongres.
»Dette vil jo ikke kunne nås under Obama,« siger kommissær Malmström. Og skulle man ikke kunne nå at forhandle selve teksten færdig under Barack Obama, opstår usikkerheden om en ny amerikansk præsidents holdning i sagen.
»Det er klart, at hvis den næste præsident hedder Trump, så ved man jo ikke rigtig, hvordan forhandlingerne vil gå.«
TTIP-forhandlingerne kan blive forsinket af, at USA samtidig og i endnu længere tid har forhandlet en anden frihandelsaftale med 11 stillehavsnationer – kaldet TPP – som Cecilia Malmström kalder »næsten færdig«, men som løb ind i uventede vanskeligheder under seneste forhandlingsrunde på Hawaii i juli.
Den amerikanske regering synes fokuseret på at få TPP i land først.
»Vi har med TTIP ambitioner, som går længere end i TPP, og man kan forestille sig, at hvis dét trækker ud, så kan det blive svært at få de rigtig svære spørgsmål på bordet. Før TPP er klar, vil USA måske ikke give generøse tilbud til os.«
Modstanden
Endnu en usikkerhedsfaktor er holdningen til TTIP i den europæiske offentlighed, og hvordan den kan præge holdningen hos de forskellige regeringer.
»I det store hele viser undersøgelser, at europæerne går ind for denne aftale, men der findes en stor skepis – frem for alt i Tyskland og Østrig, og den vokser også i Belgien.«
Cecilia Malmström siger, at modstanden er kommet bag på hende.
»Der er enorme demonstrationer i Tyskland, og det selv om alle rapporter viser, at Tyskland vinder mest på en aftale. Så intensiteten overrasker mig lidt.«
Modstanden i Østrig beskriver kommissæren som »uhørt voldsom« og henfører den bl.a. til medierne.
»En næsten enig presse skriver om dette hver eneste dag, og der florerer den ene stormyte efter den anden. I visse aviser er der løgne hver eneste dag.«
Handelskommissæren mener, at den folkelige skepsis skyldes flere ting: Nogle mennesker føler uro om deres økonomi og arbejdspladserne, mens andre bare ikke tror på, at frihandel er godt for økonomien og menneskene.
»Der er også mange myter derude,« siger Malmström og nævner påstanden om, at TTIP vil svække europæisk miljø- og forbrugerbeskyttelse, selv om ingen af delene indgår i forhandlingerne.
Lukketheden
Mange civilsamfundsorganisationer har anklaget Kommissionen og USA’s regering for at forhandle bag lukkede døre.
Efter hver forhandlingsrunde offentliggøres en kort rapport, som grundlæggende siger, at man har haft grundige og konstruktive drøftelser af diverse delelementer til aftalen, men intet siges om, hvad man faktisk er enige eller uenige om.
Forhandlernes dilemma er ifølge kommissæren, at man ikke kan offentliggøre papirer, der viser, hvordan den fælles TTIP-tekst faktisk bevæger sig frem i drøftelserne mellem EU og USA. EU-parlamentarikere og EU-landes regeringer kan i et særligt lokale i Bruxelles få lov at læse – ikke kopiere – de såkaldt konsoliderede forhandlingstekster – dvs. vidt fremskredne brudstykker til den endelige aftale – men offentligheden kan ikke.
»Når man er midt i en forhandling, bliver tingene vanskelige, hvis man afslører sine kort. Ingenting er klart, før alting er klart, og vi er ikke blevet enige om så meget endnu,« siger Cecilia Malmström.

