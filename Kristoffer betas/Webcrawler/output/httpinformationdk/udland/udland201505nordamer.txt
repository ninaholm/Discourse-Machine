Nordamerika: Mexicanske fiskere sagsøger BP
Siden olieudslippet for fem år siden har BP udbetalt enorme erstatninger i USA, men i Mexico har man ikke set så meget som skyggen af en falsk dollarseddel


 25.000 frustrerede fiskere fra Mexico sagsøger nu kollektivt det britiske olieselskab BP ved domstole i USA.
Efter ulykken på en boreplatform i Den Mexicanske Golf i 2010 har BP ifølge selskabets egne informationer udbetalt 1,8 mia. dollar i erstatning til amerikanske fiskere, ligesom selskabet er dømt til at betale den amerikanske stat 4,5 mia. dollar i kompensation og bøder. Det har BP været tvunget til i henhold til amerikansk lovgivning.
Men i Mexico, hvis indre farvande ligeledes blev ramt af ulykken, har ingen modtaget kompensation. Det får nu fiskerne til at reagere, ligesom de beskylder den mexicanske stat for at ignorere deres problemer og løbe fra egne løfter.
Anklager præsidenten
I et brev til den mexicanske præsident, Enrique Peña Nieto (PRI), indleder fiskerne således deres anklage med ordene:
»De, hr. præsident Peña Nieto, slog fast i Deres valgkampagne, at ’firmaer, der sviner, betaler’. Vi mener, at eftersom BP har svinet, må de nu betale.«
Fiskerne skal dog ikke regne med opbakning fra det officielle Mexico. Tværtimod har den mexicanske regering allerede i 2010 – under ledelse af tidligere præsident Felipe Calderón – afvist at indlede nogen form for juridisk søgsmål imod oliegiganten.
Fiskernes advokat, Horacio Polanco, forstår ikke hvorfor:
»Det kan ikke være rigtigt, at man kan afgrænse retten til kompensation til USA og ikke medregne den mexicanske del af golfen (...) skaderne har været enorme her.«

