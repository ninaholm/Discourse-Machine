Sanktioner mod Putins inderkreds og oligarker strammes
USA skruer op for presset ved at føje 20 nye individer til sin sanktionsliste, der også omfatter en russisk bank. EU følger lidt modvilligt trop. Men begge parter lægger op til sanktioner mod russiske banker og selskaber, hvis Putin optrapper striden med Ukraine. Rusland indfører som gengæld også sanktioner mod USA


 
	USA og EU er rørende enige om, at Rusland skal straffes politisk og økonomisk for sin eklatante overtrædelse af Ukraines suverænitet og territoriale integritet.

	Men begivenhederne i går viste med al tydelighed, at det er noget lettere for den amerikanske regering at pålægge Putins styre sanktioner end for 28 EU-stater, der hver har sine kartofler at hyppe.

	I USA er det en enkelt person, der skal tage beslutningen: præsident Barack Obama.

	Hvor magtfuldt embedet er i den aktuelle krise, blev illustreret i går, da Obama underskrev det tredje dekret i den nu tre uger lange konflikt om Krim-halvøens tilhørsforhold og Ukraines fremtid som uafhængig stat.

	I en pressebriefing fremhævede højtstående regeringsembedsmænd, at dekretet bemyndiger USA’s finansministerium til at rette sanktioner mod de »tunge sektorer« i russisk økonomi.

	»Vi taler om banker, energisektoren, metalindustrien, minedrift, ingenørselskaber og forsvarsindustrien,« sagde en højtstående kilde i Finansministeriet.

	Samtidig indførte Rusland sanktioner over for ni amerikanske regeringsfolk og kongresmedlemmer som gengæld for USA’s sanktioner, oplyste udenrigsministeriet i Moskva.

	Blandt dem, der rammes, er den tidligere republikanske præsidentkandidat John McCain, lederen af Repræsentanters Hus John Boehner.

	Men det blev samtidig understreget, at Obamas nye forordning kun vil blive benyttet, dersom Ruslands præsident, Vladimir Putin, skulle beslutte at »optrappe konflikten med Ukraine«.

	Det er så op til Kreml at finde ud af, hvad en eskalering er – en militær indmarch i det sydlige og østlige Ukraine eller en åbenlys trussel mod landets suverænitet.

	»Denne forordning skal bl.a. ses i sammenhæng med de efterretninger, vi har modtaget i dag om Ruslands intense militære manøvrer nær Ukraines østlige grænse,« sagde en højtstående kilde i Det Hvide Hus.

	En anonym embedsmand i Udenrigsministeriet tilføjede, at det primære sigte er at indgyde en afskrækkende virkning på Putin og hans inderkreds.

	I EU – hvis samhandel med Rusland er 10 gange større end USA’s – hersker der stort set enighed om, at sanktioner er påkrævet.

	Byrdefordeling i EU

	Udfordringen er at fordele byrderne ligeligt landene imellem. Tidligere i denne uge skændtes Frankrig og Storbritannien f.eks. om, hvorvidt det mest effektive økonomiske våben mod Rusland er indefrysning og konfiskering af oligarkers indehavender i Vesten eller et stop for eksport af militært isenkram til Rusland.

	Briternes udenrigsminister, William Hague, foreslog et totalt stop for eksport af militært udstyr og våben til Rusland. Det ville være et slag i ansigtet på Frankrigs forsvarsindustri, der har to store krigsskibe med helikoptere af typen Mistral i ordre til Rusland.

	Det ene krigsskib er af den russiske flåde blevet døbt Sevastopol og er tæt på at blive leveret. Ordrens samlede værdi er 1,4 mia. euro.

	Briternes forslag blev straks afvist af det franske udenrigsministerium.

	»Det ville være ren symbolpolitik. Den russiske økonomi lever af sine energikilder og sine formuer placeret i EU,« sagde en fransk talsmand til The Wall Street Journal. Underforstået: Den britiske regering bør indefryse eller beslaglægge formuer placeret i Londons banker af russiske oligarker, som står Putin nær. Men indtil nu har premierminister David Cameron afvist at hive tæppet væk under en for det konservative parti særdeles vigtig støttegruppe, bankerne i Londons finanscenter.

	Oligarkernes tur

	På gårsdagens EU-topmøde i Bruxelles blev regeringscheferne dog enige om at forberede – dog ikke vedtage – sanktioner, der vil blive rettet direkte mod russiske banker og selskaber. Beslutningen ligger næsten på linje med Obamas forordning fra i går. Både USA og EU tog endvidere i går konkrete skridt til at straffe Putin, hans inderkreds af rådgivere, fremtrædende medlemmer af parlamentet og nogle oligarker for indlemmelsen af Krim-halvøen i den russiske føderation.

	EU besluttede at føje flere individer til en liste over 21 personer, der allerede har fået værdier placeret i EU-landene indefrosset, og hvis adgang til det europæiske finanssystem vil blive blokeret over de næste seks måneder. De nye navne på listen offentliggøres først i dag.

	Den amerikanske regering offentliggjorde derimod navnene på 20 russere, der vil blive tilføjet en eksisterende liste på syv individer, som tidligere i denne uge fik deres formuer i Vesten indefrosset og nægtet indrejse i USA.

	Gårsdagens amerikanske liste adskiller sig fra den gamle ved at indbefatte flere politisk indflydelsesrige oligarker og chefer for statsselskaber. Det gælder f.eks. de to brødre: dollarmilliardærerne Arkadi og Boris Rotenberg – som ejer en bank og selskaber, der leverer udstyr til det statslige gasselskab Gazprom.

	Rotenberg-brødrene har kendt Putin siden 1980’erne, hvor de var hans judopartnere i Skt. Petersborg.

	Listen omfatter desuden Gennadi Timtjenko, indehaver af investeringsbanken Volga Group, der også skulle stå Putin nær samt præsidentens personlige bankforbindelse, Juri Kovaltjuk.

	Sidstnævnte er koncernchef for Bank Rossija, Ruslands 17. største pengeinstitut med 10 mia. dollar i indehavender. Denne bank rammes også af de amerikanske sanktioner.

	»Bank Rossija servicerer Putin og mange af hans rådgivere og ministre. Fremover vil Bank Rossijas konti i USA blive indefrosset og det vil blive ekstraordinært svært for banken at tage lån i udenlandsk valuta på de internationale finansmarkeder,« sagde en højtstående kilde i USA’s finansministerium. Chefen for de russiske jernbaner, Vladimir Jakunin, står også på listen, men interessant nok er de to magtfulde oligarker – chefen for gasselskabet Gazprom, Alexei Miller, og Igor Setjin fra olieselskabet Rozneft – ikke nævnt.

	Hvidvaskede indtægter

	Men stort set svarer de 20 ramte individer til en liste, der blevet foreslået i går af Ruslands førende oppositionspolitiker Alexei Navalni i en kronik i The New York Times.

	»Den første runde af sanktioner i begyndelsen af denne uge – hvor EU udpegede 21 og USA syv individer – har ført til hånlatter i Moskva. De fleste af dem opfattes ikke som indflydelsesrige, og ingen af dem ejer værdier uden for Rusland; derfor er det irrelevant for Putin,« skriver Navalni fra sin husarrest i Moskva.

	»I stedet bør Vesten slå et ødelæggende slag mod det luksusliv, Putins håndlangere fører. Deres bankformuer bør indefryses, og deres ejendom i Vesten konfiskeres,« foreslår Navalni.

	Den russiske oppositionspolitiker mener også, at EU og USA bør gøre alvor af at benytte deres love mod hvidvaskning af illegale indtægter i vestlige banker.

	»Man bør sætte en omfattende efterforskning i gang af, hvor alle disse milliarder af dollar kommer fra, og hvordan de er blevet indtjent,« siger Navalni.

	Ifølge Ruslands-eksperten Anders Åslund er EU i besiddelse af det rette lovlige værktøj til at gå de russiske formuer på Cypern, i Schweiz, Østrig og London efter i sømmene.

	»I lyset af Ukraine-krisen er det politisk lettere at sætte denne efterforskning i gang. Mens man er ved det, kunne EU passende gå efter Gazprom og flere af de store banker, der arbejder som organiserede kriminelle grupper,« siger Åslund, der er seniorstipendiat ved Peterson Institute for International Economics i Washington.

	Hvad angår energipolitik, gælder det på længere sigt om at gøre EU-landene mindre sårbare over for eventuel russisk gengældelse med at straffe europæisk økonomi ved at lukke for gashanerne mod Vest. Inden EU-topmødet i Bruxelles omdelte den britiske regering et forslag til medlemslandene om at øge Europas energisikkerhed. Camerons idé er at udvide import af naturgas fra andre lande end Rusland.

	Forventede leverancer af gas fra reserver i Det Kaspiske Hav skal fremskyndes ved at intensivere færdiggørelsen af en rørledning gennem Asjerbadjan og Tyrkiet (udenom russisk territorium). Herudover foreslår Cameron at øge import af skifergas fra USA, som kun kan leveres med skib og i flydende form.

	Præsident Obamas tidligere energirådgiver Jason Bordoff mener, det er den rigtige vej frem.

	»I løbet af nogle få år vil der være flere forsyningskilder, og verdensmarkedet for naturgas vil være næsten ligeså gennemsigtigt som oliemarkedet med langt mere konkurrence og mindre kontrol på vegne af statsejede selskaber,« siger Bordoff.

