Burde Obama have valgt Hillary?
Mange demokrater er blevet usikre på, om Joe Biden er den mest effektive makker for Obama. Clinton kunne have neutraliseret Palin


 BOSTON - Den joviale og ordrige senator Joe Biden er kendt for ofte at træde i spinaten og straks blive tilgivet af tilhængere og modstandere. I sin takketale på partikongressen sagde Biden f.eks. "George McCain".
Men det vakte mere end almindelig opmærksomhed, da Barack Obamas makker på et valgmøde i New Hampshire i onsdags vedkendte, at "Hillary Clinton nok ville have været et bedre valg" end ham selv. 
Det er netop, hvad mange Hillary-fans og mange andre demokrater går rundt og spekulerer på i disse dage, hvor Obama er røget bag John McCain i meningsmålingerne. Og deres tese er enkel: Alaska-guvernør Sarah Palin.
Men de tier. Det er kun republikanske kvinder, som åbenlyst peger fingre ad Obama. 
"Alle kvinder i Amerika ved, hvad Obama gjorde mod Hillary Clinton," siger det republikanske kongresmedlem Candice Miller til websiden Politico.com. 
"Han kiggede på Clinton og tænkte: Under ingen omstændigheder! Hvis Obama havde valgt hende, ville det være lettere for ham at holde på de kvindelige vælgere."
Republikaneren Palin peger selv på sit køn som en faktor. På et valgmøde i Nevada søndag - det første uden McCain ved sin side - talte hun om at bryde "glasloftet" for amerikanske kvinder. Clinton brugte samme udtryk i primærvalgkampen. Palin gentog et andet Hillary-slogan: "Amerikas kvinder er rede til at rykke fremad!"
Populær hos mænd
Nogle meningsmålinger understøtter teorien om, at McCains valg af Palin tiltrækker flere kvindelige vælgere. The Washington Post fandt f.eks., at Obama havde et forspring på otte procentpoint hos hvide kvindelige vælgere efter Demokraternes partikongres. Nu fører McCain med 12 procentpoint i denne vælgergruppe. Det er vigtigt, fordi kvinder er mere tilbøjelige end mænd til at stemme i amerikanske præsidentvalg. Men andre målinger viser, at Palin faktisk er mere populær blandt mandlige vælgere.
Den demokratiske partirådgiver Michael Shea har svært ved at se, hvad Obama kunne have opnået ved at udpege Clinton eller en anden kvindelige demokrat som sin vicepræsidentkandidat. 
"Kvinder, der stemte på Hillary i partivalgene og nu siger, at de støtter McCain-Palin, ville efter min mening ikke have stemt på Obama-Clinton. Deres støtte til Hillary skyldes enten fordomme mod en sort mand eller kønspolitik som en udslagsgivende faktor," mener han.
 Shea fremfører et andet argument. 
"Obama have ikke brug for at tænde vælgerne på noget nyt - en kvinde. De er allerede entusiastiske. Hans store problem er hvide mandlige vælgere, og ud over udenrigspolitisk kompetence ville Biden hjælpe ham med denne vælgergruppe. McCain virkede derimod kedelig på de fleste vælgere. Han havde behov for en kvinde til at fyre op under sit kandidatur," siger han.
Ikke desto mindre har Sarah Palin givet republikanerne en vældig saltvandsindsprøjtning. Der er ingen vej uden om, at guvernørens personlige stil tiltaler mange hvide amerikanske vælgere, som på nuværende tidspunkt er villige til at se bort fra hendes mange modsigelser, de små usandheder og temmelig ekstreme holding til spørgsmål som abort og den kristne Guds rolle i amerikansk politik.
Vestlig kvindemyte
"Amerikanerne er fascinerede af ledere fra grænsestater som Alaska, hvor folk lever i vildnisset og kæmper med naturens elementer. I det amerikanske Vestens historie kunne kvinder ikke være blødsødne. For at hamle op med mændene måtte de være nogle hårde negle og den myte lever stadig I bedste velgående," siger kampagnekonsulenten Dan Payne og fortsætter:
"På den anden side opfatter såkaldte kultursnobber folk fra Alaska som bonderøve. De har ikke nogen forstand på verden og interesserer sig heller ikke synderligt for den."
Selv venstreorienterede feminister som Camille Paglia har udtrykt beundring for Sarah Palin. 
"Jeg ser hende som repræsentant for en muskulær feminisme," skriver Paglia i sin klumme på websiden Salon.com. "Sikke en bravura-forestilling på partikongressen, hvor alle øjne var rettet mod hende!"
En sort kvindelig feminist skriver I det venstreorienterede magasin The Nation: 
"Det er på tide, at vi holder op med at fokusere på alle de modsætningsfyldte aspekter og det moralske hykleri og værdsætter de positive sider af hendes kandidatur," skriver Amy Alexander.
Alexander sympatiserer med Palins situation, da hun i sit første tv-interview sad over for den ældre mandlige journalist Charles Gibson fra ABC News. 
"Det fik mig til at tænke på min bøse lektor, når jeg var til eksamen. Palin udviste enormt mod."
Sådan oplevede nogle amerikanske mænd det ikke. 
"Det løb koldt ned ad ryggen på mig, da hun talte om at gå i krig, hvis Rusland invaderer Georgia den dag, landet er blevet NATO-medlem," siger Michael Shea.
De fleste amerikanske valgeksperter er enige om, at det er for tidligt at bedømme, hvorvidt Palin-effekten vl øge for McCains sejrschancer på valgdagen. Men et resultat er, at Obama har anlagt en mere aggressiv linje.

