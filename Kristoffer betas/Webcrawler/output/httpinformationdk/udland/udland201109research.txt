Researchprojekt skal analysere uroligheder



 Mange har i kølvandet på optøjerne i omfang de værste, Storbritannien har oplevet siden 1980'ernes raceuroligheder i stort set de samme områder efterlyst en offentlig høring og analyse af baggrunden for volds-eksplosionen. Urolighederne kostede i alt fem mennesker livet og resulterede i omfattende plyndring og ildspåsættelse af butikker og private hjem.
Tidligere alvorlige uroligheder såsom Oldham-optøjerne i 2001 og Brixton-optøjerne i 1981 fik regeringerne til at nedsætte undersøgelseskommissioner eller høringer, men den nuværende koalitionsregering har denne gang afvist en høring og har indtil videre ikke taget skridt i retning af at tale med gerningsmændene. I stedet er et 'offer-panel', hvor berørte i de uroramte områder kan give vidneudsagn, blevet nedsat.
Som modsvar har avisen The Guardian og London School of Economics indgået et samarbejde om et projekt kaldet Reading the Riots. Sammen vil de forske i, hvad det var, der førte til, at så mange unge mennesker gik amok og smadrede i mange tilfælde deres egne kvarterer. Ideen er udsprunget af et projekt mellem avisen Detroit Free Press og Michigan's Intitute for Social Research i kølvandet på optøjerne i Detroit i 1967. Resultatet af den undersøgelse førte til, at gængse konklusioner om baggrunden for optøjerne blev udfordret.
»Der er et presserende behov for grundig social forskning, som uden fordomme kigger på årsagerne og konsekvenserne af de seneste optøjer. Det er magtpåliggende, at vi taler med dem, der var involveret i urolighederne, og dem, der blev berørt af dem,« siger professor Tim Newburn fra LSE, der er leder af projektet, som bl.a. vil bestå af interview med hundredvis af involverede og analyse af 2,5 millioner urorelaterede twittermeddelelser.

