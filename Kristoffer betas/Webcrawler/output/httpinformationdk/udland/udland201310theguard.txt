The Guardian under heftig beskydning fra andre medier
Den britiske avis The Guardian kritiseres af den borgerlige presse for sin dækning af aflytningsskandalen. Der er tale om hævn for avisens støtte for regulering af pressen, mener iagttagere


 
	»Avisen der hjælper Storbritanniens fjender.«

	»Retsforfølg Guardian for at hjælpe terrorister.«

	»Snowden-lækage det værste tilbageslag for de britiske efterretningstjenester.«

	De seneste dages overskrifter i den britiske borgerlige presse efterlader ingen tvivl om, hvor dens sympati ligger i debatten om, hvorvidt The Guardian traf den rigtige beslutning, da avisen valgte at afsløre de vestlige sikkerhedstjenesters aflytningsteknikker på baggrund af Edward Snowdens lækage.

	Særligt tabloidavisen Daily Mail har meldt åbent ud i en leder og kritiseret The Guardian, efter at Andrew Parker – ny chef for sikkerhedstjenesten MI5 – i en tale fordømte videreformidlingen af de hemmeligholdte aflytningsteknikker, som han mener har »foræret« terroristerne evnen til »at undslippe os og angribe efter behag«.

	»Vi har altid argumenteret for, at der er behov for at trække en linje mellem de borgerrettigheder, vi værdsætter, og nationens sikkerhedsinteresser. Vi mener, at Guardian har udvist dødelig uansvarlighed og har krydset den linje ved at trykke titusinder af ord, der beskriver de hemmelige teknikker brugt til at overvåge terrorister,« skrev avisen forleden.

	De øvrige borgerlige medier har indtil videre afholdt sig fra at mene noget i debatten, men i valget af kommentatorer og vinkler er det næsten umuligt at spore en fortaler for The Guardians valg.

	’Skader britisk sikkerhed’

	The Daily Telegraph kørte torsdag en forsideartikel med citatoverskriften »GCHQ-lækage skader britisk sikkerhed og sætter liv på spil«, mens forfatter Alan Judd på kommentarsiderne argumenterede for, at »stater må have lov til at udspionere terrorister – og den nye MI5-chef har ret i, at det kræver diskretion«.

	The Times citerede i går på forsiden en ’tidligere spionchef’ for at sige, at »informationerne var uvurderlige for udenlandske spioner og terrorister«.

	Og The Sun beskrev, hvordan »presset vokser« for at retsforfølge The Guardian på grund af lækagen og citerede den konservative parlamentariker Julian Smith for at kræve loven overholdt.

	Den hårde kritik fik i går The Guardian til at lancere et massivt forsvar for sin beslutning om at afsløre sikkerhedsstyrkernes arbejdsmetoder og tilføjede, at avisen byder en debat velkommen.

	»The Mail og andre aviser, som omhyggeligt har ignoreret den voldsomme globale diskussion om grænserne for overvågning i de seneste måneder, vil nu finde den sværere at ignorere,« skriver avisen i sin leder og bemærker det ironiske i, at Daily Mail samtidig har gjort sig til talerør i »diskussionen om regulering af pressen«, hvor den er imod enhver begrænsning af avisernes frihed.

	»Men torsdagens leder argumenterer for det modsatte. Det er en anti-journalistisk erklæring: Man kan ikke stole på redaktører, siger den. De må overlade det til staten,« fortsætter Guardians lederskribent.

	Aeron Davis, professor i politisk kommunikation på Goldsmiths College i London, er enig.

	»Som Guardian pointerer, hænger det ikke sammen, at Daily Mail forsøger at regulere Guardian, når dens hovedargument imod et pressenævn er regulering af pressen,« siger Davis til Information og tilføjer, at tabloidavisens angreb mere »handler om, at Daily Mail hader Guardian«.

	»Senest fordi avisen har skrevet så meget om hacking og er den avis, der har skrevet mest om behovet for et nyt pressenævn og som – sammen med Independent og Financial Times – ikke bakker op om pressens eget forslag til et pressenævn,« forklarer han.

	»Avisen ligner mere (chefredaktør) Paul Dacres personlige legetøj. Der er ingen konsekvens eller fornuft i dens linje.«

	Hævnens time

	John Kampfner – tidligere direktør i Index on Censorship, i dag forfatter og rådgiver – er enig i, at de borgerlige mediers angreb på Guardian skal ses i lyset af debatten om presseregulering.

	»De fleste rivaler på Fleet Street (tidligere avisgade, nu betegnelse for pressen, red.) mener, at dette dagblad også har været selektivt i sin støtte for ytringsfriheden, efter at det valgte at bakke op om dem, der ønsker mere regulering af pressen. Dette er hævnens time,« skriver han i The Guardian.

	Aeron Davis tror dog, at de større borgerlige mediers manglende opbakning er midlertidig.

	»De andre aviser er heller ikke glade for The Guardian for tiden, og på andre tidspunkter ville de måske allerede være kommet avisen til hjælp, for de støtter altid op om avisernes ytringsfrihed. Hvis Guardian for alvor kommer under beskydning, tror jeg, at de vil støtte avisens linje,« vurderer han.

