Skolebørn opdrages for Putin
Ny skolebevægelse i stil med sovjettidens Pionerer skal sættes ind imod islamisk radikalisering i det russiske uddannelsessystem
Nu har præsident Vladimir Putin pr. dekret givet ordre til dannelse af Russiske Skolebørns Bevægelse. Og det var næppe tilfældigt, at han underskrev dekretet den 29. oktober, årsdagen for dannelsen af det kommunistiske ungdomsforbund, Komsomol, i oktober 1918.


 Russisk efterretningstjeneste fik søndag nye opgaver på Efterretningstjenestens Dag, som præsident Vladimir Putin indførte som helligdag i 2005. Blandt de nye opgaver blev på dagen fremhævet »forebyggende indsats« imod islamisk radikalisering på skoler, »især i problematiske områder«. De mest problematiske er de muslimsk dominerede delrepublikker i Nordkaukasus, men det blev på festdagen understreget, at faren for radikaliseringer findes i hele landet.
Ifølge nyhedsbureauet Tass har de russiske efterretningstjenester i år »likvideret 156 militante og arresteret 770« samt lukket over 3.000 internetsider, der har bragt propaganda for Islamisk Stat eller andre ekstremistiske organisationer.
Putin fremhævede i en tale til efterretningstjenesterne, at der især må sættes ind imod radikalisering blandt de unge. Ifølge Tass skal tjenesterne samarbejde med en ny bevægelse for skolebørn, som nu organiseres af staten som i sovjettiden, hvor de mindste blev pionerer og de større medlemmer af ungdomsforbundet Komsomol. Putin beordrede 29. oktober dannelse af ’Russiske Skolebørns Bevægelse’. Det skete på årsdagen for dannelse af Komsomol i 1918. Det hed på regeringens hjemmeside, at den nye bevægelse skal styrke »patriotismen og viljen til at forsvare fædrelandet«.
Den populære avis Komsomolskaja Pravda kalder det »en ny Pionerbevægelse«, men understreger, at den ikke som i sovjettiden, »er baseret på nogen ideologi«. Ifølge uafhængige medier er der i høj grad ideologi bag, da bevægelsen skal styrke opbakningen til Putin blandt børn og unge.
Tomrum blandt unge
Kommentatorer fremhæver, at den nye bevægelse kan udfylde det tomrum blandt de yngre, som Sovjetunionens sammenbrud efterlod i 1991. »Jeg kunne godt lide at være pioner. Man udviklede patriotisme og ansvarlighed over for fællesskabet. Mine venner og jeg hang ikke bare ud på gaden«, siger kosmonauten Aleksandr Volkov til Komsomolskaja Pravda.
Der er mange pionerorganisationer i dagens Rusland, hvoraf de fleste styres af Kommunistpartiet ude i lokalområder. Putins bevægelse skal udbredes til hele Rusland.
Putin har ofte krævet »patriotisk opdragelse« i skolerne og især i takt med forværringen af relationerne til Vesten. Og Kreml støtter økonomisk og politisk nationalistiske organisationer, der henvender sig til børn og unge med antivestlige budskaber. En af de mest rabiate er motorcykelbanden Natteulvene, hvis leder Aleksandr Saldostanov har sagt til The Moscow Times: »Vores shows skal være virkelig skræmmende for at overbevise børn om den vestlige trussel imod deres hjemland.« De »patriotiske« natteulve optræder for børn med shows, der opfordrer til had imod Vesten og ubetinget kærlighed til Putin.
Samtidig med Putins lancering af den nye skolebevægelse foreslog det russiske undervisningsministerium forbud imod skoleundervisning i »fremmede værdier«. Det var også et yndet negativt begreb i sovjettiden.
Skruen strammes
Irina Prokhorova, chefredaktør for litteraturtidsskriftet Novoje Literaturnoje Obosrenije, siger til radio Deutsche Welle (DW), at dannelsen af den nye bevægelse tyder på svaghed i Putins regime: »Nu, hvor kontrolskruerne strammes endnu mere«, er den nye organisation »en indrømmelse af styrets manglende evne til at kommunikere med unge”. Prokhorova frygter, at organisationen »igen vil fordre« børn og unge »med ideologi«, og hun håber, at forældre vil modarbejde initiativet.
En anden kritiker af den nye skolebevægelse, publicisten og forfatteren Viktor Sjenderovitj, siger til dagbladet Kommersant, at russerne ikke kan finde et ståsted, fordi de er splittet mellem europæiske og sovjetiske værdier: »Millioner af russere føler behov for europæiske værdier, som imidlertid afvises officielt. På den anden side føler millioner af russere behov for sovjetiske værdier«. Det sidste hilser Kreml velkomment, ifølge Sjenderovitj, der understreger, at det næppe er traditionelle russiske værdier, som vil nyde fremme i den nye skolebevægelse, men »Putins værdisystem. Det eneste Putin kan, er at spærre samfundet inde.«
Ruslands Putinfeber påvirker især børnene, når den næres af populære kunstnere. »Min bedste ven er Vladimir Putin,« sang eksempelvis den berømte rapper Timati i en videohyldest til Putins 63 års fødselsdag i oktober.
Den britiske journalist Marc Bennetts, der bor i Moskva, skriver til OpenDemocracy om sin seksårige datter Masja, der blev vild med videoen og sagde: »Putin er min bror. Han er en rigtig fin fyr.« Bennetts tav og håbede, at datteren ikke ville sige det igen. »Men det gjorde hun desværre. Og rigtig tit.«
T-shirts med Putin
Få uger efter tog han hende med til en teaterforestilling, hvor en af personerne sagde: »Jeg er den store og magtfulde.« Under den efterfølgende dramatiske pause fuldendte en lille dreng sætningen med »Putin«. Masja hvinede af fryd.
Det er en persondyrkelse, som er anderledes end sovjettidens, for der er endnu ikke statuer af Putin på pladser rundt i russiske byer, og børnene oplæres ikke i at takke »den nationale leder for deres lykkelige barndom«, som det var påbudt under Stalin. Men Putin er overalt også på skolerne: på børnenes t-shirts, penalhuse og gymnastikposer.
Den britiske journalist fortæller om forældre i Masjas skole, der frygter at medlemskab af Putins skolebevægelse bliver en forudsætning for adgang til videre uddannelse, »eller at de børn, der ikke ønsker at deltage, vil blive kaldt forrædere og at børn instrueres i at melde eventuelt kritiske forældre til myndighederne. Vi har været der før,« siger faderen Aleksej.
Rabiate politikere har faktisk foreslået, at børn skal opfordres til at melde »upatriotiske« forældre i stil med Pavel Morosov, en sovjetisk skoledreng, der blev hyldet som »helt«, fordi han meldte sin systemkritiske far til KGB. En tv-kanal, som er del af regeringsprogrammet, har ifølge Bennetts »allerede med stor succes opelsket passion for Putin og had til det ’degenererede’ Vesten gennem giftige udsendelser i primetime«.
Graden af indoktrinering for Putin afhænger af pædagogerne, ifølge indlæg på sociale medier, hvor forældre for eksempel fortæller, at deres børn er blevet undervist i, at mindretallet på Krim, tatarerne, »fortjener at blive deporteret« for at »hjælpe fascisterne«, som det skete i 1944 under Stalin. Et andet eksempel på Putintidens indoktrinering er fra en skole i den østlige by Khabarovsk, hvor børnene skal lære et digt udenad med teksten: »Russernes land, hvem har krænket jer? Der er ingen blødsødenhed over for dine fjender. Vi er russere og Gud er med os.«
En otteårig tysk-russisk pige spurgte ifølge journalisten Marc Bennetts sin far, forfatteren Gregorij Petukhov: »Hitler dræbte en masse mennesker og derfor hader man ham i Tyskland. Stalin dræbte også en masse mennesker, men ham kan man vist godt lide i Rusland. Hvorfor far?«

