Et monster med mange hoveder
Major Nidal Malik Hasan begik en ugerning og slog 13 mennesker ihjel på en militærbase i Texas. Men hvem var han vred på? Sig selv? Hæren? Nationen?
Soldater stormer militærbasen Fort Hood i Texas, hvor en
 39-årig major i torsdags skød vildt omkring sig og dræbte mindst 13 mennesker.


 Det tog angiveligt ikke mere end cirka 10 minutter for major Nidal Malik Hasan at slå 12 mennesker ihjel og såre 29, hvoraf endnu en senere døde af sine kvæstelser.
Historien om torsdagens skuddrama på militærbasen Fort Hood i Texas indeholder klassiske træk fra horrorgenren - om lægen der mister forstanden, om behandleren der på et splitsekund selv bliver monster og begår massedrab. Om en mand, der uden varsel rejser sig fra sin stol, trækker to håndvåben og skyder vildt ind i en forsvarsløs mængde. Men hvilket monster er han?
Fredag morgen vågnede Fort Hood op til nyheden om, at endnu et af skudofrene havde mistet livet. Der blev erklæret officiel sørgedag. Basens talsmand, general Cone, gik på morgen-tv og fortalte, hvordan ofrene heltemodigt hjalp hinanden i de første paniske minutter og i flere tilfælde ydede førstehjælp, selv om de også selv var ramt af skud. 28 er stadig indlagt, og ca. halvdelen har været på operationsbordet, mens gerningsmanden selv er »i stabil tilstand«.
Snart vil det stå klart, hvad der foregik i de 10 skæbne- svangre minutter torsdag ved 13.30-tiden lokal tid. Vi vil vide, hvem der gjorde hvad, og hvad der foregik i timerne før og efter. Vidner har allerede berettet, at Hasan virkede kold og rolig. At han skød flere unge soldater adskillige gange, før han selv blev ramt af fire skud fra en ung, heltemodig kvindelig politiofficer. Vi kender også allerede de grundlæggende fakta om hans baggrund. Spørgsmålet er, hvad der skete i hans hoved i de 10 minutter.
Historier fra fronten
Nidal Malik Hasan blev født i 1970 i en familie med palæstinensisk baggrund. Uddannet fra Virginia Tech med en bachelor i biokemi. Blev siden psykiater og major og beskrives af kolleger og bekendte som en stille og samvittighedsfuld læge, en god soldat og en troende muslim. Det er nærliggende at tro, at han slet og ret må have mistet forstanden. I går var der fortsat ingen sikre oplysninger om hvorfor. Men der var stribevis af vidneberetninger, som peger i mindst fire retninger.
Som psykiater i hæren var det Hasans opgave at behandle hjemvendte soldater. Han tilbragte sine dage med at lytte til forfærdelige historier fra fronten. Han havde aldrig selv været udsendt og kan derfor næppe direkte have lidt af posttraumatisk stresssyndrom. Men alligevel kan de mange historier måske have fået det til at slå klik for en skrøbelig psyke.
En anden forklaring fokuserer på, at majoren for første gang stod over for selv at skulle af sted til enten Irak eller Afghanistan, formentlig i løbet af få måneder. Hasan var ugift og havde ingen børn. Hans forældre er begge døde, men en fætter fortæller til New York Times, at han var »helt slået ud« ved tanken om at skulle af sted, for han »havde jo folk, der hver dag sad og fortalte ham om de forfærdelige ting, de så derude«.
En tredje forklaring handler om, at han havde meldt sig til hæren i en ung alder, havde fået finansieret en lang uddannelse og nu følte sig bundet til en organisation og til en udenrigs- og forsvarspolitik, han i stigende grad tog afstand fra. Den pensionerede oberst Terry Lee siger til Fox News, at han arbejdede sammen med Hasan, og at det var majorens håb, at præsident Obama ville trække USA ud af både Afghanistan og Irak. Lee fortæller også, at Hasan ofte diskuterede med andre i hæren, som støttede de to krige, og at han aktivt modarbejdede sin egen udsendelse. En anden militærkilde fortæller, at Hasan som medicinstuderende havde »problemer« og måtte have ekstra rådgivning i at håndtere patienterne.
Endelig går en fjerde spekulation på, om han kan have haft ideologiske motiver; om skuddene torsdag eftermiddag var en islamistisk motiveret terrorhandling. Denne version knytter sig blandt andet til forlydender om, at en person med navnet Nidal Hassan har skrevet om selvmordsbomber på internettet. Indlæggene fik angiveligt FBI til at reagere, men det er fortsat uklart, hvorvidt der er tale om den samme Nidal Hasan. Og kilder siger til New York Times, at der aldrig blev rejst en sag.
Ville ud af hæren
Til Washington Post fortæller majorens tante, Noel Hasan, at han efter 11. september 2001 følte sig generet som troende muslim og i flere år forsøgte at slippe ud af sin aftale med hæren - også selv om han så skulle betale for sin uddannelse.
»Nogle kan klare den slags, og nogle kan ikke,« siger hun og tilføjer, at nevøen ikke er en mand med mange venner, og at hæren efter hendes opfattelse »var hans liv«.
Så hvilket monster er Nidal Malik Hasan? En sindsforstyrret? En mand, der mistede sit livsindhold og troen på den institution, han havde arbejdet for i årevis? En ideologisk motiveret terrorist? Eller noget helt fjerde? Om han kun er én af tingene eller lidt af det hele, skal de kommende ugers undersøgelser vise.
For ofrene og deres familier spiller det næppe den helt store rolle lige nu. Men for hæren og den amerikanske offentlighed viser sagen, at opgaven med at tage sig af psykiske mén bliver større og større, efterhånden som krigene i både Irak og Afghanistan trækker ud - og det i en tid, da Obama og hans rådgivere netop overvejer at sende endnu flere tropper til Afghanistan. En generation af unge soldater vender hjem, en generation af børn vokser op med fædre ved fronten.
Hvis sagen om monstret i Fort Hood ikke viser andet, så minder den i hvert fald om en gammel sandhed, som igen er blevet højaktuel:
Krig udkæmpes langtfra kun i marken, den kæmpes også i lægernes og psykiaternes klinikker, i børnehaver, klasseværelser og på hjemmefronten.


