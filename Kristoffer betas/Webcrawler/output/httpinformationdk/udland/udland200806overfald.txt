Overfald på minoriteter i Rom



 Bevæbnet med knive, jernstænger, baseballbat og iklædt elefanthuer og tøj med påmalede hagekors drog bander hærgende gennem forstaden Pigneto uden for Rom i sidste weekend. De voldelige unge overfaldt indvandrere og butikker, som er ejet af mennesker fra det indiske subkontinent, mens de råbte racistiske slagord såsom "forsvind, I bastard-udlændinge", skriver flere italienske og internationale medier. 
Roms nyvalgte højre-nationalistiske borgmester, Gianni Alemanno, fordømte straks overfaldene, men hans kritikere var ikke sene til at påpege, at han selv med sin løfter om at "befri Rom" fra udlændinge, havde båret ved til bålet. Alemanno har en fortid som ungdomsleder for de italienske nyfascister. 
Den nye ministerpræsident, Silvio Berlusconi, fremlagde for 10 dage siden en ny barsk udlændingelov, der mestendels synes rettet mod sigøjnere fra Østeuropa. 

