IMF: Fare for dyb russisk recession
Ifølge en ny rapport fra Den Internationale Valutafond risikerer Rusland ni procents fald i BNP


 Sanktionerne imod Rusland for Ukraine bider langt hårdere, end hidtil antaget, ifølge en ny rapport fra Den Internationale Valutafond (IMF). De kan, kombineret med den lave oliepris, komme til at koste Rusland ni procent af bruttonationalproduktet, ifølge rapporten fra IMF, der blev offentliggjort tirsdag.
Fonden vurderer, at sanktionerne og Ruslands modsanktioner hidtil har kostet Rusland omkring halvanden procent af BNP, men tabet vil stige dramatisk, hvis det nuværende sanktionsregime opretholdes.
De sanktioner, som rammer hårdest, er USA’s og EU’s begrænsninger af større russiske bankers og energivirksomheders adgang til vestlige finansmarkeder og begrænsninger af vestlig high-tech eksport til den russiske energisektor.
Tegn på stabilisering
Rapporten fra IMF kommer samtidig med, at russisk økonomi har vist tegn på stabilisering, men IMF spår en »svag« økonomisk vækst på omkring halvanden procent på mellemlang sigt. Russisk økonomi voksede med omkring syv procent årligt, før den globale finanskrise satte ind i 2008.
Medvirkende til den sløve udvikling er selvforskyldte russiske plager. »Langsommelighed med strukturreformer, træghed i investeringer og negativ befolkningsdynamik er en del af billedet,« hedder det i rapporten, der gentager IMF’s evige råd til Rusland om at reducere statens rolle i økonomien, beskytte ejendomsretten og fremme konkurrencen.
Når Rusland alligevel vender tilbage til økonomisk vækst næste år, skyldes det øget konkurrencedygtighed for den svage rubel, øget efterspørgsel på især russisk energi udefra, og at de hjemlige finanser viser tegn på normalisering, ifølge IMF. Næste års vækst vurderes at blive på 0,2 procent imod 3,9 procents fald i 2015. Inflationen ventes desuden at ende på 12 procent i år og falde til otte procent næste år.
»Et ambitiøst og troværdigt finansielt konsolideringsprogram på mellemlang sigt er nødvendigt for tilpasning til lavere oliepriser,« understreger IMF. Dertil kommer, at Rusland må ændre skatteregler, som er baseret på den »gamle« oliepris.
Ifølge Valutafonen har Moskvas økonomiske myndigheder generelt reageret »fornuftigt« på sanktionerne og olieprisens fald og dermed hjulpet med at absorbere chok udefra. Men IMF advarer om, at yderligere eskalering af en geopolitiske konflikt vil sende rublen på en ny nedtur, forværre inflationen, øge kapitalflugten og yderligere begrænse den hjemlige efterspørgsel.
Rusland var en af de hurtigst voksende økonomier i BRIKS (Brasilien, Rusland, Indien, Kina og Sydafrika), før finanskrisen satte ind. Det hjælper Rusland, at landet er forblevet et vigtigt marked for blandt andet energivirksomheder som britiske BP, der har joint venture med det statsejede olieselskab Rosneft, der i russiske folkemunde kaldes »Putin Olie«, fordi det er selve rygraden i Putins strategi for kontrol med internationale energimarkeder.
Hårde tider for naboer
Ruslands recession og lave oliepriser har også hæmmet økonomierne i Kaukasus og Centralasien, ifølge IMF-rapporten, som er den mest pessimistiske om regionen siden finanskrisen.
Økonomisk vækst i de otte tidligere sovjetrepublikker mellem Sortehavet, Det Kaspiske Hav samt Iran og Kina vil opleve store tilbageslag i år. IMF deler regionen imellem på den ene side energieksportørerne Aserbajdsjan, Kasakhstan, Turkmenistan og Usbekistan og energiimportørerne Armenien, Georgien, Kirgisistan og Tadsjikistan på den anden.
»Det dobbelte chok efter Ruslands økonomiske tilbageslag rammer nøglehandelspartnerne i hele regionen,« sagde Juha Kahkonen, vicedirektør for IMF’s Centralasienkontor under præsentation af rapporten i Kasakhstan.
Økonomisk vækst i Kasakhstan, Centralasiens største økonomi og den næststørste olieproducent efter Rusland, vil i år blive mere end halveret til to procent. Tilbageslag for landets olieproduktion og forsinket udvikling af nye oliefelter har yderlige forværret det energirige Kasakhstans økonomi. I den største økonomi i Kaukasus, Aserbajdsjan, bliver den økonomiske vækst reduceret til 0,6 procent i år fra 2,8 procent i 2014.
Alle disse lande er stærkt afhængige af de penge, som deres gæstearbejdere sender hjem fra Rusland, som er faldet drastisk. Landene er også presset af lavere priser på deres eksportvarer som guld, kobber og aluminium. Deres fælles valutaunderskud, forventer IMF, vil nå 11 procent i år. Så presset på Rusland rammer hele den postsovjetiske verden.

