Fem dage der forandrede Storbritannien
Efter et mudret britisk valgresultat tog det under en uge at finde resultatet: Den første koalitionsregering siden Anden Verdenskrig. Information tilbyder et kig bag kulisserne, da Brown, Clegg og Cameron fastlagde landets politiske fremtid
Efter nogle heftige dage, morede Liberaldemokraternes leder Nick Clegg (tv.) og de Konservatives chef David Cameron sig onsdag ved den nye regerings første fælles pressemøde. Cameron måtte indrømme, at han engang havde givet svaret 'Nick Clegg', da han af en journalist blev spurgt om, hvad hans yndling vittighed var. 'Sagde du virkelig det', grinede Clegg, og da Cameron flovt bekræftede, svarede den liberale leder 'jeg er smuttet'. 'Kom tilbage', råbte Cameron..


 Mudret. Det var den term, der blev brugt mest, da briterne fredag den 7. maj vågnede op efter deres parlamentsvalg og kunne forvisse sig om, at det uklare resultat, som opinionsmålingerne længe havde spået om, havde forvandlet sig til en realitet. Vælgerne havde tilsyneladende ikke lyst til at levere flertallet til noget enkelt parti.
Hvad der derefter fulgte var lige så usædvanligt, som det var fascinerende at følge. Et politisk skuespil om magten er ikke i sig selv en sjældenhed i et demokrati, men i det britiske flertalsvalgsystem, sker det sjældent - sidste gang briterne havde et såkaldt '
hung parliament' var i 1974 og før det blot en enkelt gang i 1929. Derfor er briterne vant til, at deres politiske opgør foregår inden for et enkelt parti, som da De Konservative var igennem det ene blodbad efter det andet, mens Tony Blair sikrede Labour tre valgsejre i træk. Eller da medierne med tilbageholdt åndedræt fulgte magtkampen i Labour efter John Smiths død og langt senere kunne iagttage, hvordan sejrherrerne i den interne kamp Blair og Gordon Brown etablerede en magtbalance i det gamle, nu nye, Arbejderparti.
Information har ved hjælp af talrige britiske kilder rekonstrueret højdepunkterne i de dramatiske forhandlinger om magten, der startede morgenen efter valget, og som nu har ledt til den nye koalitionsregering mellem De Konservative og Liberaldemokraterne, der blev annonceret tirsdag i denne uge:
Fredag den 7. maj
07.00om morgenen erkender partileder Nick Clegg, at han trods skyhøje forventninger ikke har formået at bringe sit parti fremgang. Til gengæld er de liberale tungen på vægtskålen, så det er en mindre kæphøj, men dog forventningsfuld politiker, som tjekker ind i partihovedkvarteret i London. Samtidig kontakter den konservative partileder David Cameron for første gang de liberale valggeneraler med et tilbud om møde. Det gør Labour også, men Clegg ser ud til at være langt mere interesseret i De Konservative, der er valgets største parti med 305 mandater.
12.00står det klart, at Gordon Brown »respekterer kontakterne mellem den liberale leder og Cameron«. Han vil koncentrere sig om at være premierminister, men holde døren åben, hvis de igangværende '
lib-kon' forhandlinger ikke fører til noget.
15.00 starter forhandlingerne mellem de to partier for alvor. De slutter med et 70 minutter langt aftenmøde mellem Cameron og Clegg i Admiralty House. Kilder beskriver samtalerne som »konstruktive og venlige«, selv om hovedemnet er penibelt for De Konservative: de liberales krav om en reform af det britiske valgsystem hen imod forholdstalsvalg. Alt imens har britiske politiske bloggere travlt med at fortælle om et stigende indre pres på Gordon Brown om at træde tilbage både som premierminister og Labours leder. BBC fortæller, at Brown og Clegg fører en »ophidset og ubehagelig« telefonsamtale senere på aftenen.
Lørdag den 8. maj
08.38 melder medierne om en mulig splittelse hos De Konservative. Forsvarsordfører Liam Fox siger, at hans parti ikke skal acceptere rollen »som gidsel«, i kravet om en valgreform.
10.27:Clegg ankommer til et møde med sine nyvalgte parlamentsmedlemmer i Smith Square i London.
11.55meddeler den tidligere liberale partiformand Sir Menzies Campbell, at samtalerne mellem Clegg og hans parlamentsmedlemmer om en mulig koalitionsregering havde et »positivt resultat«. Men Brown lader sig ikke sådan slå ud. Hans talsmand meddeler, at dagen er »
work as usual« for premierministeren, der skal holde telefonmøder med den franske præsident Nicolas Sarkozy og sin spanske kollega Jose Luis Zapatero, om den græske økonomiske nedsmeltning.
12.30:Medierne er ved at koge over med spekulationer om indre skænderier i Labour og mellem Clegg og Brown. Labours næstformand Harriet Harman siger, at det er forkert at kalde samtalen fredag aften for »fjendtlig eller vred«. Et kvarter efter bekræfter en liberal talsmand officielt, at samtalen var »fuldkommen venlig og kun handlede om politiske prioriteter«.
15.16:Cameron tager hjem til sin hustru, Samantha, før han skal til møde kl. 18. 00 i sit partis hovedkvarter.
16.09:John Mann, der er genvalgt som parlamentsmedlem for Labour i Bassetlaw, bliver den første MP, som opfordrer Brown til at trække sig tilbage som leder af Labour.
16.52:Clegg tager til møde i den liberale hovedbestyrelse i London. Mødet tager næsten to timer, og bagefter står det klart, at partilederen har opbakning til at danne en formel koalition med Cameron.
19.25: Cameron sender en e-mail til sine støtter på nettet, hvor han siger, at »vi ikke vil forhaste os ... vi har mange ting vi er enige med De Liberale Demokrater om«. 15 minutter senere viser en ICM måling fra Daily Telegraph, at 48 procent af vælgerne støtter en overgang til forholdstalsvalg.
Søndag 9. maj
10.00: Clegg taler kort med journalisterne, inden han sammen med sin hustru går i kirke i Kensington, mens Brown, også på vej til kirke, ignorerer de ventende medier uden for sit skotske hjem i Kircaldy, hvortil han fløj dagen før.
11.00:De konservative og liberale forhandlinger fortsætter i Statsministeriet mellem konservative William Hague, George Osborne og Oliver Letwin og liberale Vince Cable, Chris Huhne og David Laws.
Hele resten af dagen svælger de britiske medier i spekulationer om, hvad Gordon Brown agter at gøre. Vil han trække sig - tre yderligere genvalgte labourpolitikere slutter sig til Manns opfordring herom; Kate Hoey, George Howarth og Graham Stringer. Eller vil han give liberaldemokraterne et tilbud, de ikke kan sige nej til, f.eks. et løfte om at droppe flertalsvalgene. Ikke mange har gættet, hvad han rent faktisk har i tankerne, men Brown har en plan, som han om aftenen diskuterer med en lille skare fortrolige herunder lord Peter Mandelson. Imens fortsætter forhandlingerne.
Mandag den 10. maj
10.05starter forhandlingerne mellem de liberale og de konservative igen. Forlydenderne fra forhandlingerne er positive hele dagen.
13.00mødes liberaldemokraternes ledelse for at diskutere planerne (de konservative mødes kl. 18.00), men dagens dramatiske højdepunkt er utvivlsomt:
17.05står det klart, hvad Browns plan er. Han melder sin afgang som Labours leder »for partiets skyld«, forklarer han den forsamlede britiske presse foran Downing Street 10, før der ligger et alternativ. Hvis det er hans person, som står i vejen, for en 'lib-lab' aftale, skal det ikke komme an på det. De britiske medier går i selvspin af chok. Konservative Daily Telegraph siger på sin forside næste morgen: »
A very Labour coup«. The Guardian trompeterer, at »Brown spiller sit sidste kort«. The Independent kalder kort og godt sin forsideartikel for »Ofret«, mens Financial Times spekulerer på, om det er Browns »mesterstykke eller en total joke«.
Brown selv slutter sin tale med at erklære, at han håber, den forsamlede presse vil forstå, hvis han »ikke tager nogen spørgsmål i dag«.
I timerne før og efter udspiller der sig heftige spekulationer i pressen og i gangene i Westminster om, hvorvidt Browns tilbud om at fjerne sig selv kan få liberaldemokraterne tilbage til forhandlingsbordet med Labour. De to partier mødes til forhandlinger om eftermiddagen, men de fører ikke til noget. Næsten samtidig, kl. 16.00 meddeler Liberaldemokraterne, at De Konservatives tilbud om en valgreform er »godt, men ikke godt nok«.
18.03: Den satiriske Daily Mash rapporterer muntert på sin hjemmeside, at de »konservative MP's vil blive tvunget til at have mindst en homoven og installere et beskidt stenalderlokum i deres hjem under enhver aftale med de liberale demokrater«. En anden lige så seriøs kilde, Newsarse, der parodierer BBC, siger, at »Nick Clegg er så ophidset over en tredje date med Cameron, at vi kan regne ud, at han er helt klar til et partnerskab ... den liberale leder har ikke kunnet sove i dage, fordi han er forgabt i hr. Cameron«.
Forhandlingerne fortsætter om aftenen. Alt i alt er det en dag, hvor det står mere og mere klart, at stemningen er så høj og den politiske vilje så meget til stede, at det kan blive meget svært for Brown og Labour at mase sig ind. En intern meningsmåling fra Lib Dem Voice viser, at partiets medlemmer støtter tilnærmelserne til De Konservative for 90 procents vedkommende.
Tirsdag den 11. maj
08.45: David Cameron virker ikke rystet over Browns overraskelsesangreb. Kilder i partiet siger til Information, at han på det tidspunkt er så overbevist om, at den rette kemi er til stede mellem ham og Clegg, at selv skjulte trusler om flere indrømmelser til Liberaldemokraterne, ikke kan rokke den aftale, der er på vej. Idet han forlader sit hjem i det nordlige London siger han til de reportere, der er forsamlet uden for, at det nu er »tid til at beslutte sig«.
09.29: Nick Clegg forlader sit hjem i Putney i det sydvestlige London og lyder som et ekko af Cameron: »Jeg er utålmodig efter at se et resultat«.
10.49:Tony Blairs gamle spindoktor, Alastair Campbell, siger, at der fortsat er håb om en aftale mellem Labour og Clegg. Ikke mange tror på den forudsigelse.
14.05ankommer det konservative forhandlingsteam til Statsministeriet, the Cabinet Office. Forhandlingsleder William Hague, der senere bliver udenrigsminister i den nye koalitionsregering, siger, at De Konservative har fremlagt et konkret tilbud til Clegg, hvor »premierministeren er valgt« - en hentydning til Brown - og tilføjer: »vi er nu kommet for at høre det liberale svar«.
15.45 siger Labours tidligere finansminister Lord Falconer til BBC, at »vi sandsynligvis gør mere skade på os selv ved at forsøge at få en aftale i stand, og det er på tide at stoppe«. Det er første gang en fremtrædende Labour politiker erkender det nederlag, der lurer i den allernærmeste horisont.
15.54siver rygterne fra Downing Street 10 ud, om at Labours ledelse accepterer, at samtalerne med '
the Lib Dems'»ikke vil føre til et positivt resultat«. Samtidig ryger de første rygter ud på Twitter og på flere blogs, om at Labours forhandlere ikke har været enige om strategien og har været internt i totterne på hinanden. Ingen vil bekræfte det, men BBC's politiske redaktør Nick Robinson analyserer to timer senere, at en »senior
Lib Demkilde« har betroet ham, at Labour »ikke kunne levere og ikke var enige med sig selv«.
17.42 meddeler den liberaldemokratiske skatteordfører Vince Cable, at en aftale med De Konservative er »meget tæt på at være færdig«.
18.19er Gordon Brown tilbage på kontoret med sin hustru, Sarah, Lord Peter Mandelson, Ed Miliband, Ed Balls, Douglas Alexander, Alastair Campbell samt sekretær Sue Nye.
19.08 slutter det sidste konservative-liberale møde efter fem timers forhandlinger, og det er svært at komme igennem medieflokken uden for statsministeriet
19.10bliver der sat et podium op uden for Downing Street 10 og 19.22 annoncerer Brown, at han trækker sig. Han går ned ad Downing Street og videre til Buckingham Palace, imens David og Samantha Cameron venter i Westminster på at komme i audiens hos Dronningen.
20.35:Cameron forlader Buckingham Palace efter at være blevet udnævnt til ny premierminister.
20.43ankommer han til Downing Street med Samantha Cameron til klapsalver, og 7 minutter senere holder han sit første pressemøde. Her annoncerer han, at han sigter mod »en ægte og hel koalition med de liberale demokrater«. Efter at have rost Browns indsats som leder siger han bl.a., at Nick Clegg og han selv begge agter at tilsidesætte de politiske forskelle mellem deres respektive partier for at skabe en handlekraftig regering. »Jeg er startet i politik, fordi jeg elsker dette land. De bedste dage ligger foran os, og nu må vi møde udfordringerne og lede folket gennem svære beslutninger for at nå en bedre fremtid, hvor vi genskaber tilliden til det politiske system, og hvor vi sikrer, at folket sidder i førersædet og hvor vi, politikerne, er deres tjenere.«
20.50 trækker Gordon Brown sig som leder af Labour, og tæppet går for en ny magtkamp, som først lige er startet. Tidligere udenrigsminister David Miliband er foreløbigt favorit til posten som ny leder af Labour.


