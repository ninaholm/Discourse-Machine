Over 2.000 russiske soldater dræbt i en krig, Rusland afviser at deltage i
Det er forbudt at omtale russiske tabstal ’i fredstid’, men en russisk avis har offentliggjort, at krigen, som Kreml benægter at deltage i, har kostet masser af russiske soldater livet og invalideret endnu flere
 De seneste ugers hårde kampe i Østukraine viser, at våbenhvileaftalen, som blev indgået i Minsk i februar, i dag ligger i ruiner.


 Over 2.000 russiske soldater er faldet i kamp i det østlige Ukraine, og 3.200 er invalideret, siden de hårde kampe brød ud i området i april 2014. Det fremgår af hemmeligholdte tal fra det russiske forsvarsministerium, som er kommet til mediernes kendskab. I virkeligheden er der tale om mange flere ofre, da de nævnte tal er fra ministeriets opgørelse i februar i år – og de gælder kun soldater i aktiv tjeneste og ikke frivillige. Tabstallene fra de genopblussede kampe her i sensommeren er således ikke medregnet.
22. august publicerede erhvervsavisen Delovaja Sjisn (Erhvervsliv) en artikel med den lidet opsigtsvækkende overskrift »Lønstigninger i militæret i 2015.« Censurmyndigheden greb imidlertid hurtigt ind og fik fjernet nogle prekære oplysninger. En underrubrik om erstatninger til soldater, der har deltaget i kampene i Ukraine, fik alarmklokkerne til at ringe, for det er statshemmeligheder.
Før censuren greb ind, havde den ukrainske hjemmeside Novij Region og det internationale erhvervsmagasin Forbes viderebragt oplysningerne, som stammer fra »kilder i forsvarsministeriet« i Moskva, ifølge den russiske erhvervsavis.
»Den russiske regering traf en vigtig beslutning om økonomisk kompensation til militært personel, der har deltaget i fjendtlighederne i det østlige Ukraine,« hed det i den oprindelige version af artiklen.
Fotos af russisk militærudstyr, tilfangetagelse af russiske soldater og kontraktansatte samt beretninger fra russiske soldater på de sociale medier er alt sammen noget, der viser aktiv russisk deltagelse i kampene.
Men det afvises af Kreml som enten falske oplysninger eller beviser på, at nogle få russere i solidaritet med etniske russere i Ukraine frivilligt er draget til nabolandet for at hjælpe dem.
Død på ’midlertidig lokalitet’
Slægtninge til faldne har blandt andet til den uafhængige avis Novaja Gaseta fortalt, at de har modtaget lig af slægtninge med lemlæstelser, der tyder på deltagelse i væbnet kamp. Familierne har imidlertid sjældent fået nogen forklaring på, hvad der er sket med deres kære, men besked på, at de ikke blev dræbt i Ukraine, men på en uspecificeret »midlertidig lokalitet«.
Hvis der allerede i februar var tale om over 2.000 døde russiske soldater, og Ukraine samtidig anklages for at underrapportere de ukrainske tabstal, så har konflikten taget mange flere liv end de omkring 6.800 soldater og civile, som FN anslog i sidste måned.
Forbes skriver, at der er udbetalt erstatninger på omkring 20 millioner dollar til over 2.000 russiske familier.
»Det er ikke meget ud af et budget på næsten 50 milliarder dollar, men nok til ikke bare at ødelægge myten om, at der kun er få frivillige (russiske) patrioter (i Østukraine). Det smadrer også Putins dækhistorie om, at ingen ’aktive’ medlemmer af Ruslands væbnede styrker deltager i kampene i Østukraine,« skriver Forbes, der også peger på »masser af beviser« for, at faldne russiske soldater transporteres til Rusland, hvor de begraves i hemmelighed.
Helte i Ukraine
Ukraine melder om 2.300 faldne ukrainske soldater i samme periode, men i modsætning til russiske tabstal er de ukrainske offentligt tilgængelige. Og mens Rusland begraver sine døde i hemmelighed, får de faldne ukrainere heltebegravelser.
Ruslands tab er en statshemmelighed, ifølge et dekret, som præsident Vladimir Putin underskrev i maj, hvorefter det blev forbudt at offentliggøre eller omtale dødsofre »i specielle operationer i fredstid«.
Familier, der omtaler deres døde slægtninge, risikerer ikke bare lange fængselsstraffe, men også at miste job, pensioner og erstatninger. Soldatermødrenes Organisation, der blev grundlagt under krigen i Afghanistan, er stemplet som »udenlandske agenter« for at indsamle data om russiske faldne i Østukraine, de såkaldte ’Cargo 200’.
I forrige uge afviste Ruslands højesteret klager fra Soldatermødrene og andre menneskeretsorganisationer over hemmelighedskræmmeriet, som Valentina Melnikova, leder af Soldatermødrene, sammenligner med krigen i Tjetjenien.
»Dengang var det kun forbudt at omtale faldne i krig. Også dengang blev omfanget af dræbte benægtet, og mange russiske familier leder stadig efter forsvundne sønner og fædre fra den krig,« siger Melnikova til Moscow Times.
Ukraines præsident Pjotr Porosjenko siger til den østrigske avis Kurier, at der er omkring 9.000 russiske soldater stationeret i Østukraine og 60.000 på Krim. 1,4 millioner mennesker er internt fordrevne fra konfliktområderne.
Oppositionslederen Boris Nemtsov, der blev myrdet i Moskva den 27. februar, var i færd med at udarbejde en rapport om Ruslands deltagelse i krigen i Østukraine, som hans venner har færdiggjort. Her bringes dokumentation for kun 200 faldne russiske soldater. Rapporten ’Putin. Vojna’ (Putin. Krig) kan findes på nettet på engelsk. Ifølge Nemtsov krævede en demokratisk udvikling af Rusland, at Putins fremfærd i Ukraine blev dokumenteret. Han forestillede sig rapporten uddelt til russere i kæmpeoplag, men hele 14 forlag og trykkerier nægtede at publicere den, så det måtte ske uden for Rusland. Nemtsovs begrundelse for rapporten var: »Oppositionens opgave er nu uddannelse og sandhed. Og sandheden er, at Putin er lig med krig og krise.«
Boris Nemtsov ønskede at gøre russerne opmærksomme på, at de betaler »med vore borgeres blod, økonomisk krise og international isolation«. Nemtsov blev i begyndelsen af august tildelt den polske Solidaritetspris gennem datteren Sjanna Nemtsova. Heraf skal 700.000 euro gå til velgørenhed efter datterens valg.
»Det meste vil gå til Ukraine,« siger hun til den hviderussiske webside charter97.org, som Nemtsova også tilgodeser.
Ny våbenhvileaftale?
Hårde kampe i det østlige Ukraine i de seneste uger viser, at våbenhvileaftalen, som blev indgået i Minsk i Hviderusland i februar, ligger i ruiner lige som meget af det østlige Ukraine.
I den forløbne weekend havde Frankrigs præsident François Hollande, Tysklands kansler Angela Merkel telefonmøde med Putin. De tre enedes om at forsøge at få en ny »og effektiv« våbenhvile i stand.
Den russiske præsident hævdede imidlertid, at ukrainske styrker alene bærer ansvaret for brud på våbenhvileaftalen. Ifølge Putins fortolkning af aftalen skal Ukraine igennem forfatningsændringer give separatisterne i det østlige Ukraine udstrakt selvstyre med ret til samarbejde med Rusland uden indblanding fra Ukraines regering. Det kræver en aftale mellem Ukraines regering og separatisterne, som Kijev hidtil har afvist.

