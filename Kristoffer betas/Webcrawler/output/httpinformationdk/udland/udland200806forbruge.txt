Forbrugerlande forgæves på knæ for OPEC
Gordon Brown vil åbne den britiske energisektor for store olielandes investeringer. På trods af appeller til OPEC om at skrue op for hanerne, vil kun Saudi-Arabien vil levere mere


 Det skulle tage sig ud som et pres på OPEC, da regeringsrepræsentanter fra en række af de store olieforbrugende lande i går talte ved oliekrise-mødet i saudiarabiske Jeddah. I realiteten var det en bøn, for det er OPEC-landene, der har magten over oliehanerne, og dem der i kraft af de tårnhøje oliepriser øger deres enorme formuer, nødvendige for investering i ny produktionskapacitet.
Men mødet i Jeddah med blot en bekræftelse af den allerede annoncerede villighed hos Saudi-Arabien til at skrue noget op for olieproduktion - indtil videre fra 9,5 til 9,7 mio. tønder olie pr. dag - samt en erklæring om behov for større gennemsigtighed og bedre regulering af oliemarkedet.
OPEC's formandsskab og flertallet af OPEC-lande fastholdt, at knaphed og prisstigninger ikke kan lægges olieproducenterne til last, men skyldes spekulation og overforbrug i Vesten. OPEC har ikke planer om at drøfte produktionsudvidelser, før man mødes planmæssigt i september. Formanden for Libyens nationale olieselskab sagde før mødets start ligefrem, at nogle OPEC-lande måske vil skære ned som reaktion på saudiernes forøgelse af produktionen.
Iagttagere påpeger, at der ud over Saudi-Arabien ikke er mange OPEC-lande, der i dag har reservekapacitet at sætte ind, selv hvis man ville.
Mest på knæ i Jeddah var Storbritanniens premierminister Gordon Brown.
"Dette er det største problem, vi har i verden i øjeblikket. Producenterne siger selv, at den høje oliepris er ødelæggende," sagde Brown, der medbragte et katalog af tilbud til olielandene.
"Storbritannien og andre olieforbrugere bør åbne deres markeder for nye investeringer fra olieproducenterne," sagde premierministeren og afslørede, at man allerede er i dialog med bl.a. Saudi-Arabien, Qatar og Emiraterne om at gå ind i den britiske energiindustri ved at investere oliepenge i projekter med renere kul, atomkraft og vedvarende energi. USA, Tyskland, Italien, Østrig, Australien samt Kina, Indien og Brasilien var blandt de andre olieforbrugere, der appellerede til OPEC om større produktion.
"De fundamentale markedsforhold viser os, at produktionen ikke har fulgt det stigende behov for olie, med stigende priser og stigende prisusikkerhed som konsekvens," sagde den amerikanske energiminister Samuel Bodman.
Han advarede om, at hver procents stigning i olieefterspørgslen vil få olieprisen til at stige med 20 pct., hvis ikke produktionen følger med op. Ifølge Bodman behøver markedet en ekstra produktionskapacitet på tre-fire mio. tønder olie pr. dag - p.t. findes der ifølge energiministeren en reservekapacitet på blot to mio. tønder.
Tysklands økonomiminister Michael Glos appellerede til olielandene om at berolige det nervøse marked. En øget olieproduktion vil være "et stærkt tiltrængt signal til de finansielle markeder fra producentside om at holde op med at spille på fortsat olieprisstigning." Glos var imidlertid også den, der anskueliggjorde det risikable i at bringe oliemarkedets nøglelande sammen til krisemødet i Jeddah.
"Den fare foreligger, at markedet bliver skuffet, og at prisen vil stige igen," sagde den tyske minister.
Det vil afsløre sig tidligt i dag, når oliehandelen begynder på verdens børser.
jsn@informationb.dk

