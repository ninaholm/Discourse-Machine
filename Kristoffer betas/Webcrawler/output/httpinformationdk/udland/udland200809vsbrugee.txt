V og S vil bruge elitekorps mod Taliban



 Danmarks elitesoldater skal igen sættes ind i kampene mod Taliban i Afghanistan, hvis de kan gøre gavn. Det fastslår Venstre og Socialdemokraterne. Begge partier betegner det som paradoksalt, at jægerkorpset kun har indgået i de hårde kampe i Afghanistan én gang, siden Danmark i 2003 besluttede sig for at sende soldater til det krigshærgede land, skriver Politiken. "Vi skal ubetinget bruge de bedste styrker til de militære opgaver, vi har i Afghanistan. Vi har investeret en masse penge på udstyr og træning til vores specialstyrker, og derfor er det fuldstændig paradoksalt, at de ikke er der lige nu," siger Venstres udenrigsordfører, Søren Pind. 
ritzau

