De hellige krigere i sort har nået et mål: at blive taget alvorligt
Den grusomme vold, som video-likvideringen af journalisten James Foley illustrerer, er en del af kampen for at vinde identitet og synlighed, som i jihadismens skikkelse indfanger tusinder af unge fra Vesten
 IS tilbyder søgende, potentielle jihadister to ting: den aktive kamps fællesskab samt opfyldelsen af mange muslimers drøm gennem tiderne om kalifatet på sit eget territorium


 Man begriber det ikke. De, der måtte have klikket på den uhørt brutale YouTube-video af en sortklædt, maskeret jihadists likvidering af den knælende amerikanske journalist James Foley et sted i Irak, må sidde tilbage med spørgsmålet om, hvor denne ondskab kommer fra. Hvad driver en ung mand – tilsyneladende britisk efter det kultiverede engelske sprog at dømme – til en sådan iskold, grusom handling? Og hvad driver de andre jihadister fra den militante bevægelse Islamisk Stat (IS) til på samme måde at myrde, lemlæste og torturere uskyldige voksne og børn i hundredtal under deres blodige fremmarch i Irak og Syrien? Og hvorfor går dette barbari ikke væk, nu snart to årtier efter at Osama bin Laden den 23. august 1996 erklærede jihad, hellig krig, mod USA og Vesten?
Spørgsmål, som fylder i de sociale medier netop nu, og som får vestlige regeringsledere, militærstrateger, islamforskere, terroreksperter, sociologer og integrationseksperter til at rive sig i håret. Hvad gør kalifatet med dets fundamentalistiske og undertrykkende sharia-styre tillokkende for så mange og dermed til en reel mulighed og trussel i Mellemøsten?
Bin Ladens vækkelse
Da den veluddannede unge forretningsmand Osama bin Laden i 1980 brød op fra sin privilegerede tilværelse i Saudi-Arabien for at slutte sig til de afghanske mujahediners befrielseskamp mod den sovjetiske besættelsesmagt, var han en del af det, der blev til op mod 20.000 muslimske modstandsfolk fra mange lande, som kæmpede den hellige krig sammen med afghanerne.
»En dag i Afghanistan har betydet mere for mig end tusind dage med bønner i moskeen,« sagde bin Laden siden om den vækkelse, den direkte kamp som jihadist fremkaldte i ham.
Dermed giver han en indikation af den betydning, som det direkte engagement med livet som indsats kan have for unge mænd, der er optændt af en blanding af frustreret vrede, religiøs idealisme og søgen efter et mål med tilværelsen. For de 20.000 udenlandske krigere i Afghanistan og for de mindst 12.000 tilrejsende jihadister, der ifølge International Centre for the Study of Radicalisation and Political Violence, ICSR, har kæmpet i Syrien og nu også kæmper i Irak, har krigen givet et indhold og et mål. Sammenholdet i kampen mod den ydre fjende definerer en solidarisk modkultur med oplevelsen af at høre til og udrette noget konkret, samtidig med at det nærer en større drøm – om kalifatet eller martyriet.
Men 1980’erne er ikke 2010’erne, al-Qaeda er ikke IS, og transformationerne undervejs er betydelige.
Voldens vej
I dag er ’det gamle al-Qaeda’ svækket med dets nuværende leder, den 63-årige egyptiske læge Ayman al-Zawahiri, i skjul i et sted i Pakistan eller Afghanistan.
Tilbage i 2005 advarede al-Zawahiri sin kampfælle i Irak, Abu Musab al-Zarqawi, mod at udråbe en islamisk stat omkring Anbar-provinsen, hvor al-Qaeda på det tidspunkt stod stærkt. Uden en bredere islamisk koalition af grupper ville en sådan stat ikke kunne opretholdes, argumenterede al-Zawahiri. Men Zarkawi insisterede, og i 2006 udråbtes den Islamiske Stat i Irak, ISI.
»Zarkawi argumenterede for, at den primære autoritet i jihadist-bevægelsen ikke var organisatoriske ledere og ikke ideologer. Det var slagmarkens kommandanter. Voldelig jihadisme var den reneste form for tilbedelse ifølge Zarkawi. Nærhed og deltagelse giver moralsk og politisk autoritet,« fortæller antiterrorforsker ved det amerikanske militærakademi West Point, Brian Fishman, i en diskussion på den sikkerhedspolitiske forskerplatform WOTR.
ISI blev trængt i defensiven efter 2006, men fik nyt liv med krigen i Syrien, der gjorde ISI til ISIS, den Islamiske Stat i Irak og Syrien, og siden til det nuværende IS, Islamisk Stat.
Hvad IS tilbyder søgende, potentielle jihadister er således to ting: den aktive kamps fællesskab samt opfyldelsen af mange muslimers drøm gennem tiderne om kalifatet på sit eget territorium.
Osama bin Laden begyndte som kriger på slagmarken, men endte som leder af et ugennemskueligt terrornetværk uden territorial forankring og med stadig færre nålestiksangreb mod vestlige mål som hovedaktivitet. IS er tilbage ved den direkte militære kamp som det, der gør den hellige krig synlig og inkluderende for dem, der vil.
Den sociale jihadisme
Den anden, nye faktor til forståelse af, hvorfor unge radikaliserede vesterlændinge drager til Syrien og Irak for at kæmpe og dræbe de vantro, er de sociale medier.
Ifølge forskerne Joseph Carter, Shiraz Maher og Peter Neumann fra ICSR, er op til 2.800 af de cirka 12.000 tilrejsende jihadister radikaliserede unge fra Vesten.
»Et overraskende stort antal af de udenlandske krigere fra Europa og Vesten bruger aktivt de sociale medier. Syrien kan være den første konflikt, hvor et stort antal vestlige krigere har dokumenteret deres oplevelser i kampen i realtid,« skriver de i rapporten #Greenbirds: Measuring Importance and Influence in Syrian Foreign Fighter Networks.
Med Facebook og Twitter kan krigerne således både formidle og modtage oplysninger om kamphandlinger rundt om hjørnet, læse opmuntringer fra ledere og kampfæller, høre om de seneste martyrer etc. Og de kan til interesserede i Vesten sprede egne billeder af også det gode liv ved fronten. I de dedikerede Facebook-grupper og på Twitter møder man fotos af kammeratskabet, af krigere der spiller musik, giver kattene mælk og hjælper lokale i de ’befriede’ områder.
Hertil kommer de mere professionelle rekrutteringsvideoer fra IS som den engelsksprogede There Is No Life Without Jihad, hvor tre britiske krigere og to australiere taler fra kampzonen i Syrien om det ærefulde, lykkelige liv som alternativ til livet fyldt med sorg hjemme i den dekadente vestlige verden.
»Kuren mod depressionen er jihadisme,« siger én af de unge i et grønt, solbeskinnet landskab.
Nok så vigtige er de såkaldte disseminators, formidlere på de sociale medier rundt om i Vesten. Hvor al-Qaeda lagde arabiske tekster ud på obskure hjemmesider, er der nu dygtige formidlere med engelske og arabiske sprogkundskaber, der spreder oplysninger og propaganda om kampen. På halvandet døgn i juni registrerede ICSR f.eks. 34.100 Tweets med ordet #ISIS og 31.500 på #AllEyesOnISIS.
Blandt formidlerne er også nye spirituelle ledere, der kan sidde hvor som helst i verden og udsende religiøse appeller og åndelig retfærdiggørelse af den blodige kamp. Blandt de mest fulgte er ifølge ICSR den 29-årige australier Musa Cerantonio, der som 17-årig konverterede fra katolicismen og nu som muslimsk præst og ad mange kanaler maner til kamp. På Facebook havde han 12.000 følgere, indtil Facebook i foråret lukkede hans side.
»The enemy is yet to realise, he cannot defeat me with his sword. For my goal is far beyond him, it is a promose of my Lord,« lød et af hans mange rimede tweets i mandags.
At blive set
Ann-Sophie Hemmingsen, der forsker i militant islamisme hos DIIS, har i sin ph.d.-afhandling The Attractions of Jihadism beskrevet jihadismen som den i disse år »mest højprofilerede modkultur«, der tilbyder sine deltagere såvel en identitet som anti-establishment, et socialt fællesskab og tilhørsforhold, en adgang til action samt intellektuelle udfordringer via de religiøse studier. Nogenlunde det samme som andre yderligtgående grupper på såvel venstre- som højrefløj i perioder har kunnet lokke identitetssøgende, samfundskritiske, revolutionsromantiske eller vrede unge med.
Men det er ikke det hele:
»Han eller hun vil også blive erkendt som en sikkerhedstrussel og blive taget alvorligt,« påpeger Hemmingsen om dagens vestlige jihadister.
Og det er, hvad den sortklædte, engelsktalende mand i den grusomme likvideringsvideo nu omsider har opnået: i den grad at blive taget alvorligt, blive set, af den halve verden.
Vejen dertil – og omkostningen – er at lade sig opsluge af et sekterisk univers, hvor alt udenfor mister værdi, dehumaniseres og koldblodigt kan udslettes i sandhedens navn.

