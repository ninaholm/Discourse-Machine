Obama igen positiv omkring klimamøde
Nye klimaaftaler skaber nye makkerpar i indsatsen mod klimaforandringerne op til klimatopmødet. Efter nogen nølen taler Obama igen om succes i København
Det Hvide Hus meddelte i går efter en samtale mellem USA's og Kinas præsidenter, at de begge arbejder henimod et succesrigt resultat på klimatopmødet i København, og at USA og Kina har en afgørende rolle for, at mødet lykkes. Her beder demonstranter i Pittsburgh Obama om at holde sit ord - om at forbedre klimaet.


 Det skorter ikke på god vilje, når det kommer til at holde vandstanden i havet nede og forhindre gletschere i at smelte. Senest har USA's præsident, Barack Obama, og Kinas præsident, Hu Jintao, i en telefonsamtale lovet hinanden at arbejde sammen for at sikre, at FN's klimatopmøde i København bliver en succes.
De udvekslede holdninger om bilaterale spørgsmål og klimaforandringer. Begge ledere anerkendte, at de hver især er ved at tage betydelige skridt til at imødegå klimaforandringer og reducere udledninger, hedder det i en erklæring fra Det Hvide Hus. USA og Kina er verdens største udledere af drivhusgasser.
»Præsident Obama påpegede vigtigheden af at arbejde henimod et succesrigt resultat på klimatopmødet i København og vigtigheden af lederskab fra USA's og Kinas side i den forbindelse. De to præsidenter forpligter sig til, at deres hold fordobler bestræbelserne på at samarbejde med hinanden og andre lande om at få succes i København,« oplyste Det Hvide Hus.
Men erklæringen er forholdsvis indholdsløs, fordi den ikke afspejler noget bud på, hvor kompromiset mellem USA og Kina ligger, vurderer John Nordbo, leder af WWF Verdensnaturfondens klimaprogram i Danmark. Til gengæld er det et positivt signal, at Obama igen taler om et succesrigt klimatopmøde i december.
Front med Indien
»Det vigtigste i det her er, at Obama begynder at 'tale København lidt op', for hans chefforhandler har på det seneste lydt meget forbeholden. Men det er næsten også det eneste, man kan bruge erklæringen til,« siger Nordbo.
Kinas officielle nyhedsbureau, Xinhua, meddeler da også, at Hu specifikt talte med Obama om de dæmpede forhåbninger til et betydeligt gennembrud i København.
»Selv om forhandlingerne i øjeblikket er belastet af alle mulige problemer, der skal løses, så er der håb for topmødet i København, så længe alle parter rækker hånden ud og gør deres bedste, skriver Xinhua. Og Kina rækker flere hænder ud. Den asiatiske stormagt har også netop underskrevet en aftale med Indien om klimasamarbejde. Landene er to af verdens største udledere af drivhusgasser, og selv om aftalen ikke indeholder konkrete investeringssummer, opridser den rammer for både et politisk og teknologisk samarbejde om at begrænse udledningen. Kineserne og inderne vil stå sammen i forhandlingerne frem mod klimatopmødet. Begge lande mener, at for store CO2-reduktioner vil hæmme deres økonomiske vækst, og at de udviklede lande skal påtage sig en større rolle for at få den globale udledning reduceret. ritzau

