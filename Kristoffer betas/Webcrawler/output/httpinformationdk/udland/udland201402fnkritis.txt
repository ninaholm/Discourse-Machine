FN kritiserer Vatikanets seksualmoral
Vatikanet gør ikke nok for at beskytte børn mod seksuelle overgreb og fastholder skadelige dogmer om seksualmoral, hævder ny rapport fra FN-udvalg. Abort og seksualitet er temaer, som ikke står til forhandling, svarer pavens udsending
 
	Både den nuværende pave, Frans, og hans forgænger, Pave Benedikt, har understreget, at børnemisbrugende gejstlige skal politianmeldes og problemerne tages alvorligt. Alligevel får Vatikanet kritik af FN for ikke at tage ordentlig hånd om den katolske kirkes massive problem med misbrug af børn. Foto: Scanpix


 
	FN’s udvalg for børns rettigheder fremsætter en hård kritik af Vatikanet i en rapport om seksuelt misbrug i katolske institutioner. Vatikanstaten er blandt de 140 nationer, som har underskrevet FN-konventionen om børns rettigheder fra 1989 og er dermed forpligtet til hvert femte år at redegøre for beskyttelsen af mindreårige i sin indflydelsessfære. Men det skete først i 2012, efter at mange sager om misbrug af børn i katolske institutioner og kirkens beskyttelse af pædofile præster allerede var offentligt kendt.

	»Kirken har brudt konventionen, fordi den ikke har gjort alt, hvad den burde,« sagde udvalgets norske forkvinde, juristen Kirsten Sandberg, onsdag ved et pressemøde i Genève.

	De 18 eksperter har formuleret en række anbefalinger om større åbenhed i Vatikanet, efter at pavelige repræsentanter i januar havde været indkaldt til høring. Rapporten kræver »øjeblikkelig fyring og politianmeldelse« af alle præster, som er mistænkt i misbrugssager, samt fuld adgang for civile myndigheder og ofre til oplysninger om pædofilisager i Vatikanets arkiver.

	»Fordi gejstlige med trussel om ekskommunikation blev pålagt tavshedspligt, er misbrugssager sjældent blevet anmeldt,« hedder det bl.a. i rapporten.

	Ikke til forhandling

	Vatikanet har ikke villet erkende problemets omfang – rapporten taler om »titusindvis af ofre« – og har ikke gjort de nødvendige tiltag for at beskytte børns rettigheder, hævder udvalget, som også formulerer en direkte kritik af kirkens holdning til abort, prævention og homoseksualitet. Vatikanet opfordres til at gøre »fuld brug af sin moralske autoritet ved at fordømme overgreb, diskrimination og vold mod mindreårige baseret på deres og/ellers deres forældres seksuelle orientering«.

	Vatikanet reagerede med en officiel meddelelse om, at kritik og anbefalinger vil blive taget til efterretning, men at »Den Hellige Stol finder det beklagelsesværdigt, at man i nogle punkter i de afsluttende iagttagelser kan se et forsøg på indblanding i Den Katolske Kirkes lære om menneskets værdighed og i udøvelsen af religionsfrihed.«

	Det beklagelsesværdige er selvfølgelig kritikken af kirkens doktrin, der fordømmer sex uden for ægteskabet, præventionsmidler, abort og homoseksuelle relationer.

	Vatikanets observatør ved FN, ærkebiskop Silvano Tomasi, var mere direkte i sin spontane reaktion på rapporten, som anfægter selve kirkens magt over de troendes kroppe og dermed også deres sjæle.

	Han hævder, at verdslige organisationer har påvirket udvalgets »ideologiske linje«:

	»Udvalget har begået den fejl også at inddrage spørgsmål, der vedrører abort og homoseksuelle. For os er det emner, som ikke står til forhandling, og hvor kirken ikke kan ændre holdning. Vi kan altså aldrig sige, at Jesus ikke er Gud,« udtaler Tomasi.

	Før og efter

	Kritikken kaster lys over forsømmelser og forsinkelser i opgøret med kirkens pædofile subkultur, mener en af Italiens førende kendere af Vatikanets forhold, forfatteren og journalisten Marco Politi. Men dele af rapporten ser ud, som om den er skrevet inden 2010, hvor pave Benedict 16. i et brev til irske katolikker tog ansvaret på sig og beklagede »en malplaceret bekymring for kirkens gode navn«.

	Såvel den forrige som den nuværende pave har insisteret på, at pædofilimistænkte skal politianmeldes og retsforfølges, og skærpet kirkens indrapporteringsregler, påpeger Politi i Il Fatto Quotidiano.

	»Der er altså et før og et efter,« konstaterer han. Rapporten bliver i kirkelige kredse kritiseret for at behandle Vatikanet, som om det var et almindeligt land. Afsløringer af overgreb i katolske institutioner afhænger nemlig også af de civile myndigheder i alle de lande, hvor klodens 1,2 mia. katolikker bor.

	Desuden bliver biskopperne, som skal håndhæve kirkens interne regler, ikke udnævnt centralt i Rom. Men »indvendingen om, at kirken ikke er en multinational virksomhed, og at Vatikanet ikke er hovedsædet, er ikke meget værd,« skriver Politi.

	»For selvfølgelig kan paven ikke vide, hvad en præst i Amazonas foretager sig, det er den tilsynsførende biskops ansvar. Men det er op til paven og hans regering at sørge for, at hele organismen overholder og håndhæver de regler, som kirken har givet sig selv. Så meget desto mere fordi katolicismen – som den eneste religion – har en opbygning som en stat.«

