Forsigtig optimisme i Moskva



 Moskva jubler ikke ligefrem over valget af Barack Obama til præsident i USA, men både politikere og kommentatorer deler den ifølge meningsmålinger udbredte opfattelse i den russiske befolkning, at Obama vil være langt at foretrække frem for McCain. Præsident Dmitrij Medvedjev har da også hurtigt sendt et lykønskningstelegram til Obama, hvori han udtrykker ønsket om en ny, konstruktiv og pragmatisk dialog mellem de to lande. Valget af Obama i USA faldt sammen med dagen for Medvedjevs første årlige tale til nationen, hvor han benyttede lejligheden til en voldsom kritik af den afgående amerikanske præsidents aggressive politik. Medvedjev kritiserede især George Bushs planer om et missilskjold med baser i Tjekkiet og Polen og sagde, at Rusland ville svare igen med opstilling af raketsystemer i Kaliningrad. Dermed har Medvedjev peget på et af de problemer, som Obama hurtigt kommer til at tage stilling til, men han lod også en dør stå åben for en bedring af det stærkt nedkølede forhold mellem Rusland og USA.
Grundlæggende er den russiske reaktion på Obamas valg præget af forsigtig optimisme. Ruslands viceuenrigsminister Grigorij Karasin sagde i går, at ”de nyheder, der er kommet om det amerikanske valg vidner om, at vi har ret til at forvente en fornyelse af USAs indstilling til vigtige udenrigspolitiske problemer, herunder forholdet til Rusland. Vi regner med nye ideer til et konstruktivt samarbejde om svarene på det 21. Århundredes udfordringer og trusler”. 
Ruslands vicepremierminister Igor Sjuvalov udtrykte håb om, at valget af Obama ville føre til en løsning på den internationale finanskrise, som også har ramt Rusland. Og en række russiske politikere hilser Obama velkommen for, som kommunistlederen Gennadij Sjuganov sagde i går, ”det kan ikke blive værre”. Ultranationalisten Vladimir Zjirinovskij var overbevist om, at Obama er et stort plus for samarbejdet mellem Rusland og USA, som ”under George Bush er blevet værre og værre i lyset af Georgien, Ukraine, Iran, Irak, Afghanistan, Nordkorea, Cuba, Venezuela – Bush’s politistav har vandret hele Verden rundt”.
Sovjetunionens sidste leder Michail Gorbatjov kom med et godt råd til den kommende amerikanske præsident: 
”Det er ikke uden grund, at vi i Rusland som aldrig før har fulgt med i denne præsidentvalgskampagne i USA, for alle håber, at det betyder ændringer i USA. Jeg er meget lykkelig over valget. Jeg tale allerede for flere år siden om, at USA har brug for en ’perestrojka’ (omstrukturering, som var hjørnestenen i Gorbatjovs politik, red.), som vi gennemførte i Sovjetunionen”.

