Mellem Gaza og Damaskus
Mellemøstens omvendte logik betyder, at befolkningen på Vestbredden frygter ny vold, fordi Hamas' generalsekretær Khaled Meshaal nu taler om våbenhvile
Israelsk politi holder øje med al trafik til og fra Vestbredden. Både israelsk og palæstinensisk politi har været talsstærkt repræsenteret i gadebilledet, de frygter nye sammenstød i området.


 KALKILIYA - Israelerne passer ekstra godt på at forhindre Hamas-angreb i disse dage. Den israelske hær har sat ekstra mandskab ved kontrolposten på vejen ind mod byen Kalkiliya på Vestbredden, og nogle hundrede meter længere ind mod byen møder man de første palæstinensiske betjente, der fra en dueblå Land Rover følger med i, hvem der kører forbi.
"De plejer aldrig at foretage sig noget særligt, men de er bange for, hvad Hamas kan finde på," siger en mand ved navn Abed, der passer en grønthandel inde på hovedgaden i Kalkiliya: "De er bange for at Hamas skal begynde at lave ballade." 
Vestbredden prøver at give indtryk af, at alt er fred og ro. At livet går sin sædvanlige, skæve gang, at der trods den fortsatte israelske besættelse atter er ved at komme lidt liv i den palæstinensiske økonomi, men i de seneste døgn har myndighederne igen rørt nervøst på sig. Lørdag morgen angreb Hamas en israelsk militærpost langs hegnet omkring Gazastriben, nogenlunde samtidig med at den amerikanske eks-præsident Jimmy Carter skulle møde bevægelsens generalsekretær, Khaled Meshaal, i Damaskus for at drøfte en eventuel våbenhvile, og de to udviklinger ser mange som en splittelse i Hamas, der når som helst kan føre til sammenstød på Vestbredden.
Carters besøg
"Hamas er meget svage her på Vestbredden, men både i Gaza og i Damaskus er der ved at ske noget dramatisk. Bevægelsen har forstået, at den ikke kan fortsætte i sin internationale isolation, så der er nogle store beslutninger på vej, som dens to fløje bare ikke kan blive enige om," siger den palæstinensiske forretningsmand Muhammed Zaid, som vi træffer i Kalkiliya. 
Han har fødderne dybt forankret i det rivaliserende Fatah, som har magten på Vestbredden, men som også er de, der har sendt de mange politifolk på gaden for at holde på magten. For Muhammed Zaids ord er muligvis en smule i overkanten. Her i Kalkiliya opnåede Hamas nemlig en knusende valgsejr ved lokalvalgene for snart tre år siden ved at erobre samtlige 15 pladser i kommunalbestyrelsen. Det skete i protest mod korruption og nepotisme i Fatah, og selvom israelerne sidenhen har arresteret de 14 og befolkningen er vendt tilbage til Fatah i skuffelse over Hamas' magtesløshed, vides bevægelsen fortsat at have en del tilhængere i byen.
"Der er såmænd ikke sket så meget i Hamas," siger en mand, som vi træffer på en lille humus-restaurant, der på grund af ejerens politiske ståsted tiltrækker et udpræget Hamas-klientel. 
"Hamas har ikke ændret holdning, men er nået til et sted, hvor der må træffes nogle beslutninger for at komme videre. Og den interne diskussion går på, hvem der skal have æren af at træffe denne beslutning."
Carters fredsmission
Beslutningen består i en våbenhvile med Israel. Det er, hvad Jimmy Carter drøftede med Meshaal, og som Meshaal efter to møder mellem de to i weekenden sagde, at han gerne ville overveje. I luften ligger en våbenhvile på ti år, der indbefatter oprettelse af en palæstinensisk stat på Gazastriben og Vestbredden, og hvis et flertal af den palæstinensiske befolkning ønsker det, også en accept af at Israel ligger ved siden af. Blot ønsker Khaled Meshaal ikke at anerkende staten Israel formelt, og han vil i første omgang kun acceptere våbenhvilen på Gazastriben.
"Det har Hamas sagt i årevis, men lige nu bliver hans møder med Carter til en udfordring til Hamas på Gazastriben, fordi der i årevis har stået en indre kamp om, hvem der skal have initiativet i bevægelsen," siger Muhammed Zaid, mens han bestiller humus. 
"Politisk har Damaskus-fløjen domineret i årevis og Gaza-fløjen har stået stærkest i den væbnede kamp, og nu prøver Meshaal at tage hele magten ved at foreslå en våbenhvile på Gaza-striben, mens han lader Vestbredden stå åben. Det er en udfordring."
Den palæstinensiske befolkning på Vestbredden har lige siden Hamas' magtovertagelse på Gazastriben i juni sidste år været præget af skepsis over for bevægelsens væbnede kamp. De, som forlod Fatah til fordel for Hamas på Vestbredden, tilsluttede sig den politiske linje, som Khaled Meshaal står for, og derfor har bevægelsens Damaskus-fløj også længe været den fremherskende her. Men Gaza-fløjen er også aktiv i området, og det frygtes nu, at den kan komme med en voldelig reaktion.
"Ismail Haniyeh (ministerpræsidenten i Gazastribens Hamas-regering, red.) har det helt sikkert ikke godt med, at en af verdens skrappeste fredsmæglere opsøgte Meshaal, mens han selv ikke var i stand til at møde Carter," bemærker Muhammed Zaid.
Dyb nød i Gaza
Sagen afspejler, hvor absurd Mellemøstens komplicerede konflikter somme tider kan komme til udtryk. Efter næsten et år i international isolation, er den humanitære situation på Gazastriben nu så desperat, at Hamas må tage et initiativ for at bryde mønsteret. Det er begge fløje enige om, men de vil begge gerne have æren for at bringe Hamas ud af isolationen.
"Vi lever mellem Gaza og Damaskus," siger en anden mand, der præsenterer sig som Ibrahim Hashash. 
"Nøden er dyb i Gaza, og nu truer det med at eksplodere her."
Fra Gaza-striben kommer rapporter om mangel på stort set alle typer fødevarer og medicin. Hvis der ikke kommer øjeblikkelige brændstoftilførsler må kraftværket i Gaza By lukke for strømforsyningen i dag, oplyser internationale organisationer, og Hashash ved fra bekendte på Gazastriben, at sortbørsprisen på dieselolie nu er oppe på svarende til 35 kr. for en liter.
Israel har søgt at dæmme op for den truende vold på Vestbredden ved at give grønt lys for at Fatah-styret genåbner 20 politistationer og giver betjentene skydevåben med på patrulje i byernes gader.
"Det skaber ro i første omgang, men det giver også et indtryk af, at Fatah står i ledtog med israelerne, eller i hvert tilfælde samarbejder tæt med dem. Det er også farligt, fordi folkestemningen også vender sig mod Israel, så længe deres regering afviser at møde folk som Carter og i øvrigt ikke vil høre tale om nogen våbenhvile," tilføjer Ibrahim Hashash, inden han kører bort.
hhf@informatin.dk

