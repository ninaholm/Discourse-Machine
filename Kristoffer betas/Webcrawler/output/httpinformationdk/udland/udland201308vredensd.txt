’Vredens dag’ koster snesevis af nye dødsofre i Egypten
Det nye militært støttede regimes rydning af Det Muslimske Broderskabs protestlejre og den efterfølgende uro er nu blevet blodigere end opstanden mod Mubarak-regimet i 2011
 
	Det Muslimske Broderskab havde proklameret, at fredag skulle være ’vredens dag’. Efter fredagsbønnens afslutning fik vreden over onsdagens mange dødsofre da også frit løb. Foto: Scanpix


 
	Egyptens undtagelsestilstand afholdt i går ikke titusinder af demonstranter, der sympatiserer med Det Muslimske Broderskabs afsatte leder, Mohamed Mursi, fra at trodse det militært indsatte regime med nye voldsomme protester. To dage efter politiets og hærens blodige rydning af Broderskabets to sit in-protestlejre, hvis officielle tabstal har måttet opjusteres til over 700, blev der flere steder meldt om adskillige tilfælde af nye blodsudgydelser i opgør mellem sikkerhedskræfter og demonstranter, der ifølge skøn fra de internationale nyhedsbureauer AFP og Reuters, løb op i snesevis af dræbte.

	Det Muslimske Broderskab havde proklameret, at fredag skulle være ’vredens dag’. Efter fredagsbønnens afslutning fik vreden over onsdagens mange dødsofre da også frit løb. Dagen igennem hørtes skudsalver i Kairo, fortæller øjenvidner til AFP. Egyptisk stats-tv viste klip af mænd, der affyrede Kalasjnikov-maskinpistoler. Om det var demonstranter eller civilklædt politi, kunne ikke afgøres.

	Luften var tyk af tåregas og krudtrøg, og hærens helikoptere kredsede uafladeligt over slagscener mellem politi og tilhængere af Broderskabet, siger øjenvidner. Der udspillede sig også slagsmål mellem Broderskabets demonstranter og grupper af lokale borgere, beretter de internationale bureauer. De fleste skudvekslinger i Kairo ser ud til at have fundet sted på Ramses-pladsen ved Kairos hovedbanegård, hvor Broderskabet havde opfordret sine tilhængere til at samles.

	Hæren havde forberedt sig til gårsdagens bebudede uroligheder ved at indtage befæstede stillinger på følsomme og symbolsk vigtige steder, herunder Tahrir-pladsen, arnestedet for Egyptens revolution i 2011, som i går var blokeret af kampvogne og pigtrådsafspærringer. Desuden havde man advaret om, at man ikke ville tøve med at skyde med skarpt imod enhver demonstration, der viste tegn på at udvikle sig voldeligt.

	Skudt i ryggen

	De fortsatte hæmningsløse voldsudbrud forstærker frygten for, at Egypten skal synke dybere ned i kaos og glide mod borgerkrig. Med de yderligere officielt 50 dræbte, som også omfattede otte politifolk forskellige steder i Egypten, står det ifølge The Guardians journalist Mona Chalabi klart, at denne uges aktioner med formålet at nedkæmpe Mursi-loyale demonstranter har været mere blodige end de tumult-agtige dage under folkeopstanden mod Mubarak i januar 2011.

	Dødstallet fra dengang nåede op på 846, mens Chalabi hævder at kunne dokumentere over 1.000 dræbte i denne uge, hvortil et ukendt antal yderligere indberettede dødsfald, der endnu mangler at blive ’verificeret’.

	The Guardians Kairo-korrespondent, Patrick Kingsley, skrev i en af sine liveopdateringer på avisens hjemmeside:

	»Da jeg ankom til Ramses-pladsen, havde der samlet sig tusinder af Mursi-tilhængere for at deltage i protesten mod onsdagens massakre. Næsten lige efter jeg var ankommet, blev der affyret tåregasgranater mod menneskemængden fra den nærliggende politistation. Alle forsøgte panisk at trække sig tilbage, og sammen med en af grupperne lykkedes det mig at flygte ned ad en sidegade. Efter godt ti minutter hørte vi, at der blev skudt med skarpt. Folk på flugt fra skuddene fortalte mig, at adskillige var ramt, og at frivillige forsøgte at bjærge de sårede i sikkerhed i Al-Fath-moskeen på Ramses-pladsen. Da jeg ankom til moskeen, var alt kaos. Doktor Hisham Ibrahim, som var leder af en lægetjeneste under sit-in-aktionen i Rabba, råbte i en megafon og forsøgte at organisere bedestedet, således at man kunne tage sig af de sårede, der blev ført ind i moskeen. I et hjørne af moskeen talte jeg 20 lig. En mand ved navn Mohamed Siad blev bragt ind. Han var skudt i ryggen og knap nok ved bevidsthed. Inden for få øjeblikke døde han for øjnene af mig. I et andet hjørne holdt en hulkende kvinde en koran frem – hun kunne ikke finde sin bror og dennes familie, som var kommet fra Al-Minufiyah-provinsen for at deltage i gårsdagens protest.«

	Broderskabet viger ikke tilbage

	Egyptisk politi oplyste i går, at det havde demonteret et antal sprænglegemer på jernbanesporet mellem Alexandria og Marsa Matrouh-provinsen. Også andre steder i Egypten meldtes der om flere kampe dagen igennem mellem sikkerhedstyrker og Mursi-tilhængere.

	Siden Mursis afsættelse ved militærkuppet 3. juli har Egypten været voldsomt polariseret. Hans tilhængere har ikke på noget tidspunkt vist tegn på at ville gå på kompromis med deres krav om Mursis genindsættelse. Det inter-nationale samfunds mange opfordringer til at udvise tilbageholdenhed og finde en vej til at bilægge stridighederne synes ikke at have gjort noget indtryk på nogen af parterne.

	Også i går var Broderskabets politiske fløj, Frihed- og Retfærdighedspartiet, så trodsigt som nogensinde:

	»Vi vil fortsætte med at mobilisere folket til at gå på gaderne, men uden at gribe til vold og vandalisme. Kampen for at vælte dette illegitime regime er en forpligtelse – en islamisk, national, moralsk og menneskelig forpligtelse, som vi ikke vil fravige, før der hersker retfærdighed og frihed, og før undertrykkelsen er besejret.«

	Broderskabets øverste leder, Mohamed Badie, som politiet beskylder for at have anstiftet til vold, advarede i sin prædiken i går om, at Mursis afsættelse var begyndelsen til en egentlig militær magtovertagelse og etableringen af et »diktatur«.

	De sekulære revolutionære og liberale grupper, hvis massemobilisering af hundredtusinder egyptere, blev anledning for hæren til at afsætte Mursi, har i de seneste uger stort set afholdt sig fra nye gadeaktioner.

