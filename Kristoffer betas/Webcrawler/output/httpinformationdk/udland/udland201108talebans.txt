Talebans hemmelige våben
Nedskydningen af en amerikansk helikopter med 38 mand ombord varsler en ny æra i krigen mod Taleban
31 amerikanere, heraf 22 elitesoldater, mistede i weekenden livet i Afghanistan, da Taleban skød en transporthelikopter ned — angiveligt med et missil.


 I årevis har Taleban forsøgt at skyde NATO's helikoptere og fragtfly ned fra den af-ghanske himmel med alt fra håndvåben til missiler.
Men for det meste uden held. Noget tyder imidlertid på, at de afghanske oprørere har fået en ny kapacitet. I weekenden lykkedes det Taleban at skyde en amerikansk transporthelikopter ned og dræbe 31 mand, heraf 22 amerikanske elitesoldater fra det selv samme kompagni, som i maj måned dræbte al-Qaeda-lederen Osama bin Laden i nabolandet Pakistan. Tabet af 22 elitesoldater er det største enkelttab, ISAF-styrken har lidt, siden krigen i Afghanistan begyndte i 2001 og dermed en udelt propagandasejr for Taleban men det er også et varsel om, at krigen i Afghanistan har bevæget sig ind i en ny fase.
Et nyt våben
Siden krigen mod Taleban tog fart i 2006, har de afghanske oprørere utallige gange angrebet de tusindvis af helikoptere og fragtfly, som i pendulfart bringer mandskab, fragt og sårede rundt i den afghanske krigszone.
Oprørerne har brugt allehånde våben; automatgeværer, skulderbårne raketkastere og endda missiler. Men med begrænset succes.
Ifølge Talebans talsmand, Zabiullah Mujahid, brugte Taleban et »skulderbårent jord-til-luft-missil« til at skyde den amerikanske helikopter ned og er i øvrigt i besiddelse af »en håndfuld« mere af samme slags.
Selv om Taleban er kendt for at overdrive, tyder øjenvidneberetninger fra nedskydningen på, at det netop var et missil, Taleban anvendte.
Det vil i givet fald ikke være første gang, de afghanske oprørere har forsøgt sig med avancerede våben. Tværtimod.
De 91.000 lækkede militærrapporter fra Afghanistan, som bl.a. Wikileaks og Information har adgang til, viser, at Taleban har forsøgt at anvende netop varmesøgende missiler mod NATO-helikoptere og fly siden 2005.
Oprørernes succesrate har imidlertid ikke været imponerende, dels fordi talebanerne kun har haft et begrænset antal missiler, og dels fordi de ifølge efterretningsrapporterne har haft store problemer med at ramme.
Indtil videre er 101 helikoptere styrtet ned i Afghanistan, men kun i 17 tilfælde har NATO bekræftet, at der har været tale om fjendtlige angreb.
En ny slags krig
Et andet tegn på, at krigen i Afghanistan er under forandring, er tilstedeværelsen af 22 soldater fra den amerikanske flådes Seal-elitestyrke. Ifølge amerikanske medier var elitesoldaterne på vej tilbage til deres base efter at have undsat en anden enhed fra den amerikanske hærs Ranger-elitestyrke. Styrken var kommet i problemer i forbindelse med en natlig operation mod en gruppe højtstående talebanledere.
Netop denne type missioner, hvor opgaven er at fange eller dræbe navngivne talebanledere, er det seneste år blevet et af de vigtigste våben i krigen mod Taleban.
Ifølge NATO gennemførte de op mod 10.000 specialstyrker, som nu opererer i Afghanistan, i alt 2.832 operationer i perioden april-juli 2011. 2.941 oprørere blev taget til fange og 834 dræbt. Det er mere end dobbelt så mange som i samme periode sidste år, og det signalerer en ny form for efterretningsdreven krig, hvor specialstyrker og droneangreb spiller en stadig større rolle.
Ifølge amerikanske medier regner USA med at beholde mellem 5.000-20.000 specialstyrker i Afghanistan efter tilbagetrækningen af de konventionelle styrker ved udgangen af 2014.

