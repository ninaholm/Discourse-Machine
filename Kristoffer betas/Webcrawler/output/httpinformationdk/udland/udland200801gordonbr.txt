Gordon Brown skruer op for EU-charmen



 Efter at have chokeret sine kolleger blandt EU's stats- og regeringschefer ved ikke at møde op til den fælles ceremoni, da Unionens nye traktat blev underskrevet i Lissabon i december 2007, besluttede den britiske premierminister, Gordon Brown, i går at varme tonen i sin Europa-retorik. Det britiske EU-medlemskab er en enorm fordel for Storbritannien og står ikke til at rokke, sagde han i en tale til forretningsmænd- og kvinder.
"Jeg er stærkt tilhænger af, at vi - frem for at trække os tilbage på sidelinjen - skal fortsætte med at være fuldt og helt engageret i Europa. så vi kan vedblive med at arbejde for de reformer, der er essentielle for Europas og Storbritanniens økonomiske fremtid," sagde han ifølge en række britiske og internationale medier. Hans bemærkninger skal også ses som et svar til den konservative partileder, David Cameron, der for nylig har skærpet sit partis euroskeptiske linje. AG

