Alderspolitiet
Censur må aldrig genindføres - eneste undtagelse: Kvinders alder.
Meryll Streep på 60 (t.h.) holder sig ualmindelig godt. Alle andre kvinders alder kan man godt undlade at nævne. Det er Anne Hathaway på 26 til højre.


 BERLIN - I Tyskland går man meget op i alder. I hver eneste artikel i tyske frokostaviser og ugeblade står folks alder i parentes efter deres navn. Og selv om man ikke taler om en dames alder, er særlig kvindernes alder altid fremhævet. Da Deres Bagside-skribent for nylig var så heldig sammen med en veninde at blive interviewet på en legeplads i Berlin af den seriøse avis Bild am Sonntag, vægrede min veninde sig lidt ved at opgive sin rigtige alder. Hun arbejder selv i mediebranchen og kender jo til avisernes nådesløse gengivelse af det rigtige tal. Hun sagde, at hun var 29 i stedet for de 32, den arme stakkel i virkeligheden må trækkes med. Den lidt mere naive dansker opgav troskyldigt sin virkelige alder. Det lønnede sig. Den følgende søndag stod min venindes virkelige alder trykt med fede bogstaver efter hendes navn, mens jeg var blevet gjort tre år yngre. Så gammel som jeg er (37), må man slet ikke være i Bild.
Nu findes der mennesker i denne verden, for hvem alder ingen betydning har. De behøver ikke at lyve, når Bild Zeitung spørger, for de bliver kun bedre og mere attraktive, jo ældre de bliver. Meryl Streep og Diane Keaton hører til den type på kvindefronten. På mandesiden hedder de Robert Redford og Sean Connery, og indtil sin død sidste år hørte også Paul Newman til her.
Man har næppe sagt for meget, hvis man påstår, at en pæn procentdel af klodens kvinder uden tøven ville rykke deres seng ind til væggen, hvis Robert Redford løb rundt om den. For han er ikke bare smuk, han er også engageret i politik og miljø og har sin egen velrenommerede filmfestival.
Indecent ProposalDemi Moore gik i filmen  i lag(nerne) med ham for en million dollar, men vendte alligevel tilbage til den komplet usexede Woody Harrelson. Måske filmhistoriens mest usandsynlige slutning.
Disse dage i Tyskland kan man så observere, at aviserne skriver, at Robert Redford har giftet sig for anden gang. Det er særlig interessant her, fordi den udkårne er en tysk maler ved navn Sibylle Szaggars. Brylluppet fandt sted i Hamburg, og hele ceremonien foregik på tysk, et sprog, Robert Redford godt kan forstå. Nu er filmstjernens udkårne efter alt at dømme 51 år. Det er jo ingen alder, og slet ikke i forhold til Robert, der fylder 73 år til august. Hamburger Abendblatt, der selvfølgelig med særlig stor og lokal fryd beretter om begivenheden, har fanget den rigtige alder på forsiden af internetudgaven, men i et link får de gamle vaner overtaget. Her fjerner avisen i ét hug ni år fra den nyslåede fru Redfords alder og skriver, at Sibylle Szaggars er 42 år. I tyske aviser må man ikke være for gammel. Det gælder selv, når man er gift med Robert Redford.

