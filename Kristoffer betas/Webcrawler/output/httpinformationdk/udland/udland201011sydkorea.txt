Sydkorea kritiseres for svaghed
Sydkoreas regering sender flere styrker mod den ø, Nordkorea angreb tidligere på ugen. Oprustningen kommer oven på stor kritik af præsident Lee Myung-Bak, der tøver med at udnævne en ny forsvarsminister
En sydkoreansk soldat mindes de sydkoreanske soldater, som blev dræbt under Nordkoreas angreb. Nu vil sydkoreanerne have regeringen til at rette ryggen og handle.


 SEOUL  »Den eneste grund til, at Nordkorea kan blive ved med at opretholde de mange provokationer mod os, er fordi, de ved, at Sydkorea ikke vil slå igen,« skriver jyblues på twitter i Sydkorea.
Han er ikke alene med sin kritik af Sydkoreas regering oven på denne uges angreb fra Nordkorea. Sydkoreas største avis, Chosun Ilbo, har fredag en regeringskritisk leder med overskriften »Sydkorea må stoppe med at opføre sig som en papirtiger«. Lederen slutter af med en opfordring til den sydkoreanske regering:
»Regeringen må komme sig over nederlagsfølelsen som følge af mangel på opmærksomhed over for national sikkerhed og rette ryggen igen. Forbrydelserne begået af Kim Jong-il og hans søn Kim Jong-eun, hvis farfar beordrede invasionen af Sydkorea for 60 år siden, må stoppes nu!«
Hårdere modsvar
Retorikken og kritikken er skarp og er blevet hårdere gennem ugen oven på en række politiske beslutninger.
Først afgav Sydkoreas forsvarsminister torsdag sin afskedserklæring som reaktion på overraskelsesangrebet fra Nord. Fredag klokkede regeringschef Lee Myung-Bak i kommunikationen ved at udnævne en ny forsvarsminister for så efter et par timer at trække udnævnelsen tilbage.
Begge dele ses som tegn på svaghed og manglende (militær) dømmekraft.
»Kims tilbagetrækning som forsvarsminister er noget lort. Han er meget ren og disse regeringshunde foretager dumme undersøgelser af ham. De har aldrig selv aftjent en værnepligt,« skriver en anden utilfreds sydkoreaner på twitter.
Den korte og harske kommentar rammer hovedet på sømmet i kritikken mod Lee Myung-Bak, mener professor i koreansk og amerikansk forsvarspolitik Sheon-Go Sheen fra Seoul National Universitys Graduate School of International Studies.
»Det er en kæmpe damage kontrol fra regeringens side at fyre forsvarsministeren  han går ikke selv. Han bøder for offentlighedens kritik oven på ugens hændelser og Cheonan-affæren i foråret. Begge gange var der ingen undskyldning fra Nordkoreas side for at angribe, og Lee Myung-Baks svage svar på ubegrundede angreb bliver rakket ned af befolkningen,« siger Sheon-Go Sheen og fortsætter:
»Der svirrer rygter om, at Lee Myung-Bak i virkeligheden beordrede et hårdere modangreb, men at han blev holdt tilbage af militæret. Samtidig går der rygter om, at Lee Myung-Bak holdt militæret tilbage. Uanset, hvad der er sandt, falder det tilbage på Lee, der kommer til at fremstå svag og uden militær slagkraft.«
Professor Sheon-Go Sheen vurderer, at Lee Myung-Bak både kunne og skulle have handlet hårdere.
»Vi ved ikke, hvordan præsidenten præcis handlede. Men vi ved, at Nordkorea skød to gange mod Sydkorea. Sydkorea havde meget stærkere og bedre våben, som de valgte ikke at bruge hurtigt nok eller effektivt nok. Præsidenten burde have skudt hårdere tilbage, for angrebet fra Nordkorea er for stærkt til bare at skulle have et lille modsvar,« siger Sheon-Go Sheen.
Ekstra personel
Nordkorea har ikke offentliggjort skaderne som de sydkoreanske gengældelsesangreb forårsagede, men sydkoreansk militær skønner, at skaderne har været større i Nordkorea end i Sydkorea. Dels fordi de sydkoreanske K9-kanoner har væsentlig større rækkevidde end de nordkoreanske  og dels fordi de sydkoreanske kanoner afgav flere skud.
Den sydkoreanske regering har nu besluttet at sende ekstra personel til den vestlige del af Korea, hvor angrebet tirsdag fandt sted på øen Yeonpyeong. Men det har ikke fået kritikerne til at tie.
De taler om Nordkorea som et ustyrligt BukhaStan  direkte oversat betyder det Nordkorea-Stan og henviser til den ukontrollerbare krig i Afghanistan. Holdningen er, at Lee Myung -ak må tage affære. Præsidentens handlerum er imidlertid begrænset, vurderer Sheon-Go Sheen.
»Der er jo ingen, der ønsker en fuld krig eller eskalering af volden. Nu vælger man at opruste lidt i vest, men der er ikke så meget andet, man egentlig kan gøre,« siger Sheon-Go Sheen, der vurderer, at det for Lee Myung-Bak-regeringen handler om at holde vejret og komme igennem krisen.
»Det bliver enorm svært at bevare troværdigheden for Lee Myung-Bak, hvis man begynder at forhandle med Nordkorea lige nu. Derfor bliver man nødt til bare at lade tiden gå. Vi kan ikke forvente en undskyldning fra Nordkorea, og præsidenten kan derfor ikke vinde duellen mellem de to Koreaer. Alt afhænger af Nordkorea og en mulig ny trussel. I de næste måneder vil situationen være højspændt,« siger Sheon-Go Sheen.
Nye spekulationer
I går affyrede Nordkorea tilsyneladende omkring 20 granater nær den sydkoreanske ø Yeonpyeong. Hvordan Nordkorea vil reagere i fremtiden kan ingen forudsige. Spekulationerne i Sydkorea er store, og mange frygter for flere angreb og provokationer.
»Jeg ringede til en nordkoreansk bekendt efter angrebet, og der går et rygte i Nordkorea om, at Kim Jung-Eun internt i Nordkorea har erklæret en ny Korea-krig. Det kan godt være, at Nord ikke angriber i år, men de gør det snart, og jeg er dybt bekymret for vores unge,« siger Park Sang Hak, der er afhopper fra Nordkorea og talsmand for gruppen FFFK (Fighters For Free North Korea) til den sydkoreanske venstreorienterede avis New Daily.
Oplysningerne fra Nordkorea er yderst begrænsede, og spekulationerne spænder vidt for årsagen til angrebet, og hvad der vil følge. Sheon-Go Sheen vurderer, at usikkerheden er lige så stor i Nord som i Syd på Den Koreanske Halvø.
»Desværre tror jeg mere, at Nordkoreas angreb handler om indenrigspolitik end om udenrigspolitik, og det går ud over uskyldige. Kim Jong-Eun ønsker at vise sin magt ved at være aggressiv udadtil. Det ubehagelige er, at de er ligeså usikre som os. De ved ikke, hvad vi gør, og det skaber stor usikkerhed også i Nordkoreas ledelse bestående af to gange Kim og af bureaukratiet,« siger Sheon-Go Sheen.


