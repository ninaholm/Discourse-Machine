’Tid til at USA presser Bagdad’
Danmark skal øge presset på den irakiske premierminister Haidar Al-Abadi, så han får styr på den irakiske hær og delt magten med sunnierne, siger SF’s tidligere udenrigsminister Holger K. Nielsen. Ellers må Danmark trække sin militære støtte til krigen mod Islamisk Stat
 Internt fordrevne sunnier, som flygtet fra volden i Ramadi, ses her i udkanten af Bagdad.


 »Vi skal give den nye regering i Bagdad en chance for at rette op, men hvis der ikke sker en forbedring i løbet af nogle måneder, så må vi overveje at trække støtten hjem.«
Sådan sagde SF’s tidligere udenrigsminister Holger K. Nielsen i november sidste år. Dengang var Danmark lige gået med i krigen mod Islamisk Stat og håbet om hurtige resultater var stort.
Nu er der så gået nogle måneder, Islamisk Stat har netop erobret provinshovedstaden Ramadi – og i går kunne Information rapportere, at de berygtede irakiske shiamilitser – som Danmark under ingen omstændigheder vil samarbejde med – er ved at udvikle sig til Iraks nye hær og landets reelle magthaver.
Information har spurgt venstrefløjens grand old man, hvor længe Danmark skal blive ved med at støtte den irakiske premierminister Haidar Abadi og hans shiahær Hashd al-Shaabi, der ifølge iagttagere er den eneste styrke – ud over kurderne – som reelt kan udfordre Islamisk Stat.
Har inddæmmet IS
– Danmark støtter den irakiske regering med flybombardementer og træning af den irakiske hær, alligevel har Islamisk Stat netop erobret storbyen Ramadi. Synes du, at Danmarks indsats virker?
»Det er svært at sige. Det havde formentlig set endnu værre ud, hvis vi ikke var der. Så havde Islamisk Stat sikkert haft endnu mere indflydelse.«
– Danmark træner den almindelige irakiske hær, men den ser ikke ud til at være meget bevendt i krigen mod IS. Nytter den danske træning?
»Der er mange grunde til, at Ramadi er faldet. F.eks. har politiet i Ramadi ikke fået løn i flere måneder, der er store problemer med spøgelsessoldater, altså soldater, der kun er indrulleret i hæren på papiret og i virkeligheden befinder sig et helt andet sted, og så er der problemerne med den manglende tillid til Abadi.«
– Hvordan synes du, det går med Abadis løfte om at dele magten med sunnierne? Du har tidligere haft det som en betingelse for fortsat dansk støtte?
»Vi må helt klart lægge et stærkere politisk pres på Abadi for at få ham til at inkludere sunnierne, og det pres skal vi lægge sammen med amerikanerne. Det går jo ikke, at politiet ikke får løn, at der ikke er styr på hæren og at soldaterne befinder sig alle mulige andre steder end ved fronten. Det er jo også det, der gør, at shiamilitserne får lov at operere.«
Løsningen er politisk
– Information fortalte i går, at de sekteriske shiamilitser er ved at udvikle sig til Irak nye hær og reelle magthavere. Hvad mener du om det?
»Jeg synes bestemt, det er et problem, at shiamilitserne vinder frem. Det er meget bekymrende.«
– Skal Danmark fortsætte sin militære støtte til Abadi og hans regering. Det er jo ham, der har oprettet den nye shiahær?
»Det her er et politisk problem. Det kan ikke løses militært. Vi kan sende alle de fly, vi vil til Irak, men hvis ikke der kommer en politisk løsning, nytter det ingenting.«
Nødt til at støtte Abadi
– Men skal Danmark fortsat støtte Abadi og hans shiitiske militshær?
»Hvem skal vi ellers støtte? Abadi er Iraks premierminister. Vi er nødt til at tage udgangspunkt i den magtstruktur, som er i Irak. Men vi skal presse ham til at ændre politik. Vi er nødt til at sige til ham, at det går altså ikke med denne alternative shiahær.«
– Vi skal altså presse ham til at opgive shiamilitserne, selv om de er de eneste, der kan byde Islamisk Stat trods?
»Det er ikke os, der samarbejder med shiamilitserne. Det er den irakiske regering.«
– Og Danmark skal blive ved med at støtte den irakiske regering, selv om den er ved at oprette en ny, sekterisk shiahær?
»Vi bliver nødt til at overveje, om det fortsat nytter at støtte Abadi. Hvis han lægger alle sine æg i den shiitiske hat. Men det er ikke noget, jeg vil tage konkret stilling til nu. Det skal diskuteres til efteråret, når mandatet for Irak-indsatsen skal fornys. Indtil da må vi lægge maksimalt pres på den irakiske regering for at få den til at dele magten med sunnierne og få styr på hæren.«
– Hælder du til at fortsætte eller afbryde støtten?
»Det ved jeg ikke. Så konkret ønsker jeg ikke at gå ind i det nu. Jeg synes ikke vi skal drage den konklusion lige nu. Men vi er nødt til at have en til vished grænsende tillid til, at Abadi får styr på tingene, ellers kan vi ikke fortsætte vores støtte.«
USA’s ansvar
– Hvis det er korrekt, som iagttagere siger, at shiamilitserne er Iraks nye magthavere, skal Danmark så samarbejde med dem om at vælte Islamisk Stat?
»Det afhænger af den konkrete situation, man står i.«
– Du har tidligere advaret skarpt mod at samarbejde med shiamilitserne. Men der har ikke været rapporter om voldsomme overgreb fra deres side de seneste måneder, angiveligt fordi iranerne har fået kontrol over dem?
»Vi er nødt til at lave en samlet vurdering af, om der er så store fremskridt, at vi kan samarbejde med dem. Umiddelbart er jeg ikke så optimistisk. Det må også med i overvejelserne, hvad det kan betyde for Irans indflydelse i Irak. Det er kompliceret.«
–Hvorfor er det egentlig så frygteligt, at Iran får indflydelse i Irak?
»Det er sgu da et problem – for det får sunnierne til at slutte sig til Islamisk Stat. Men spørgsmålet er selvfølgelig, om Danmark kan ændre noget i forhold til det.«
– Du siger, at Danmark skal presse den irakiske regering til at inkludere sunnierne. Men hvad gør Danmark egentlig på den front?
»Regeringen siger jo, at de allerede lægger pres på Abadi. Jeg går ud fra, at regering holder møder med irakiske repræsentanter på forskellige planer og taler med dem. Men det vigtigste er jo også, hvad USA gør. Det er først og fremmest USA, der skal lægge pres på Abadi.«

