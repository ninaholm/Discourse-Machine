'Jeg skammer mig over mig selv'
For to uger siden kunne Information fortælle, at fabriksarbejdere på Mærsks ene containerfabrik i Kina tvinges til at udøve skriftlig selvkritik, hvis de begår fejl. Nu afslører ansatte, at det samme er tilfældet på endnu en kinesisk Mærsk-fabrik. Det kan koste i løn, hvis en arbejder nægter, lyder anklagen
Arbejderen på A.P. Møller-Mærsks containerfabrik
 i det østlige Kina fortæller, at det ville få kontante konsekvenser, hvis han ikke havde fulgt ordren om at skrive selvkritik.


 »Efter denne ulykke har jeg skammet mig over mig selv, og endnu vigtigere er det, at jeg føler, at jeg ikke fortjener supervisernes tillid og omsorg.«
Sådan skriver en svejser på A.P. Møller-Mærsks containerfabrik i det østlige Kina til sin mellemleder i en selvkritik, som han fik besked på at skrive af sin leder. Information er kommet i besiddelse af kladden til selvkritikken, der blev afleveret til arbejderens chef. Brøden var, at han ved et uheld havde ødelagt en stålplade, forklarer den ansatte, der ønsker at være anonym af frygt for at blive straffet.
Information kunne den 31. marts afsløre, at ansatte på Mærsks containerfabrik i det sydlige Kina kan blive tvunget til at øve skriftlig selvkritik, hvis de begår fejl. Afsløringen afstedkom hård kritik fra dansk LO, der kalder metoden for psykisk terror og opfordrer Mærsk til at tage affære.
Nu fortæller ansatte, at metoden også bliver brugt på Mærsks anden containerfabrik i i Kina, i kystbyen Qingdao, hvor koncernen producerer kølecontainere, der sendes i omløb kloden rundt.
Metalarbejderen, der havde ødelagt en stålplade, forklarer videre i sin selvkritik, at han har været ukoncentreret i sit arbejde, men at mellemledernes hjælp og råd har varmet hans hjerte. Han bønfalder dem derfor om at få en chance til.
Arbejderen fortæller, at det ville få kontante konsekvenser, hvis han ikke havde fulgt ordren om at skrive selvkritik:
»Hvis du som arbejder nægter at skrive en selvkritik, så vil du blive trukket i dine bonuspoint og dermed miste løn,« siger arbejderen, der henviser til et bonussystem, der er med til at afgøre lønforhøjelser til de ansatte.
Det bekræftes af en kollega, der har været på fabrikken i syv år og blandt andet har arbejdet som maler. Også han ønsker at være anonym.
Kun en lille fejl
Svejseren forklarer, at han senest blev tvunget til at skrive selvkritik for ganske nylig efter en fejl i svejsningen af en container.
»Det var ikke en stor fejl. Jeg afveg med omkring to millimeter, og ifølge produktionsstandarden er 3-5 millimeter tilladt. Alligevel skulle jeg skrive selvkritik,« siger han og forklarer, at hans  teamleder gav ham besked på at skrive selvkritikken.
Han forklarer, at arbejderne gennem selvkritik skal indrømme deres fejl og love, at det ikke sker igen. Det er langtfra altid, at de ansatte skal skrive selvkritik. Det er hovedsageligt, når der er begået en større fejl, eller når sektionschefen har opdaget fejlen, fortæller Mærsk- arbejderen.
Virksomhedens danske direktør, Brian Nielsen, vender sig imod metoden:
»Selvkritik som strafform er uacceptabel og imod fabrikkens regler. Dog er det kulturelt set almindeligt i Kina, at en medarbejder, som har begået en fejl, giver en undskyldning. Det sker undertiden på egen foranledning og skriftligt. En sådan undskyldning er bestemt ikke noget krav fra vores side,« siger Brian Nielsen.
»Vi ønsker blot en redegørelse fra medarbejderen for at sikre, at alle parter i en given sag bliver hørt og behandlet fair. Redegørelsen sikrer gennemsigtighed og gør det muligt at analysere de fejl, der sker, eksempelvis når det gælder sikkerhed. Derved kan vi lære af fejlene og hele tiden mindske risikoen for, at medarbejdere udsættes for farlige situationer,« beretter direktøren.
Han bekræfter, at fabrikken har et pointsystem, der belønner dygtige medarbejdere, men mener, at systemet er vanskeligt, om ikke umuligt, at misbruge for mellemledere.
Statsstøtte til fabrik
På Mærsks anden kinesiske containerfabrik, i Dongguan i det sydlige Kina, afviser ledelsen ligeledes, at selvkritik er en del af virksomhedens politik, men en række ansatte fastholder, at det finder sted. Blandt andet blev en ung migrantarbejder, ifølge flere kilder, tvunget til at skrive selvkritik ikke mindre end fem gange og samtidig udelukket fra værkstedet i januar i år.
Fabrikken i Qingdao har tidligere været i søgelyset på grund af forbud mod strejker og regler om, at ansatte ikke måtte fortælle andre, hvad de tjente. Disse personaleregler blev efterfølgende ændret. Containerfabrikken modtog støtte fra Industrialiseringsfonden for Udviklingslande (IFU) mellem 1999 og 2007 under forudsætning af, at den opfyldte en række etiske regler. Fonden er oprettet for skattemidler og hører under Udviklingsministeriet.
Ifølge flere eksperter er selvkritik som straf ikke normalt på arbejdspladser i dagens Kina. Fænomenet er især kendt fra Kulturrevolutionen, hvor udstødte ledere blev sat til at angre deres fejl.
Information er bekendt med de anonyme kilders identitet. Zhou Wei har bidraget til artiklen

