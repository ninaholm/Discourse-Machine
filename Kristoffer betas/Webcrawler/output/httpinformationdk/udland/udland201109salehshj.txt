Salehs hjemkomst kan forværre volden i Yemen
Siden en prodemokratisk opstand brød ud i februar er Yemen gledet tættere på borgerkrigens rand, og det er ifølge protestbevægelsen præcis, hvad præsidenten ønsker


 Få havde ventet at se ham i Yemen igen, men i går vendte landets omstridte præsident Ali Abdullah Saleh pludselig tilbage til hovedstaden, Sanaa, efter mere end tre måneders lægebehandling i Saudi-Arabien. Hans overraskende hjemkomst kommer få dage efter de hidtil voldsomste konfrontationer mellem prodemokratiske oppositionsbevægelser og præsidentens loyale tropper, og den kan ifølge iagttagere få volden til at blusse op til nye højder.
Saleh forlod Yemen til Saudi-Arabien i juni efter at være blevet alvorligt såret ved et attentat. Under hans fravær er landet gledet yderligere ud i kaos efter de protester, der brød ud i februar. Lige siden har demonstranter, ofte i skarer på op til flere hundredetusinde, uophørligt krævet en ende på hans 33 år lange styre.
Sanaa har jævnligt været skueplads for gade- og skudkampe mellem eliteenheden Den Republikanske Garde, der ledes af Salehs søn, på den ene side og stammefolk, som har vendt sig imod Saleh, såvel som militære enheder, der er hoppet af, på den anden.
Jubilæum på mandag
Saleh opfordrede ved hjemkosten til våbenhvile. »Vi finder ikke en løsning for mundingen af rifler og pistoler, men i dialog og i et ophør af blodsudgydelser,« citerede det yemenitiske nyhedsbureau Saba ham for at sige. Saba oplyste tillige, at Saleh agter at holde »en vigtig tale« den 26. september, som er 49-årsdagen for Yemens revolution, der væltede Hammidadin-kongedømmet.
Ikke meget tyder dog på, at gemytterne lader sig dæmpe. Siden søndag er næsten 100 mennesker blevet dræbt i nye voldseksplosioner, og natten til i går hørtes der på ny dumpe morterdrøn i Sanaa. To personer blev dræbt ved granatnedslag på Forandringspladsen, det centrale torv i Sanaa, hvor de demonstranter, der kræver Salehs afgang, i flere måneder har slået lejr, oplyste en lægelig kilde til nyhedsbureauet Associated Press. Femten mennesker blev torsdag dræbt i flere separate sammenstød.
Salehs hjemkomst blev vist på det statslige tv, der også spillede sange, som hyldede præsidenten og viste videooptagelser af hans mange offentlige optrædener i fortiden. Studieværten forsikrede, at Saleh var ved godt helbred. Regeringsembedsmænd oplyste, at han var vendt tilbage om bord på et privat fly.
Tæt på kritisk niveau
For lederne af protestbevægelsen varsler Salehs hjemkomst en ny eskalering af den allerede eksplosive situation.
»Hans hjemkomst betyder mere splittelse, mere voldsoptrapning og flere konfrontationer,« siger Abdel-Hadi al-Azizi, en protestleder, til AP. »Vi er ved at nå et kritisk niveau.«
Trods vedholdende og massivt regionalt og internationalt pres har Ali Abdullah Saleh tre gang nægtet at underskrive den mæglingsplan for velordnet magtafgivelse, som er udarbejdet af de arabiske Golf-monarkier i det såkaldte Golfsamarbejdsråd.
Ifølge dette initiativ skal Saleh overdrage alle magtbeføjelser til sin vicepræsident. Til gengæld skal det sikres, at han selv og hans familie fritages for retsforfølgelse.
Jamal Benomar, FN's Yemen-udsending advarede i går om, at den forværrede sikkerhedssituation og begge siders stejle modvilje mod at nå frem til en politisk løsning, betyder, at »truslen om en borgerkrig i fuldt udbrud er rykket nærmere.«
Men over for den arabiske nyhedskanal al-Jazeera udtaler Mahjoob Zweiri, en professor ved Qatars Universitet, at »det er usandsynligt, at Abdullah Saleh kan have begivet sig tilbage til Yemen uden en eller anden form for forudgående rådslagning med Riyadh og Washington. Det ser for mig ud til, at der er et ønske om at se en løsning, som omfatter Salehs tilstedeværelse i landet.«
Protestbevægelsen beskylder imidlertid Saleh for at forsøge på at anstifte en borgerkrig, således at han kan få anledning til at træde i karakter som nationens frelser. At Saleh er tilbage, tyder på, at afklaringen af den politiske magt skal løses med vold, siger analytiker og aktivist i bevægelsen 'Demokratisk Vækkelse', Abdul-Ghani al-Iryani, til Reuters. »De Saleh-loyale kræfter vil nu tænke, at de står i en stærkere position, og deres kompromisvilje svækkes. Med præsidentens hjemkomst er den politiske proces død.«

