Ngo: Så sig dog nej til finansskat
Indrøm nu, at I ikke kan blive enige om en europæisk skat på finansielle transaktioner, så dem, der vil, kan arbejde videre. Det vil være det mest positive resultat, EU’s finansministre kan nå frem til på deres møde i dag, mener udviklingsorganisationen Ibis


 Når EU’s finansministre i dag mødes, er skat på finansielle transaktioner øverst på dagsordnen. Men det bliver næppe til det store gennembrud, da Storbritannien stadig stejler, og formandslandet Danmark er mere end almindeligt forbeholden.
»Vi er kommet dertil, at det bedste scenarium faktisk ville være en negativ beslutning; at man fik gjort helt klart, at man aldrig når til enighed, så de lande, der ønsker en sådan skat, faktisk kan rykke videre i et forstærket samarbejde,« siger Lars Koch, politikmedarbejder i udviklingsorganisationen Ibis.
Og der er grundlag for et sådant forstærket samarbejde. Den 7. februar modtog økonomi- og indenrigsminister Margrethe Vestager (R) et brev, underskrevet af ni lande, der opfordrede til at sætte turbo på processen. Som der står: »For at komme frem til en hurtig afgørelse om dette politisk og økonomisk følsomme emne, sådan som vores befolkninger forventer, ville vi hilse både en hurtig analyse- og forhandlingsproces velkommen.«
Bloker ikke
For mens der i en kort periode var udsigt til, at Storbritannien ville bløde op i forhold til at få indført en skat – som de faktisk allerede selv har – står det nu klart, at det ikke vil ske.
Lars Koch håber nu, at Danmark som formandsland vil være med til en sådan hurtig afklaring:
»Men vigtigst af alt, at Danmark lader være med at blokere. Det er absurd, at en socialdemokratisk ledet dansk regering stemmer for en borgerlig finanspagt, men afviser et af de elementer, der faktisk kunne trække den i en mere rød retning. Men i det mindste skal vi ikke blokere for, at de andre lande indfører den.«

