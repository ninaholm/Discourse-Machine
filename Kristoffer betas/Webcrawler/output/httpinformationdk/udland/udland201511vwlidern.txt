VW lider under ny skandale
VW’s benzinbiler er også blevet manipuleret, så de ud over de farlige partikler, også udleder mere CO2 end tilladt. Samtidig siger den tyske regering, at de vil kæmpe for, at biler underlægges strengere miljøregler, men reelt blokerer landet for skrappere EU-miljøregler
Sven Stein, præsentations-chef og vicedirektør for Volkswagen Group Japan, bukker ydmygt ved en pressefremvisning af en ny model, for at undskylde for VW-koncernens fejlagtige oplysninger om bilernes forureningsgrad. Det skete ved Tokyo Motor-messen.


 Den tyske Volkswagen-koncern har ikke kun manipuleret med dieselbilers software, der har givet forskønnede tal på 11 millioner dieseldrevne biler, men også VW’s benzinbiler er nu ramt af snyderiet, hvad angår udledning af CO2. Det hænger især sammen med, at bilernes benzinforbrug har været væsentligt højere end angivet – de kører ikke så langt på literen som oplyst – og dermed er CO2-udledningerne også tilsvarende højere, hvilket VW-koncernen nu også selv indrømmer.
Det giver skandalen en ny dimension, at omkring 800.000 biler af mærkerne Polo, Golf og Passat med benzinmotorer også har været manipuleret, men også hos VW-datterselskaberne Audi, Skoda og Seat er tallene blevet manipuleret, fordi den samlede koncern deler VW-teknik mærkerne imellem.
I USA har Volkswagen lovet, at de knap 500.000 solgte dieselbiler gennem nye filtre og rensemekanismer vil komme til at overholde regler, der i princippet er dobbelt så strenge som i Europa.
Det har fået Deutsche Umwelthilfe til at forberede en retssag, der i princippet vil kræve, at VW skal trække alle de miljømæssigt ulovlige biler tilbage, hvis ikke VW kommer til at overholde de tyske regler på området.
»Vi forlanger, at VW skal gøre det samme i Europa, som de lover at gøre i USA, hvor de skal leve op til strengere regler. Det er det mindste, de kan gøre nu, ellers mener vi, at VW-ejerne ikke længere skal kunne køre rundt med de ulovlige biler. Det er også i bilejernes interesse, idet bilerne er mindre værd, fordi de sviner mere og kører længere på literen, end hvad de er blevet lovet.«
VW-skandalen er igen drevet frem gennem heftige beskyldninger fra de amerikanske miljømyndigheder EPA, der mener, at VW-koncernen har manipuleret flere af koncernens biler i USA end først indrømmet. EPA peger især på de dyre biler blandt mærkerne Audi, Porche og VW, og taler om »entydige indicier« på, at bilerne forurener op til ni gange over de tilladte værdier.
Den amerikanske kongres har derfor bedt om mere dokumentation fra VW, der frivilligt har trukket biler af modellen Porsche Cayenne ud af det amerikanske marked, men i øvrigt afviser en række af de nye beskyldninger.
Enormt myndighedssvigt
De seneste afsløringer vil komme til at koste VW-koncernen yderligere mindst 15 milliarder kroner, hvilket igen forhøjer en i forvejen enorm regning, der kan lande på 100 til 200 milliarder kroner, alt afhængig af størrelsen af erstatningskrav fra myndigheder, forbrugere, forhandlere og aktionærer, der lige nu er under forberedelse.
Derfor har VW lagt penge til side, hvilket alene i det seneste kvartal har givet et underskud på omkring 26 milliarder kroner. I Tyskland får man dog det ekstra problem, at de tyske bilskatter er knyttet til CO2-udledning. Jo lavere CO2, jo færre skatter. Dermed kan VW blive tvunget til også at efterbetale de manglende skatter.
Men det er langtfra kun VW-koncernen, der har svigtet, for der er også stærke indicier på, at bilmærker som BMW og Mercedes har manipuleret, fordi også disse producenter har sendt biler på markedet, der ikke overholder reglerne.
Men den skyldige er i udpræget grad myndighederne selv, der har tilladt, at forureningen sker. Det mener man hos den tyske miljøorganisation Deutsche Umwelthilfe. Her siger lederen Jürgen Resch, at myndighederne selv har været med til at opbygge en Potemkin-kulisse, hvor overskridelserne hen over årene kun er taget til:
»Ser man 15 år tilbage, lå overskridelserne på 50 procent af det tilladte, men i takt med at lovene er strammet til, ligger overskridelserne nu på 710 procent af det tilladte. Selv om man ved, at udledningerne på EU-plan er medansvarlig for 400.000 for tidlige dødsfald.«
Ifølge Jürgen Resch foretager myndighederne ikke selvstændige test, der kan påvise de enorme forskelle, der er mellem de typisk gode laboratorieresultater og de altovervejende dårlige resultater ved kørsel på vejene.
»Indtil for seks uger siden var holdningen hos de ansvarlige myndigheder, at det er i orden hvis bilerne overholder reglerne i laboratorierne, mens man har kigget den anden vej, hvis der i virkeligheden har været overskridelser. Når de tyske myndigheder ikke laver egne kontroller, så har man heller ikke mulighed for at afsløre manipulationerne.«
Også Oliver Krischer, der er transportpolitisk ordfører hos De Grønne, tilslutter sig kritikken.
»Bilproducenterne får bare stemplet deres egne testresultater som godkendte. Derfor er staten på dette felt reelt afskaffet. Vi skal i det mindste forsøge at beskytte producenterne mod dem selv, for vi har at gøre med en branche, der ikke formår at gennemføre en ordentlig selvjustits,« siger han til Deutschlandradio.
Tyskland mod strengere regler
Hos Deutsche Umwelthilfe undrer de sig over, at VW og den samlede tyske bilindustri direkte modarbejder strengere miljøregler og ønsker at forureningen skal kunne fortsætte.
»De tyske bilproducenter driver et intenst lobbyarbejde for at få lov til fortsat at producere forurenende biler.«
EU-Kommissionen har i et stykke tid arbejdet på at lave strengere regler. Ved et kompromis opnået i sidste uge, modsatte netop Tyskland sig, ifølge Jürgen Resch efter kraftigt pres fra sammenslutningen af tyske bilproducenter.
»Det endte med, at brancheforeningen fik Tyskland til at blokere for en ellers enig EU-Kommission, trods det at den tyske miljøminister sagde, at hun ønskede sig strengere regler. Det betyder i praksis, at bilerne i hele EU over de næste seks år fortsat må forurene dobbelt så meget, som man egentlig har lovgivet om. I sammenligning med USA, må man i EU forurene fire gange mere. Det sker takket været en meget stærk tysk lobbyorganisation.«
Jürgen Resch peger på, at de dyrere biler fra tyske producenter som Mercedes og BMW overholder reglerne i USA, fordi de er udstyret med bedre filtre, som koster mere, men ikke alverden.
»Vi taler om merudgifter på maksimalt få tusind kroner med teknik der allerede er opfundet, derfor er det et nederlag for forbrugerne, at Tyskland ikke vil gå foran med strengere regler, som man ellers har lovet befolkningen.«
Trafikminister Alexander Dobrindt (CSU) har nedsat en undersøgelseskommission og han har været i USA for at tale med de amerikanske myndigheder om. For Oliver Krischer fra De Grønne ligner det mest spil for galleriet.
»Vi ved ikke, hvad han har talt med USA om. Vi ved heller ikke, hvilket opdrag som undersøgelseskommissionen egentlig har. Vi har heller ikke hørt om nogen som helst konkrete forslag til, hvilke strukturelle ændringer som myndighederne vil foretage over for bilproducenterne. Det taler for sig selv,« lyder det fra det tyske medlem af Forbundsdagen.

