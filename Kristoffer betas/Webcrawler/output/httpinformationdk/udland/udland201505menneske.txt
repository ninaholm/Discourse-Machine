Menneske version 2.0
Også i Danmark vækker de kinesiske forsøg med genmodifikation af menneskefostre bekymring for, at forskningen kan føre til genetisk hygiejne, som vi ikke kender konsekvenserne af. Det kalder på politisk debat også internationalt, mener politiker og genforsker 


 I Danmark er det forbudt at genmanipulere menneskelige kønsceller ligesom i de fleste andre vesteuropæiske lande. Årsagen er, at gensplejsning af fostre, som kineserne i øjeblikket arbejder med, også vil ændre på fremtidige generationer, uden at vi kender konsekvenserne. Men de igangværende kinesiske forsøg sætter spørgsmålstegn ved vores etiske grænser. Vil vi kunne sige nej til den kontroversielle forskning, hvis den om få år viser sig at kunne kurere alvorlige kroniske sygdomme, lyder spørgsmålet.
Lektor Jacob Giehm Mikkelsen, der forsker i genterapi på Aarhus Universitet, forklarer, at den vestlige kritik og modstand mod de kinesiske forsøg handler om, at genetiske ændringer på fostre også ændrer på de børn og børnebørn, det menneske sætter i verden.
»Du indfører en ændring for evigt, og det er uforudsigeligt, hvad den ændring vil betyde for udviklingen af det barn og de kommende generationer,« siger Jacob Giehm Mikkelsen.
Og de kinesiske forsøg på at reparere en genfejl, der fører til en dødelig blodsygdom, har da også ført til andre ’uventede mutationer.’
Mens de kinesiske forskere betragter forskningen som naturlig i forhold til at kurere alvorlige sygdomme, vil de færreste forskere i den vestlige verden røre ved den type forskning, mener Jacob Giehm Mikkelsen:
»Hvis du begynder at ændre på fejl i arvemassen, er der åbnet for en form for genetisk hygiejne, som måske nok først er fokuseret på at kurere sygdomme, men som også på lang sigt kunne ændre andre træk, som vi ønsker hos vores børn.«
Der er penge i det
Når forskningen alligevel finder sted i Kina, skyldes det ifølge den danske genforsker, at teknologien bag, CRISPR/Cas9, efterhånden er så udbredt, at genforskere i de fleste lande vil kunne lave denne type eksperimenter med det menneskelige dna. Desuden er der benhård konkurrence om opmærksomhed blandt de mange kinesiske forskere, og så kan der være store penge i den type forskning. Men det er en glidebane, mener Jacob Giehm Mikkelsen:
»Hvis vi begynder at pille ved den måde, vi genetisk har tilpasset os gennem årtusinder, og tjene penge på den slags, har det helt uoverskuelige konsekvenser, fordi vi går ind og ændrer på, hvad vi grundlæggende består af, uden at vide, hvilke konsekvenser det har at fjerne en genfejl om tre generationer. Derfor er det et meget voldsomt skridt at tage at åbne for den type forskning,« siger Jacob Giehm Mikkelsen.
Det eneste positive ved de kinesiske forsøg er for ham at se, at de etiske spørgsmål kan føre til en større politisk diskussion også på internationalt plan.
Medlem af Etisk Råd Mickey Gjerris mener ikke, at man fra Vestens side kan gøre det store for at forhindre kineserne i at forske i genmanipulation af fostre.
»Det, vi kan, er at vælge, om vi vil forske på samme måde og håbe på, at resultaterne måske  kan bruges til at gøre livet bedre. Men spørgsmålet er, hvad vi vil gøre, hvis kineserne en dag står med en eller anden form for behandling af en alvorlig sygdom. Vil vi så sige nej?« lyder spørgsmålet fra Mickey Gjerris, der også er lektor i bioetik på Københavns Universitet.
Forældre vil gå langt
Formand for Folketingets Sundhedsudvalg Karen Klint (S) er enig i, at vi kun selv kan påtage os ansvaret for at sige nej til den type forskning i Danmark eller til at sende danske borgere i behandling i Kina med henblik på at få ændret deres kommende barns dna.
»Jeg tror desværre, fremtidens forældre vil gå langt i ønsket om det perfekte og raske barn. Derfor skal vi politisk turde drøfte disse scenarier nu – både politisk, økonomisk og etisk. Det nytter ikke, at vi overlader det til forskerne, medicinalindustrien og andre,« siger Karen Klint, der forudser en årelang debat – forhåbentlig også på internationalt plan:
»Argumentet for den type forskning er, at hvis ingen forsker i det, får vi heller ikke afprøvet tvivlen. Det taler for en global enighed om, hvor langt man må gå med eksperimenterne med kunstigt at skabe levedygtige fostre med modificerede arveanlæg. Det kunne være et FN-anliggende, men det vil næppe hindre nogle lande i at tillade en sådan forskning.«
Mickey Gjerris mener dog, at debatten lægger op til større spørgsmål, da mennesker jo er skabt af lige dele arv og miljø:
»Hvis vi anser teknologien, der kan føre til menneske version 2.0, som etisk og socialt forkert, hvorfor er det så mere forkert, når det handler om biologi end om miljø. Der er jo ingen kritik af, at jeg gennem valg af bopæl i et velstillet område og privatskole til mine børn er med til at opretholde en social skævhed.«

