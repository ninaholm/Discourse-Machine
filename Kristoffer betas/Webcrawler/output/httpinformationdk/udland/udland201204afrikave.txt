Afrika er verdens kommende forbrugsmekka
Forbrug, vækst og fremgang: Historien om Afrika skal snart skrives om, vurderer Verdensbanken, der fremhæver en voksende middelklasse som vigtigste faktor for vækst


 »Afrikanerne har fået penge,« siger Alec Davis, direktør i Davis & Shirtliff, der sælger vandpumper og generatorer til et voksende marked i Østafrika. Og han er godt tilfreds.
»I dag har alle råd til varer, der tidligere kun var forbeholdt en meget lille gruppe,« siger direktøren, der mener, at Afrika aldrig har udviklet sig hurtigere end nu.
At der er noget om snakken, bekræftes af tal fra Verdensbanken. Samlet voksende kontinentets samlede BNP med 4,9 procent om året fra 2000 til 2008, og i dag er seks af verdens ti hurtigst voksende økonomier placeret på det afrikanske kontinent. Og trods fortsat krise i Europa og USA er de gode år, ifølge Den Internationale Valutafond, ikke ovre. Valutafonden forudser, at Afrikas samlede BNP vil stige med seks procent i 2012 og 2013, hvilket er nogenlunde samme niveau som Asien.
»Afrika kan stå på tærsklen til et økonomisk take-off i samme skala, som vi så det i Kina for 30 år siden og Indien for 20 år siden,« vurderer Verdensbanken.
Middelklasse trækker op
Selv om stigende råstofpriser – særligt på olie – er en del af forklaringen på den afrikanske vækst, er det kun 32 procent af den afrikanske vækststigning fra 2002-2007, der kommer fra råstoffer. De resterende godt to tredjedele tjenes i landbrug, turisme, kommunikation, transport, handel og service.
Blandt andet derfor konkluderer det internationale konsulentfirma, McKinsey, at de fleste afrikanske lande i dag er mere robuste over for udsving i råstofpriserne end tidligere.
»Forbruget i Afrika vokser to-tre gange så hurtigt som i OECD-landene, og afkastet for udenlandske investeringer er højere i Afrika end i nogen anden region i udvikling. Globale forretningsledere og investeringsselskaber har ikke råd til at ignorere dette, og en strategi for Afrika bør derfor være en del af deres langsigtede planlægning,« lyder opfordringen fra McKinsey, der særligt peger på den hastigt voksende afrikanske middelklasse som afgørende for det afrikanske kontinents »stærke forudsætninger for langsigtet vækst.«
Det samme gør den Afrikanske Udviklingsbank, der i sin seneste befolkningsanalyse fra 2010 opgør den samlede afrikanske middelklasse til 313 mio. mennesker eller 34 procent af kontinentets befolkning. Ifølge bankens tal udgjorde Afrikas middelklasse blot 27 procent eller 196 mio. mennesker i 2000, og en fremskrivning viser, at frem mod 2015 vil den afrikanske middelklasse vokse med yderligere 200 mio. personer. På længere sigt er billedet det samme: Frem mod 2060 vil halvdelen af klodens samlede befolkningstilvækst finde sted på det afrikanske kontinent, og til den tid forudser den Afrikanske Udviklingsbank, at der vil være mindst 1,1 mia. købedygtige afrikanere defineret som middelklasse. 
Ny livsstil og sygdomme
At Afrika vokser ses ikke kun på økonomien og en hastigt forbrugende middelklasse. Med øget vækst følger også en række nye livsstilssygdomme, særligt diabetes, der sammen med andre sygdomme relateret til overvægt udgør en af kontinentets nye store udfordringer.
Ifølge Verdenssundhedsorganisationen, WHO, er Afrika sammen med Mellemøsten og Latinamerika, de regioner, der vil have den kraftigste vækst i antallet af diabetikere, og organisationen vurderer, at antallet af dem vil stige med 80 procent frem mod 2025.  
Som Kenyas premierminister, Raila Odinga, der selv er diabetiker, siger: 
»For ganske få år siden troede vi, at det var sygdomme forbeholdt de rige i Vesten. Men med vestlige standarder for forbrug følger vestlige standarder for forbrugssygdomme.«
 
 
Udenrigsministeriet har ydet støtte til Informations rejse til Afrika

