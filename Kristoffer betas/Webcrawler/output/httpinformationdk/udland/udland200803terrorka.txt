Terror kaster skygge over nyt parlament
Med mindre end en uge til at Pakistans nye parlament mødes, ramte to selvmordsbomber landets næststørste by, Lahore, og dræbte mindst 26


 Den lyse udsigt til en ny pakistansk regering blev tirsdag indhyllet i terrorens skygge, da to selvmordsbombere i landets næststørste by, Lahore, tog mindst 26 mennesker med sig i døden. Mindst 175 blev yderlige såret. 
Angrebene kom samme dag, som præsident Pervez Musharraf offentliggjorde, at han den 17. marts indkalder Pakistans nyvalgte parlament til konstituerende møde. 
Musharrafs udmelding kommer efter parlamentsvalget den 18. februar blev vundet af Musharrafs modstandere fra oppositionen. De to sejrende partier, den myrdede Benazir Bhuttos Pakistans Folkeparti og Nawaz Sharifs Pakistans Muslimske Liga, underskrev søndag en fælles koalitionsaftale, som skal danne rammen om en ny regering for Pakistans 160 millioner indbyggere. 
Opgaven med at få bugt med terroren i Pakistan ser svær ud for den nye regering, efter Pakistan på det seneste er ramt af flere islamistiske selvmordsbombeangreb, der siden årsskiftet har dræbt mere end 500 mennesker. 
Tirsdagens to selvmordsbombere blev detoneret i to biler midt i Lahores morgentrafik. Den ene bombe var rettet mod det føderale efterforskningsagentur FIA's kontorer i Lahores centrum, hvor mindst 22 mennesker blev dræbt. Kontorbygningen husede også en amerikanskuddannet efterretningsgruppe, som skal bekæmpe terrorisme, og som ifølge sikkerhedskilder nok var mål for angrebet.
- Det er det værste angreb, jeg nogensinde har set, sagde den lokale politichef, Malik Mohammad Iqbal,
Den anden bombe blev udløst et kvarter senere i et velhavende boligkvarter ved et reklamebureau. Her blev fire dræbt, deriblandt to børn. 
Angrebene kommer en uge efter, at to selvmordsbombemænd sprængte sig selv i luften ved Lahores flådeakademi og rev mindst fem personer med sig i døden.
En talsmand for partiet Pakistans Muslimske Liga fordømte angrebene, men kritiserede præsident Musharraf for at være skyld i uroen.
- Han har beordret tilfældige aktioner i klanområderne, som har åbnet nye sår i det pakistanske samfund, sagde Ashan Iqbal.
Selv fordømte Musharraf, der i 1999 tog magten ved et kup, angrebene og lovede at slå tilbage mod terroristerne. 
Ingen har endnu taget ansvaret for bomberne, men alt tyder på, at det igen er grene af al-Qaeda, der står bag. Pakistan kæmper med islamiske oprørere i områderne omkring landets grænse til Afghanistan.
