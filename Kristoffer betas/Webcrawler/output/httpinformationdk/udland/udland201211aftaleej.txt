Aftale eller ej – EU’s svageste vil betale prisen
Nyt EU-budgetudkast fjerner milliarder af euro fra infrastrukturprojekter i de fattigste regioner, alt imens samme regioners befolkninger demonstrerer imod flere nedskæringer derhjemme. Men manglen på en aftale kan fjerne al hjælp
To demonstrerende mænd på gaden i Barcelona ved gårsdagens protester, der var en del af den paneuropæiske generalstrejke i de lande, hvor krisen virkelig bider ind til benet på grudn af nedskæringer.


 Alt imens millioner af europæere i kriseramte især sydeuropæiske økonomier i går gik i gaderne i protest imod nedskæringer og skattestigninger, blev endnu et udkast til EU’s 2014-2020-budget sendt i omløb forud for forhandlinger i næste uge. Et udkast, der næppe vil opmuntre de demonstrerende.
Udkastet er et forsøg på at opnå et kompromis mellem de lande, der ønsker nedskæringer i forhold til EU-Kommissionens oprindelige forslag, og dem, der mener, at der er brug for ekstra penge for at sætte gang i væksten. Det nye udspil barberer yderligere 27 mia. euro af budgettet oven i de godt 50 mia. euro (375 mia. kr.), som det cypriotiske formandskab har foreslået at reducere budgettet med.
Men det er de områder, hvor øksen falder, der især vil bekymre de nye EU-medlemmer. Mens landbrugsordningen foreslås beskåret med 15 mia. euro, vil de største nedskæringer ske i EU’s strukturfonde – bl.a. brugt til infrastrukturprojekter i mindre udviklede regioner. Hele 17 ud af de 27 mia. euro falder her.
Holdningerne
Forslaget vil næppe falde i god jord hos koalitionen af 16 syd- og østeuropæiske lande, som allerede har afvist formandskabets foreslåede besparelser på 50 mia. euro. Gruppen mener, at nedskæringer vil skade Unionens udsigt til at vende tilbage til vækst. I et forsøg på at finde allierede imod Storbritanniens forslag om en fastfrysning af det kommende syvårsbudget på 2011-niveau har gruppen produceret statistik, der viser, hvordan penge investeret i de fattigste lande ofte flyder tilbage til leverandører i Østrig, Tyskland og andre lande, der bidrager mere til EU, end de får igen.
Disse lande – heriblandt Danmark, Storbritannien, Sverige og Holland – kræver reduktioner i Kommissionens forslag på op mod 200 mia. euro og vil næppe lade sig overbevise. Sverige har allerede afvist det nye udkast med kommentaren, at det er et skridt i den rigtige retning, men slet ikke nok. Svenskerne kræver endnu større nedskæringer af landbrugsstøtten for at frigive midler til bl.a. forskning, klima, udenrigspolitik og vækstfremmende initiativer.
Som om et kompromis mellem disse to positioner ikke er udfordrende nok, er der slagsmålene mellem de største bidragyderne om bevarelsen af deres rabatter – Sveriges skæres ifølge det nye udkast med syv procent, Østrig mister sin helt, mens Tysklands, Storbritanniens og Hollands stiger med mellem 10 og 15 procent (endnu ingen detaljer om en mulig dansk rabat).
For at komplicere forhandlingerne yderligere har ikke færre end fire lande – inklusive Danmark – truet med at nedlægge veto, hvis de ikke får deres vilje.
Alle taber
Det seneste forslag tyder dog på, at der stadig er en smule kampvilje tilbage i Bruxelles, på trods af at forhandlingerne om 2013-budgettet netop er brudt sammen. Det er de, fordi regeringerne har nægtet at punge ud med knap ni mia. euro ekstra for overforbrug i den sidste regnskabsperiode, hvilket har fået europaparlamentarikerne til at boykotte forhandlingerne.
At parterne tilsyneladende ikke kan blive enige om næste års budget lover ikke godt for forhandlingerne om det langsigtede budget.
Det i forvejen svært at se, hvordan der skulle kunne opnås et kompromis, når nogle parter har som udgangspunkt, at de ikke vil give sig en millimeter. Især den britiske position er svær at arbejde med, fordi premierminister David Camerons position – den mest uforsonlige af de 27 landes holdninger – er mildere end den, der indtages af et flertal i parlamentet i Westminister, der efterfølgende skal godkende aftalen. Et flertal af Labour og konservative EU-kritikere kræver reelle nedskæringer.
Ingen får det, de kræver
Flere og flere iagttagere og medspillere i forhandlingerne har da også erkendt, at det nu er tvivlsomt, at landene vil formå at indgå en aftale i næste uge. Flere tvivler tilmed på, at mere tid vil opbløde landenes positioner.
Ironisk nok betyder det, at alle taber, og ingen får det, de kræver.
Hvis ikke der opnås en aftale, vil budgettet for 2014 automatisk blive fastsat efter 2013-budgettet – plus inflation. Det betyder næsten 25 mia. euro mere end det 2011-niveau, Cameron har krævet ifølge Financial Times. Avisen påpeger også, at rabatter for Tyskland, Holland, Sverige og Østrig vil stoppe.
Mere alvorligt er det imidlertid, at hundredvis af udviklingsprogrammer vil miste deres juridiske grundlag og derfor vil blive stoppet.
Tilmed risikerer et bittert sammenbrud i næste uge at forgifte atmosfæren forud for det vigtige topmøde i december, der sigter mod at finde enighed om en plan for yderligere økonomisk og politisk integration i eurozonen – inklusive vedtagelse af de næste skridt i planerne om en bankunion.
Aftale eller ej – Europas svageste vil blive ramt. Men et sammenbrud i forhandlingerne i næste uge – med mulige konsekvenser for topmødet i december – vil gøre vejen mod økonomisk genrejsning i Europa endnu sværere. Og hårdere for de mange mennesker, der i går strejkede for at fortælle deres regeringer, at de har fået nok af smalhals.

