USA satser på Cubas private sektor
Under statsbesøget i dag og i morgen vil USA’s præsident fremhæve det private initiativs fordele i håb om at modvirke kommunistpartiets kontrol over cubansk økonomi. Men den strategi vil slå fejl, mener partitro cubanske journalister
En cykeltaxa er pyntet med flag i anledning af Obamas besøg i Cuba i dag og i morgen. I baggrunden ses Capitolio, det cubanske parlament i Havana. Store huller i asfalten og gadelamperne er blevet malet og repareret på rekordtid forud for besøget.


 Indtil en uge før præsident Barack Obamas ankomst i den cubanske hovedstad i går eftermiddag måtte fodgængere bogstaveligt talt hoppe over de dybe huller i den gamle og udslidte asfalt omkring parlamentsbygningen, el Capitolio, og den nyligt totalrenoverede teaterbygning Gran Teatro.
Men i løbet af nogle få dage fik myndighederne udrettet lidt af et mirakel i centrum. Torsdag vågnede Havanas indbyggere op til en flot nybelagt Paseo Martí – en bred allé, ad hvilken USA’s præsident vil køre til Gran Teatro tirsdag morgen for at holde en tv-transmitteret tale til den cubanske nation.
»I 10 år har vi måttet gå og køre udenom alle forhindringerne. Nu viser det sig, at staten kan reparere det hele i løbet af et par dage. Hvorfor er det ikke blevet gjort noget før?« siger José Daniel, én af Havanas mange cykeltaxichauffører, der kører turister rundt i byens historiske kvarter.
Strandpromenaden Malecón har også fået et ansigtsløft. Og det nationale baseballstadion, hvor Obama og Cubas præsident, Raúl Castro, tirsdag vil overvære en kamp mellem Cubas landshold og den amerikanske klub Tampa Bay Rays, er blevet flot sat i stand.
»Det er utroligt. I alle andre lande ville det have taget et år. Her tog det en måned,« siger baseballfan José Luis, indehaver af en ramponeret sovjetisk-fabrikeret Lada, han bruger til at køre taxa med.
