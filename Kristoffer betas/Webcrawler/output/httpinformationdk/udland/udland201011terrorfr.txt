Terrorfrygt lukker tysk rigsdag
Den tyske befolkning har vænnet sig til terror-advarsler og forhøjet sikkerhedsniveau. Men hvis terrorister får held med at gennemføre et angreb, bør man frygte for de indenrigspolitiske konsekvenser, siger ekspert i tysk politik


 BERLIN - Tyskland er i stigende grad havnet i den internationale terrorismes sigtekorn. I byen Aachen arresterede politiet i går eftermiddag en mand, der mistænkes for at have planlagt terror sammen med ni andre anholdte i Holland og Belgien.
Episoden er blot den seneste i en række af terrorrelaterede forskrækkelser i Tyskland. For en måneds tid siden blev tyske islamister dræbt under et droneangreb i træningslejre i Waziristan. Ifølge officielle efterretninger var de dræbte i færd med at planlægge et angreb på tysk jord. Senest har sikkerhedmyndigheder lukket den tyske rigsdag for besøgende efter advarsler fra indenrigsminister Thomas de Maiziére (CDU) om et forestående angreb planlagt af islamistiske terrorister, der angiveligt skulle være trænet i Pakistan og Afghanistan.
Ifølge forskellige kilder drejer det sig om angrebsplaner, der retter sig mod et såkaldt 'blødt mål' med store menneskemængder. Ifølge ugemagasinet Der Spiegel har terrorister planlagt bevæbnet angreb på rigsdagen i stil med terrorangrebet, der fandt sted i Mumbai for næsten præcis to år siden.
Under alle omstændigheder vidner den aktuelle sikkerhedssituation om et kompliceret spil mellem politikere, medier og befolkning.
»Problemet med advars-lerne om et angreb på rigsdagen er, at de stammer fra medierne, fra Spiegel,« siger Albrecht von Lucke, der er redaktør på tidsskriftet Blätter für deutsche und internationale Politik. Han understreger samtidig, at »indenrigsministeren selv har meddelt, at der ikke gives nogle konkrete henvisninger til rigsdagen«.
Visse politiske kommentatorer har hævdet, at advars-lerne er for vage, og at de ligner et politisk forsøg på at styrke ministerens konservative profil. Men den analyse afvises af von Lucke, der i stedet hæfter sig ved det vanskelige i indenrigsministerens situtation: »Indenrigsministeren har et uhyrligt dilemma. Hvis han på trods af konkrete oplysninger undlader at advare, og der sker noget efterfølgende, vil han straks blive bebrejdet for at tilbageholde informationer. Hvis der ikke sker noget, kan han efterfølgende bebrejdes for at føre skræmmekampagner med sin advarsel.«
Fare for xenofobi
Uanset om der er tale om konkret udpegede mål, er det ved at gå op for tyskerne, at de er mål for den internationale terrorisme. Men det øgende trusselsniveau synes alligevel ikke at påvirke befolkningen. Godt nok har man haft hjemmedyrkede terrorister som Sauerland-gruppen, men de er blevet pågrebet, før de kunne udrette skade. I modsætning til London, Madrid og New York City har de tyske storbyer således været forskånet for angreb, og det medvirker til, at befolkningen bevarer fatningen på trods af det forøgede trusselsniveau.
»Tyskland har været heldig. Så længe der ikke sker noget, vil befolkningen omgås trusselsniveauet på en afslappet måde,« siger Albrecht von Lucke, men advarer samtidig om, at der kan være tale om en stakket frist med uoverskuelige politiske konsekvenser: »I det øjeblik en terrorist slår til mod et tilfældigt mål, eksempelvis et passagertog, vil situationen være ganske anderledes.«
Ifølge den politiske redaktør er der en risiko for, at et konkret terrorangreb vil vende befolkningens stemning mod indvandringerne. Massemedierne, forklarer von Lucke, som eksempelvis tabloidavisen BILD, er underlagt en fristelse til at køre kampagnejournalistik, der sammenkobler frygten for terror med xenofobiske budskaber.
»Den egentlige fare er,  at de to diskurser i fremtiden kan løbe sammen. Hvis medierne puster til forestillingen om, at terroristerne findes midt iblandt os, er jeg  bekymret for, at de to kan  antænde hinanden gensidigt.«


