Diplomatiet humper mens den militære løsning rykker nærmere
Dansk-svensk lægeklinik blev i går jævnet med jorden under de fortsatte kampe. Hamas-ledelsen hævdes at gemme sig under hospitaler
Der er gang i bombeturismen på højdedragene langs den nordlige grænse til Gaza. Her blæser en ultraortodoks jøde i sin shofar, mens røgen stiger op fra Gaza.


 JERUSALEM - Hver dag har nye meldinger fra det presse-mørklagte Gaza om det, den israelske premierminister Ehud Olmert på søndagens regeringsmøde beskrev som "den imponerende militære indsats i Gaza-striben med henblik på at ændre sikkerhedssituationen". 
I går blev en dansk-svensk lægeklinik var "helt sønderbombet" af et israelsk missil. Ingen kom noget til, da luftvåbnet på forhånd havde advaret staben. Ifølge den svenske kirke, der sammen med Folkekirkens Nødhjælp driver klinikken, "kunne israelerne ikke være i tvivl om, at der var tale om en lægeklinik". Christer Åkeson, den svenske kirkes udenrigschef, var "rystet", da han sagde: 
"Det er en humanitær katastrofe. De går efter bygninger, som de ved er til for at hjælpe sårede."
Det er den asymmetriske krigs natur, at hvor der handles, spildes der. Om det er tilfældet her vides ikke, men militære efterretningsfolk briefede i går regeringen om, at Hamas' ledelse har søgt tilflugt i hospitaler og internationale missioner. En avis har skrevet, at Hamas-lederne opholder sig i en bunker Gazas Shafi-hospital, men det er ikke bekræftet. Selv om krigen er begrænset til den smalle landstribe, der også i går blev bombet systematisk, og hvor Hamas sendte en snes raketter mod Israel, påvirker den i stigende grad den normalitet, der efter år med selvmordsbomber og attentater er vendt tilbage til Jerusalem. 
For eksempel gik det rigtigt godt for indehaveren af en barrestaurant i den jødiske del af Jerusalem, efter at hun er blevet oplistet i Lonely Planet og diverse andre guidebøger. 
"Men den dag, Gaza blev angrebet, forsvandt turisterne. Det var som om de aldrig havde været her," siger hun med en håndbevægelse mod tomme ternede duge. "Og de lokale går heller ikke meget ud i den bedrøvede stemning, der hersker i disse dage."
Bombeturisme
Derimod er der gang i bombeturismen på højdedragene langs den nordlige grænse til Gaza. Israelerne kører ud for at høre og se nedslagene fra de luftangreb, der fortsatte i går, og som ifølge den israelske regering vil blive ved så længe diplomaterne ikke kan komme op med en 'holdbar' løsning. I går blev nye mobiliserede reservister sendt til Gaza, og den israelske generalmajor Yoar Galant, erklærede, at denne offensiv er "den ene gang i en generation vi har mulighed for at slå til mod Hamas". Vedvarende forlydender om, at operationen nærmer sig sin afslutning kunne tyde på, at militæret er optimistisk omkring en snarlig 'komplet løsning' på det militære opgør. 
Restauratøren har som de fleste israelere købt sin regerings begrundelse om angrebets berettigelse, om at "nok er nok efter otte års raketter ind på israelsk område", men hun er utilpas ved "det meget voldsomme svar".
Men bortset fra et fåtal kommentatorer, der skriver kritisk, er det kun de arabiske taxichauffører, der udtrykker vrede over det, de kalder "slagteriet i Gaza". Den offentlige mening er enig med regeringen, der til gengæld i stigende grad synes at være uenig med sig selv om, hvor konfliktens næste skridt skal føre hen: Ind i det tætbefolkede Gaza City med risiko for 20 dræbte soldater pr. dag, eller tilbage til stillinger ved den nordlige Gaza-grænse.
Stilstanden uholdbar
"Lige nu er der indtrådt en stilstand, som ikke kan vare ved," siger Jonathan Spyer, en militæranalytiker fra den israelske tænketank 'Gloria'. "Land-operationen er standset i Gaza bys udkanter, men hvis situationen ikke skal udvikle sig til stillingskrig på lavt blus, som vil være til fordel for Hamas, må der tages en beslutning om enten at indlede 'tredje fase' som medfører kampe i boligkvarterer med store civile tab, eller trække styrkerne tilbage. Det værste, der kan overgå en hær er, at den forsumper på halvvejen."
Spyers egen fornemmelse er, at det ender med en tilbagetrækning senest i slutningen af denne uge - "men jeg kan ikke vide det, for der er ingen officielle indikationer af, om der er truffet en beslutning", tilføjer han.
Ifølge de israelske medier er premierminister Ehud Olmert tilhænger af at 'gøre jobbet færdigt' ved at rykke ind i Gaza City, hvorimod forsvarsminister Ehud Barak er stemt for en tilbagetrækning nu med den option, at invasionen kan gentages når som helst. I midten står udenrigsministeren og efterfølgeren til Olmerts formandspost i centrum-højre-partiet Kadima, Tzipi Livni, der går efter en løsning i stil med den, der afsluttede kamphandlingerne i Libanon i 2006. 
Livni blev søndag skarpt kritiseret i den israelske presse for hendes beslutning om ikke at flyve til New York, da FN's Sikkerhedsråd vedtog et arabisk designeret krav om omgående indstilling af kampene. Resolutionen blev vedtaget natten til fredag med stemmerne 14-0, men den kendsgerning, at USA afstod fra at stemme, og nær havde stemt for, hvis ikke Olmert havde ringet George W. Bush op klokken tre om natten, er "foruroligende for Israel", som det hed i Jerusalem Post, og kunne være undgået, hvis Livni selv var mødt op i FN-bygningen.
'Humpende diplomati'
Den diplomatiske proces kaldes for "humpende" og kompliceres af, at Hamas formelt er 'en ikke-statslig operatør' (dog med et parlamentarisk flertal bag sig) i lighed med Hizbollah i Libanon, hvilket betyder at de organisationen repræsenteres af PA-styrets præsident, Fatah-lederen Mahmoud Abbas, der af Hamas afvises som "irrelevant" efter at hans embedsperiode udløb forleden. Ikke desto mindre er han Hamas' eneste talsmand i drøftelserne af, hvordan en våbenhvileaftale skrues sammen. Abbas har advaret om "et vandfald af blod", hvis der ikke nås et kompromis, der åbner Gazas grænser til omverdenen. 
Det sker næppe - et forslag om at indsætte styrker fra Frankrig og Tyrkiet på den knap 15 km. lange grænse mellem Gaza og Egypten, som kan forhindre indsmugling af våben til Gaza, afvises af både Hamas og Egypten - Hamas siger det, fordi det vil betyde "en ny besættelse", og Egypten vil kun overveje en styrke, hvis den stationeres på Gaza-siden af grænsen. Også Israel afviser international tilstedeværelse på sin side af grænsen.


