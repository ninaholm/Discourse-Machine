Julemanden og turisterne har det svært i Kina
Kinas massive forurening er en vægtig årsag til, at antallet af turister i Kina falder – og at kinesere i stadig større grad rejser til udlandet
Julemanden holder sig fra Kina i år på grund af smog og kinesernes uvenlige attitude, skriver en vittig kineser på internettet. Og julemanden er ikke den eneste turist, der bliver væk på grund af forureningen.


 Det kan godt være, at julemanden inden for de seneste mange år har udliciteret gaveproduktionen til Kinas fabrikshaller, men selv har han det svært i landet. Det fortæller en ’særmeddelelse’, der i disse dage bliver spredt på det kinesiske internets sociale medier: »Da julemanden på sin tur fra Danmark rejste ind over kinesisk territorium, styrtede han med sin kane, da smoggen var så massiv, at den forstyrrede hans udsyn,« starter meddelelsen.
Og det var blot begyndelsen på julemandens besvær. »Der var ingen kinesere, der var villige til at hjælpe ham i hans nød. I stedet, mens han stadig lå på jorden i en snedrive, begyndte folk at stjæle indholdet af hans gavesæk, indtil den var helt tom. Samtidig blev hans rensdyr taget væk af politiet og hans kane konfiskeret, da den ikke havde den rette tilladelse. Julen er derfor aflyst i år. Vær venlig at sprede budskabet!«
Onlinesatiren er endnu et eksempel på, at kineserne selv er de første til spydigt at kritisere deres lands horrible forureningssituation og den manglende hjælpsomhed og medmenneskelighed i samfundet.
Men julemanden er ikke det eneste offer for tilstanden i Kina. Det har også udviklet sig til et stort problem for den kinesiske turistindustri. Antallet af udenlandske turister i Kina – og specielt i Beijing – falder drastisk. Og årsagerne, der angives, er netop de samme som førte til julemandens kvaler.
Ifølge myndighedernes tal besøgte 4,5 mio. udenlandske turister sidste år Beijing, hvilket er et fald på 10 procent i forhold til året før. På landsbasis falder antallet også, om end i mindre grad: I år har der i alt været 129 mio. udenlandske besøgende, et fald på 2,5 procent.
Kinas nationale turistadministration siger, at landets berygtede og voldsomme smog er en hovedårsag til den tendens. Men kinesernes attitude over for gæster spiller åbenbart også en rolle. For i en undersøgelse tidligere i år på websiden TripAdvisor, hvor 54.000 brugere deltog, blev Beijings indbyggere kåret til at være verdens næstmest ’uvenlige’ over for besøgende.
Ren luft er attraktion
Mens antallet af turister i Kina falder, så stiger antallet af kinesere, der tager til udlandet imidlertid. Det vurderes, at flere end 100 mio. kinesere i år er taget på udlandstur sammenlignet med otte mio. i 1998. En vægtig grund til den udvikling er naturligvis kinesernes stigende velstand, men Kinas statslige medier skriver, at det også er Kinas byers »usunde luft«, der er en afgørende faktor – ren luft er simpelthen i sig selv blevet en turistattraktion for kineserne.
Ifølge en undersøgelse fra Asian Development Bank og Tsinghua Universitet er det kun én procent af Kinas byer, som lever op til verdenssundhedsorganisationen WHO’s standarder for luftkvalitet. Situationen er specielt slem i Beijing, hvor forureningen ofte er over 20 gange højere end det niveau, WHO vurderer som værende farligt. Udregninger fra Kinas Turistakademi viser, at antallet af udenlandske turister falder med næsten en halv million personer, for hver gang antallet af rene luftdage falder med et procentpoint. Samtidig siger akademiets undersøgelser, at flere end 90 procent af de rejsende siger, at smoggen ødelægger deres humør og rejseoplevelse.
Hvis der skal dæmmes op for faldet i antallet af turister lader det derfor til at afhænge af, om Kina får bugt med forureningen, som ifølge forskellige undersøgelser forkorter befolkningens forventede levetid i dele af landet – inklusiv Beijing, som forskere tidligere i år betegnede som »knap nok egnet« til menneskeliv – med mellem fem og 15 år. Regeringen har erklæret ’krig mod forurening’, men erkender også, at der går årtier, før problemerne er løst.
Vittige sjæle på internettet har foreslået, at Beijing skal omfavne forureningen og gøre den til en attraktion i sig selv: »Hvad med at sælge grå T-shirts med påskriften: ’Jeg overlevede Beijings smog’?« foreslår en kineser på sin mikroblog.

