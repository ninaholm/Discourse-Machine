'En dag må man forhandle med Taleban'
Der findes ingen militær løsning på konflikteni Afghanistan, så derfor må man på et tidspunkt sætte sig ned og forhandle med fjenden. Det mener Danmarks ambassadør i Afghanistan. Den ansete tænketank International Crisis Group synes, det er en ualmindelig dårlig idé
Taleban er i øjeblikket typisk organiseret i smågrupper på 10-12 mand. En egentlig forårsoffensiv er derfor udelukket. Fremtidens angrebsformer bliver terroraktioner, vejsidebomber, likvideringer og kidnapninger.


 Taleban kan ikke besejres alene med militære midler. Det står klart efter mere end syv års krig i Afghanistan. Selv om den militante islamistiske bevægelse ikke længere er i stand til at gennemføre større angreb, er de turban-klædte krigere langtfra slået. Årevis med opslidende guerillakrig med vejsidebomber, selvmordsaktioner og kidnapninger venter, men i sidste ende må og skal der findes en politisk løsning på Afghanistans fremtid.
Sådan lyder meldingen fra Danmarks ambassadør i Kabul, Franz-Michael Mellbin.
"Fred er noget, man slutter med sin fjende. Og det gælder også i krigen mod Taleban. På et eller andet tidspunkt vil den afghanske regering være nødt til at forhandle sig til rette med den del af Taleban, som man kan tale med. Det indser de fleste i dag," siger den danske ambassadør.
Uholdbart i længden
Det synes Nick Grono, vicepræsident i den anerkendte tænketank International Crisis Group, er en ualmindelig dårlig idé. 
"Vi er ret negative over for at forhandle med Taleban, for hvad er en handel værd, hvis resultatet ikke bliver en stabil regering? Hvad nytter det at slutte fred, hvis den afghanske regering ikke kan levere varen," spørger han og opfordrer i stedet det internationale samfund til at gøre noget alvorligt ved det nuværende korrupte og ineffektive styre i Kabul.
"Vi må gøre noget ved de krigsherrer, narkobaroner og andre magthavere, der ødelægger befolkningens tillid til regeringen," siger han.
"Der skal gøres meget mere for at styrke god regeringsførelse, også på lokalplan. Ellers vil befolkningens utilfredshed give Taleban for let spil. Taleban har ikke folkelig opbakning, det står helt klart, men det har regeringen heller ikke. Afghanerne har ikke den nødvendige tillid til præsident Hamid Karzai og hans administration og for hver måned, der går, bliver det sværere for det internationale samfund at ændre kurs," siger Nick Grono.
Ambassadør Mellbin understreger, at det bestemt ikke er alle talebanere, man kan forhandle med.
"Taleban består af tre grupper; Gruppe ét er kernen, den gamle garde, som styrer bevægelsen fra Pakistans grænseland. Gruppe to er de afghanere, der støtter Taleban af ideologiske, økonomiske eller strategiske årsager. Gruppe tre kan man kalde 'Ten dollar Taleban', fordi de kun slås for penge. De to sidste grupper kan man forhandle med, og det forsøger man løbende," siger han og peger bl.a. på den tidligere Taleban-leder Mullah Abdul Salam, der i dag er guvernør i Helmand-byen Musa Qala.
"Musa Qalas nye leder er et eksempel på en lokal krigsherre, der har skiftet side. Den slags åbninger skal man udnytte, og den slags folk er den afghanske regering også rede til at forhandle med. Det er en naturlig del af den politiske proces," siger Mellbin.
Problematisk helle
Både Nick Grono og den danske ambassadør understreger, at Talebans styrke også skyldes det fristed, som bevægelsen har etableret i grænseområdet mellem Af-ghanistan og Pakistan. 
"Det er et meget alvorligt problem, at Taleban har et helle, hvor de kan træne og planlægge deres angreb. Det giver dem en enorm fordel og får konflikten til at trække utrolig længe ud," siger Franz-Michael Mellbin.
"Det er her, Taleban henter nye rekrutter, træner dem, styrer narko- og kidnapningsaktiviteter og henter penge udefra."
Ifølge Mellbin befinder en del af den gamle garde sig i grænsebyen Quetta, en anden i Miram Shah og en tredje gruppe i Peshawar, hvorfra de leder og planlægger angrebene ind i Afghanistan.
Medlemmerne af Talebans ledelse er med andre ord velkendte, men på grund af den følsomme politiske situation i Pakistan kan det ifølge Mellbin ikke lade sig gøre at fjerne dem. 
At den afghansk-pakistanske grænse mange steder er helt ubevogtet, er et andet stort problem, som gør det muligt for Taleban at sende både våben og soldater frem og tilbage. Men det kan der til gengæld gøres noget ved, understreger den danske ambassadør.
"Det handler bl.a. om at få pakistanerne til at ringe, når de ser fire lastbiler køre af sted mod grænsen med våben og folk." 
Nick Grono betragter også Talebans fristed som afgørende: 
"Det kan ganske enkelt ikke lade sig gøre at vinde over Taleban, så længe de har et helle, hvor de kan hente forsyninger og reorganisere sig," siger han. 
Ligesom Mellbin mener Grono, at det kan lade sig gøre at bevogte grænsen meget bedre.
"Der kan gøres meget mere for at kontrollere grænsen, og desuden er USA og EU i gang med en massiv investerings- og udviklingsindsats i stammeområderne, som skal gøre det vanskeligere for Taleban at operere i området. For heller ikke her er løsningen militær," siger Crisis Groups vicepræsident.
Fragmenteret fjende
Både han og Mellbin forudser, at den militære kamp mod Taleban vil fortsætte adskillige år ud i fremtiden, men spår, at konfrontationen gradvist vil skifte karakter.
"Vi er desværre ikke færdige med at slås mod Taleban. Der vil stadig være hårde kampe i Helmand og andre steder, men Taleban er militært trængt på alle fronter og er i øjeblikket ikke i stand til at gennemføre større operationer," siger Mellbin. 
Taleban-lederen Mullah Akhand har ganske vist bebudet en forårsoffensiv, men det, bevægelsen satser på, er en terroroffensiv mod flere og mere højt profilerede mål end tidligere, mener Mellbin og peger på attentatforsøget mod præsident Karzai i slutningen af april som et led i offensiven.
Nick Grono er enig i, at den militære konfrontation med Taleban vil fortsætte adskillige år endnu:
"Vi har ikke nået vendepunktet endnu, og det vil vi næppe gøre inden for de næste par år. Jeg er sikker på, at vores militære engagement i Afghanistan vil vare mindst fem år og sandsynligvis endnu længere. Men karakteren vil ændre sig i takt med, at ISAF og den afghanske regeringshær ANA overtager kontrollen med landet.
"Taleban vil blive stadig mere avanceret og satser langt mere på selvmordsbomber osv.," forudser han.
Ambassadør Mellbin understreger, at den militære indsats allerede har flyttet magtbalancen til fordel for den demokratisk valgte regering:
"Det er uomtvisteligt. Men man skal ikke forvente et klart defineret tidspunkt, hvor vi og den afghanske regering kan erklære, at nu er Taleban besejret. Selv efter de sidste militære kamphandlinger er ebbet ud, udestår der en lang og opslidende oprørsbekæmpelse. Og her vil befolkningens aktive opbakning til regeringen i længden være afgørende."
Det er Grono enig i:
"Succeskriteriet er fortsat at etablere en relativt stærk centralregering, hvis ydelser kan nå størstedelen af befolkningen. Folk er nødt til at tro på, at der er et leveringsdygtigt alternativ til Taleban. Ellers kan krigen ikke vindes," siger han.


