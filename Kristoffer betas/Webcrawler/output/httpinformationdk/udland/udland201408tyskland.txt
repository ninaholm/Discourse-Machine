Tyskland overvejer våbenleverancer til Iraks   kurdere kurderstøtte
Blodig udvikling i Irak får tyske politikere til at genoverveje ’hellige principper’. Tysk udenrigsminister overvejer våben til kurdiske styrker, mens udenrigspolitisk talsmand anbefaler samtaler med PKK


 Den islamistiske sunnimilits Islamisk Stats (IS) fremmarch i Nordirak udløser i øjeblikket usædvanlige kovendinger i tysk udenrigspolitik.
Ifølge Tysklands udenrigsminister Frank-Walter Steinmeier kan det komme på tale at forsyne kæmpende kurdere i Nordirak med tysk materiel. Udtalelsen er delvist kontroversiel i Tyskland, fordi beslutningen om at understøtte ikkestatslige aktører med våbenleverancer går imod politisk bindende retningslinjer, der forbyder Tyskland at levere våben til stridende parter i konfliktzoner.
Steinmeier vurderer dog, at situationen i Nordirak kan påkræve et brud med de principper, som den rød-grønne regering vedtog i 2000. »Hvad angår principperne for våbenleverancer, så er det principper. Og de tager også hensyn til, at vi kan havne i ekstraordinære situationer, hvor det kan blive nødvendigt med politiske beslutninger om at handle anderledes af hensyn til egne sikkerhedspolitiske interesser«, sagde den tyske udenrigsminister onsdag.
Våben til PKK?
»Tysk udenrigspolitik er i øjeblikket drevet af den konkrete udvikling i Irak«, siger Albrecht von Lucke, redaktør på tidsskriftet Blätter für deutsche und internationale Politik, som forklaring på Steinmeiers udmelding.
»Der er tale om et forsøg på at reagere på den tyske befolknings chok over mediernes billeder af udviklingen. Det er en forskydning, fordi der traditionelt ikke leveres våben i den type konfliktzoner. Dertil kommer, at grupperinger, der tidligere ikke er blevet accepteret, som blandt andet kurderne og herunder også PKK, pludselig tilskrives en ordensskabende funktion, fordi er i stand til at bremse islamisterne i visse områder. På den ene side er der tale om en reaktion, der delvist udspringer af dårlig samvittighed, at man ikke havde set situationen komme. På den anden side forsøger man at reagere afmålt.«
Særligt bemærkelsesværdigt er også, at Steinmeier tilsyneladende er indforstået med, at våbenleverancer eventuelt også kan komme den kurdiske bevægelse PKK til gode. PKK, der i Vesten betragtes som en terrororganisation, kæmper for en selvstændig kurdisk stat og gør i den forbindelse også krav på dele af Tyrkiet. I sine udtalelser har Steinmeier desuden refereret til ’Kurdistan’. SPD’s udenrigspolitiske talsmand, Niels Annen, har endvidere foreslået, at inddrage PKK i forhandlinger om bekæmpelse af IS. Dermed risikerer Tyskland imidlertid også at støde NATO-partneren Tyrkiet for brystet.
»Debatten om våbenleverancer til kurderne har en bemærkelsesværdig kvalitet,« siger Marcel Dickow, der forsker i tysk sikkerhedspolitik ved Stiftung Wissenschaft und Politik.
Pacifistisk linje
»Man kan konstatere, at presset på den tyske regering for at skride til handling er større end nogensinde, men samtidig mangler man også midler. Et hul er blevet tydeligt mellem Tysklands syn på sig selv som politisk magt i Europa, og de midler, der står til rådighed.«
På den tyske venstrefløj har situationen i Irak ligeledes ført til opgør med rodfæstede pacifistiske principper. Tidligere på ugen vakte venstrefløjspolitikeren Gregor Gysi, gruppeformand for partiet Die Linke, opsigt da han gjorde sig til talsmand for våbenleverancer til kurderne i Nordirak i kampen mod den islamistiske milits, IS.
»Egentlig er jeg konsekvent imod tysk våbeneksport. Men eftersom Tyskland er et vigtigt land, når det gælder våbeneksport, kunne det undtagelsesvist være tilrådeligt at eksportere våben dertil, hvis andre lande ikke omgående er i stand til det. Man stopper altså ikke IS med protestbreve«, sagde Gysi i et interview med avisen TAZ.
Gysis synspunkt udløste i første omgang harmdirrende protester fra ledende medlemmer og baglandet i det tyske venstrefløjsparti Die Linke, hvis partiprogram fordrer en pacifistisk linje.
»Hvad ofrene og de forfulgte af IS har brug for, er mere humanitær hjælp og understøttelse, også fra Tyskland, men ikke flere mordværktøjer«, siger vice-gruppeformanden Sahra Wagenknecht til Der Spiegel. I går trak Gysi så sin støtte til eventuelle våbenleverancer til kurderne tilbage. I et interview med radioen Deutschlandfunk erklærede Gysi, at han muligvis har udtrykt sig tvetydigt, og at han nu har ændret mening, fordi han har »erfaret, at de (kurderne, red.) ikke i øjeblikket har brug for våben«.
»Debatten i Linke er bemærkelsesværdig«, mener Albrecht von Lucke.
»Gysi har forsøgt at begynde en diskussion om, at Linke, uanset om et eventuelt folkemord er under opsejling, skal afvise enhver form for militærindsats. Man kan strides om detaljerne, men spørgsmålet er, hvornår en militærindsats overhovedet er berettiget.«
»På den ene side har man sagt, at situationen i Irak er så uklar, at det ikke er til at sige, hvor våbnene i sidste ende havner. På den anden side har de mest ortodokse Linke-politikere fastholdt, at våbenleverancer rokker ved partiets helligste grundprincipper om pacifisme. De er imod enhver form for våbeneksport.«

