Rubio kæmper for sit politiske liv på hjemmebane
Næsten hele det talrige og indflydelsesrige cubansk-amerikanske samfund i Florida står bag senatoren, hvis forældre flygtede fra Det kommunistiske Cuba. Men det er næppe nok til at slå Donald Trump i det republikanske primærvalg tirsdag
Den republikanske præsidentkandidat senator Marco Rubio gør sig klar til at blive interviewet af tv-værten fra Fox News Megyn Kelly, da han onsdag besøgte sin fødeby Hialeah i Florida.


 Der var lagt op til et kæmpe fremmøde på Milander stadion i Miami-forstaden Hialeah, da den republikanske præsidentkandidat Marco Rubio tirsdag skulle tale til sine trofaste cubansk-amerikanske vælgere og efterfølgende interviewes af den konservative tv-værtinde på Fox News, Megyn Kelly.
Men ak og ve.
Kun 350 tilhængere tog sig tid til at komme, se og høre deres politiske helt – senatoren, der startede sin politiske karriere i denne by, hvor 98 pct. af 220.000 indbyggere taler spansk hjemme og næsten alle har rødder i Cuba.
De seneste meningsmålinger tipper på Donald Trump som sikker vinder af Floridas republikanske primærvalg på tirsdag, hvor fire andre store delstater også afholder valg. Rubio risikerer at ende på en andenplads i sin hjemstat.
Det kan blive enden på den unge senators glødende ambition om at blive USA’s næste præsident. For kun et par uger siden blev han af amerikanske medier og den republikanske partitop anset for den kandidat, der havde den bedste chance for at slå Donald Trump. Nu kæmper han på hjemmebane for sit politiske liv.
Men hans entusiastiske cubansk-amerikansk tilhængere vil ikke høre tale om et nederlag.
»Det er umuligt,« siger en ældre herre i en blå lægekittel, der er gået fra sin klinik over gaden til den kunstige grønsvær på Milander Stadion for at støtte sin ven gennem 20 år – Marco Rubio.
