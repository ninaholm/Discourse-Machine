Minister står fast: Ingen asyl til afghanske tolke
Talebans succes med at ramme civile, der arbejder for koalitionsstyrkerne eller Karzai-regeringen, får ikke forsvarsminister Nick Hækkerup (S) til at ændre holdning – de afghanske tolke får ikke asyl
Afghanere på et marked i Kabul. Civile afghanere, der hjælper Kazai-regeringen eller koalitionsstyrkerne i landet, er blevet mål for Talebans angreb


 Selvom Taleban i langt højere grad er begyndt at gå direkte efter civile, der hjælper de internationale styrker i Afghanistan, har forsvarsminister Nick Hækkerup (S) fortsat ingen planer om at give asyl til de afghanske tolke, der har arbejdet for danskerne.
»Det her ændrer ikke på, at det vigtigste må være at gøre de afghanske myndigheder i stand til at tage vare på tolkenes sikkerhed, når vi forlader landet. Det har vi stadig to år til,« siger Nick Hækkerup.Hos Amnesty International vækker den melding undren.
»Ministeren må spørge sig selv, om det virkelig er sikkerhedsmæssigt og etisk forsvarligt bare at efterlade disse mennesker. Som et minimum bør man gennemgå alle tolkenes sager individuelt for at fastslå, om de kan forblive i Afghanistan,« siger talsmand Ole Hoff-Lund.
Ny taleban-strategi
I løbet af det seneste år er antallet af drabsforsøg på civile, der som tolkene arbejder for koalitionsstyrkerne eller Karzai-regeringen, mere end fordoblet, viser en ny rapport fra FN’s mission i Afghanistan (UNAMA).
I 2012 var der således 1.077 civile ofre for såkaldte targeted killings begået af oprørere mod 608 i 2011. Af disse døde 698 civile i 2012 mod 431 året før.
Stigningen skyldes ifølge rapporten, at Taleban er begyndt at gå målrettet efter civile, der antages at være regeringsvenlige.
»Det er helt klart, at tolkene er et mål. Og tallene viser tydeligt, at beskytter vi dem ikke ordentligt, skal Taleban nok stå klar,« siger Ole Hoff-Lund, der nu vil skrive et brev til ministeren og bede ham tage sin holdning til asyl op til genovervejelse.
Der er dog ikke noget, der tyder på, at forsvarsministeren har tænkt sig at skifte kurs.
»Det her er ikke udelukkende et tolkeproblem. Giver vi tolkene asyl, vil det jo ikke hjælpe de skolelærere og andre offentligt ansatte, som Taleban også går efter,« siger Nick Hækkerup.
Enhedslisten bekymret
På baggrund af tallene i den nye FN-rapport er Enhedslisten stærkt bekymrede for de afghanske tolke.
»Det er dybt alarmerende. Ministeren har et forklaringsproblem. Hvorfor skal de her mennesker ikke have asyl? Deres liv er lige så meget i fare, som det var tilfældet for deres irakiske kolleger,« siger partiets forsvarsordfører, Nikolaj Villumsen, med henvisning til de tolke, der fik asyl, da Danmark trak sig ud af Irak.
Han har derfor kaldt forsvarsministeren i samråd, hvor han blandt andet vil spørge, hvordan regeringen vil garantere for tolkenes sikkerhed, når de danske styrker forlader landet.
 

