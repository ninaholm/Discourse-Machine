Obama tyvstarter milliard-stimulering af økonomien
Barack Obama har bedt sine økonomiske rådgivere om at formulere en omfattende plan til stimulering af amerikansk økonomi og til investeringer i infrastruktur, energi og skoler. Den skal vedtages i Kongressen og underskrives den dag, Obama tiltræder præsidentembedet
Barack Obama præsenterede i går den økonomiske stimuleringsplan, som han vil iværksætte umiddelbart efter sin tiltræden 20. januar.


 BOSTON - Barack Obama indtager først Det Hvide Hus om to måneder, men på en pressekonference i Chicago i går lovede USA's næste præsident, at hans plan for at stimulere den amerikanske økonomi vil ligge dugfrisk og klar til underskrivelse på hans skrivebord 20. januar om eftermiddagen.
"Vores økonomi befinder sig i en alvorlig krise. Vi har hverken råd til at tøve eller udsætte," sagde Obama, omgivet af sine førende økonomiske rådgivere. Hans økonomiske eksperter er i fuld gang med at formulere en overordnet økonomisk plan, som vil blive fremlagt i detaljer for Kongressen lige efter nytår. Herefter forventer han, at Repræsentanternes Hus og Senatet vil vedtaget den samlede plan inden edsaflæggelsen 20. januar. 
Ingen skattestigning
Flere republikanske ledere i Kongressen har antydet, at de muligvis vil anbefale deres medlemmer at støtte Obamas økonomiske program, hvis demokraterne til gengæld undlader at annullere Bush-æraens skattelettelser til familier med en årsindkomst over 250.000 dollar. Skattelettelserne fra 2001 og 2003 udløber ved udgangen af 2010. På pressemødet i går afviste Obama at tage stilling til dette fundamentale spørgsmål: 
"Jeg vil afvente anbefalinger fra mine økonomiske rådgivere. Som jeg sagde i løbet af valgkampen, vil 95 pct. af de amerikanske familier betale lavere indkomstskat. Det initiativ vil være indbygget i min økonomiske stimuleringsplan," sagde Obama.
Både republikanerne og nogle økonomer mener, at en skattestigning for velhavende husstande midt i en recession kan have en negativ virkning på USA's økonomi - og at Obamas valgløfte om at hæve skatterne på indkomster over 250.000 dollar derfor bør udsættes. Det vil til gengæld betyde, at forbundsstatens budgetunderskud stiger voldsomt på kort sigt, fordi stimuleringsplanen kan løbe op i 500-700 mia. dollar, hvortil skal lægges redningsplanen for den finansielle sektor på 700 mia. dollar, som Kongressen vedtog i oktober. En øget statsgæld kræver salg af flere statsobligationer, hvilket kan presse renten i vejret på et tidspunkt, hvor låntagere har behov for en lav rente til at investere i at skabe nye arbejdspladser.
Planens elementer
Udsigten til et kolossalt budgetunderskud kan tvinge Obama til at bruge kniven til nedskæringer i den offentlige sektor og måske i forsvarsministeriets våbenprogrammer. Uden at afsløre detaljer sagde han på pressemødet, at han i dag tirsdag planlægger at tale om de budgetbesparelser, han vil fremlægge i Kongressen, og som han selv kan gennemføre i forbundsstatsbureaukratiet i kraft af sine magtbeføjelser. På pressemødet beskrev Obama planens elementer således: 
"Vi har behov for et økonomisk redningsprogram for Wall Street og den amerikanske middelklasse - en plan, der stabiliserer den finansielle sektor og får kreditmarkederne løsnet op, samtidig med at vi håndterer boligkrisen, bistår vores kriseramte bilindustri, skaber og bevarer 2,5 mio. nye arbejdspladser - som får til opgave at genopbygge vores faldefærdige veje og broer, modernisere vores skoler og skabe en grøn energiinfrastruktur for det 21. århundrede."
En reform af sygesikringssystemet var det eneste vigtige element, Obama undlod at nævne i sammenhæng med den økonomiske stimuleringsplan. 
Nye ansigter
Som ventet præsenterede Obama sine to vigtigste økonomiske udnævnelser, Timothy Geithner og Larry Summers, på pressemødet. 
Overraskelsen var placeringen af den relativt ukendte økonomiske historiker Christina Romer som formand for de økonomiske vismænds råd og udnævnelsen af den progressive sorte, kvindelige advokat Melody Barnes til leder af præsidentens indenrigspolitiske råd. Her vil Barnes være med til at formulere sundheds-, socialpolitik og uddannelsespolitik.
Christina Romer er professor i økonomi ved det liberale Berkeley Universitet nær San Francisco, hvor hendes bedre kendte kollega Robert Reich også underviser. Reich var arbejdsminister i Clinton-perioden og har været uformel økonomisk rådgiver for Obama i løbet af valgkampen.
Men det bliver Geithner som finans- og økonomiminister og Larry Summers som Obamas senior-økonomiske rådgiver, der kommer til at styre USA's finans- og økonomiske politik gennem de næste par års krise. På papiret er ministerposten den mest indflydelsesrige. Summers sad i det job i 1999-2000 og var favorit til at vende tilbage til ministeriet. I stedet valgte Obama Summers' protegé, Geithner, der har været direktør for New Yorks centralbank gennem de sidste par år. 
I kraft af sit medlemskab af den amerikanske centralbanks bestyrelse og hans fysiske placering i USA's finansielle center har Geithner spillet en vigtig rolle i Bush-regeringens bestræbelser på at redde den finansielle sektor, siden krisen startede i marts. Det betyder, at Geithner allerede har opbygget ekspertise og indsigt, så han, med Obamas ord, "kan starte sit job uden læretid."
Summers' dominans
Men de færreste er i tvivl om, at den fem år ældre Larry Summers vil kunne tildrage sig større indflydelse over USA's økonomiske politik end Geithner. Summers' oficielle titel er formand for Det Nationale Økonomiske Råd - et organ, der blev oprettet af præsident Bill Clinton. I Bush-tiden er indflydelsen over den økonomiske politik gradvist sivet fra Det Nationale Økonomiske Råd tilbage til Finansministeriet. Men nu kan strømmen blive vendt igen. Som formand for rådet og præsidentens nærmeste økonomiske rådgiver bliver det Summers' opgave at koordinere den makroøkonomiske politik, finanspolitikken og de økonomiske aspekter af indenrigspolitiske initiativer som en sygesikringsreform, hjælp til bilindustrien og det offentlige skolesystem. Hertil skal lægges, at Geithners ekspertise kan sammenlignes med en blikkenslagers. Han har evnen til at identificere problemer og levere de praktiske løsninger. Summers er derimod akademikeren, der kan tænke visionært.

