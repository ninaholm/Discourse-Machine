Haitis sårede nægtes hjælp i USA
Jordskælvsofre fra Haiti med svære kvæstelser er havnet i bureaukratisk opgør i USA mellem regeringer og delstater. For ingen vil betale for hjælpen


 Der var dårlige nyheder i weekenden til de svært kvæstede efter det voldsomme jordskælv i Haiti. Den amerikanske hær stopper indtil videre med at flyve de sårede til behandling i USA, fordi der ikke er enighed om, hvem der skal betale regningen.
Indtil nu er 500 haitianere fløjet til USA for at komme under behandling for brud på rygsøjlen, brandsår og lignende alvorlige skader.
Men transporterne er gået i stå, efter Floridas republikanske guvernør, Charlie Crist, har krævet, at præsident Barack Obamas regering betaler halvdelen af udgifterne til hospitaler.
»Tilsyneladende var der nogen delstater, som var uvillige til at tage imod patienter fra Haiti til opfølgende behandling,« siger en talsmand for det amerikanske luftvåben.
»Uden en destination at flyve til, kan vi ikke flytte nogen,« siger han.
Hjælpeorganisationer er vrede over, at de amerikanske myndigheder ikke kan skabe orden i eget hus.
»Folk dør i Haiti, fordi de ikke kan komme ud,« konstaterer Barth Green fra Project Medishare for Haiti. Det er en frivillig organisation, som dagligt har evakueret en snes sårede fra den caribiske stat.
USA’s ambassadør i Haiti, Kenneth Merten, forsikrer, at det amerikanske udenrigsministerium og guvernør Charlie Crist i Florida taler sammen for at få løst problemet. Florida er den amerikanske delstat, der ligger tættest på Haiti.
USA har ført an i den internationale nødoperation i Haiti ved at sende tusindvis af soldater og militær til øen og overtage lufthavnen. Men der er dagligt klager over mangel på koordinering af hjælpen. Fødevarehjælp hober sig op i Port-au-Princes lufthavn og kommer ikke videre. En række venstreorienterede regeringer i Latinamerika beskylder USA for at være mere opsat på en militær besættelse af Haiti end at sikre nødhjælp til den hårdt ramte befolkning. Ritzau

