Nyvalgt præsident giver rumænerne håbet tilbage
Trods et skandaløst forløb vækker valget af Rumæniens nye præsident håb om et opgør med landets fordærvede politiske kultur. Det er i særlig grad de rumænske emigranter, der har taget ’den tyske præsident’ til sig
Den nyvalgte rumænske præsident, Klaus Iohannis, er på en svær opgave – han skal gøre op med et korruptionsplaget og tvivlsomt politisk system.


 Det er store forventninger, der hviler på skuldrene af den nyvalgte rumænske præsident, Klaus Iohannis.
Søndagens valgsejr til den tidligere borgmester, der slog sin direkte modkandidat, socialdemokraten Victor Ponta, med godt 55,6 pct. af stemmerne. Sejren til Iohannis kom som en overraskelse, efter Ponta førte klart i første valgrunde, og det udlægges af både rumænske og europæiske medier som et tegn på, at det notorisk korruptionsplagede Rumænien har taget et stort skridt i retning af Europa.
»At et klart flertal har besluttet sig for [Iohannis, red.], viser, at Rumænien efter 25 års mislykkede forsøg endelig ønsker at slutte sig til Europa. Iohannis er også et modsvar til Viktor Orbán, den stærke mand i nabolandet Ungarn, der for øjeblikket styrer sit land væk fra Europa og i retning af illiberal nationalisme i stil med Vladimir Putin,« skriver den østrigske avis Der Standard.
»Valgresultatet bekræfter rumænernes ønske om en fast forankring i Vesten i stedet for at bygge broer til Kina og Rusland, som Ponta har foreslået,« skriver østeuropakorrespondenten Hans-Peter Schwarz i en analyse for Frankfurter Allgemeine Zeitung.
EU og udlandsrumænerne
Efterspillet til det rumænske præsidentvalg viser imidlertid allerede, at Klaus Iohannis står over for en enorm opgave med at rette op på et tvivlsomt fungerende politisk system. Tirsdag valgte den rumænske udenrigsminister, Teodor Meleșcanu, at trække sig efter voldsom kritik af stemmeforholdene for udenlandsk bosatte rumænere. Ifølge oppositionen har den rumænske regering med fuldt overlæg forsøgt at vanskeliggøre rumænske emigranters mulighed for at afgive deres stemmer. I søndags måtte både fransk og italiensk politi anvende tåregas for at opløse optøjer foran de rumænske konsulater.
Meleșcanu, der kun nåede at sidde som udenrigsminister i otte dage, har i forbindelse med sin resignation undskyldt, at der ikke har været arrangeret et passende antal valgsteder til brug for rumænere i udlandet. Meleșcanus forgænger valgte ligeledes at trække sig fra posten som udenrigsminister efter kritik af stemmeforholdene på de rumænske konsulater ved præsidentvalgets første runde.
Udholdenhed
56-årige Klaus Iohannis, der stiller op for det nationalliberale parti, har netop ført valgkamp på en klar proeuropæisk linje og på et opgør med den omfattende korruption. Det budskab har vundet genklang blandt rumænske emigranter i lande som Storbritannien, Tyskland og Frankrig, hvor spørgsmålet om rumænske fattigdomsflygtninge og østeuropæiske kriminelle har været genstand for en ophedet debat. I alt gik omtrent 379.000 rumænske emigranter til stemmeurnerne, hvoraf omtrent to tredjedele stemte på Klaus Iohannis.
Den samlede valgdeltagelse på 60 pct. af de stemmeberettigede er også bemærkelsesværdigt i Rumænien, hvor politikerlede og mistillid til demokratiske institutioner sædvanligvis er udbredt. Ifølge Karl-Peter Schwarz i Frankfurter Allgemeine Zeitung sender de rumænske vælgeres udholdenhed et vigtigt signal til det øvrige Europa.
»I to valgrunder har rumænerne demonstreret engagementets styrke over for et Europa, der lider af politikerlede. Hvilken tysker i øst eller vest, hvilken franskmand eller italiener ville i dag være parat til at acceptere timelange ventetider i valglokalet for at få lov til at afgive sin stemme?«
Korruption
Den siddende rumænske regerings forsøg på at påvirke den demokratiske proces er desværre langtfra enestående i Rumænien, der siden EU-medlemskabet i 2004 jævnligt er blevet mødt med kritik af korruption fra blandt andet Bruxelles.
Selv har Iohannis under valgkampen løbende fremhævet, at han ønsker at være en folkelig præsident, der er uafhængig af partipolitiske interesserer og hæver sig over Rumæniens tradition for klientpolitik. Ikke desto mindre har netop Iohannis’ person været et led i den uforsonlige rivalisering mellem det nationalliberale og det socialdemokratiske parti, der fortsat sidder på regeringsmagten.
Netop Iohannis’ etnisk tyske og luthersk-evangeliske baggrund har været genstand for målrettede politiske smædekampagner i løbet af den tætte valgkamp. Hans modkandidat, premierminister Victor Ponta, har fremstillet Iohannis som en forræder og agent for udenlandske interesser. Da Ponta udtalte, at Iohannis knap nok kendte ordene til den rumænske nationalhymne, svarede Iohannis igen ved at afsynge nationalsangen i sin fuldstændighed på rumænsk tv.
At de rumænske vælgere ikke bed på Pontas xenofobiske taktik, udlægges af politiske kommentatorer som et udtryk for en modning af det unge rumænske demokrati, der har været plaget af korruption siden 1989, hvor den kommunistiske diktator Nicolae Ceausescu blev væltet. Ifølge politiske kommentatorer var det netop Klaus Iohannis’ etniske herkomst og hans præstationer som borgmester i den transsylvanske by Sibiu, der var udslagsgivende for valgsejren. Tyskland står for mange rumænere for flid, gennemsigtighed og økonomisk velstand.
Mange rumænere håber, at Johannis’ kontakter til tysk og europæisk erhvervsliv fra tiden som borgmester i Sibiu kan komme hele landet til gavn. Den rumænske præsidentembede er ikke blot ceremonielt, men indebærer magtbeføjelser over blandt andet udenrigspolitik og udnævnelser af statsanklagere. Iohannis har allerede bebudet, at han ønsker at styrke det rumænske retssystems uafhængighed. Dagen efter sin valgsejr opfordrede Klaus Iohannis, at det rumænske parlament skal stemme mod vedtagelsen af en lov, der ville give amnesti til politikere, der er under efterforskning for korruption – tre af premierminister Pontas partimedlemmer er i øjeblikket under mistanke for korruption.
heeg@information

