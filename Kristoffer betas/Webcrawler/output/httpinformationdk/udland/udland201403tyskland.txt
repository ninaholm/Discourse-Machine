Tyskland og Frankrig angriber omstridt voldgiftsystem
De kontroversielle voldgiftstribunaler, der giver investorer muligheder for at søge erstatning af staten uden om nationale domstole, møder stigende modstand


 
	Den tyske regering vil have det omstridte investorvoldgiftsystem, ISDS, ud af den transatlantiske frihandelsaftale, TTIP, som i denne uge er blevet forhandlet mellem USA og EU i Bruxelles. Dermed er Tyskland på linje med Frankrig, og det gør det vanskeligere for EU-Kommissionens og den amerikanske regerings forhandlere at udforme en aftale, der inkluderer voldgiftssystemet. ISDS-systemet er et voldgiftstribunal uden for og hævet over de nationale domstole, hvor udenlandske virksomheder og investorer kan anlægge erstatningssager mod regeringer, som de mener fratager dem forventet indtjening ved f.eks. lovændringer. I dag indgår sådanne tribunaler, hvor tre private advokater udgør dommerpanelet, i en lang række bilaterale handelsaftaler mellem især i- og u-lande, men det har vakt opsigt og kritik, at to store økonomier med veludviklede og velfungerende retssystemer som det amerikanske og europæiske ikke skulle kunne sikre investorers rettigheder, men skulle have behov for særlige tribunaler. Kritikerne påpeger også, at ISDS indebærer en forskelsbehandling, fordi udenlandske investorer med ISDS får en ekstra mulighed for at føre sag mod regeringer, som indenlandske investorer ikke får.

	Modstanden mod ISDS er ikke mindst stærk i Tyskland, og nu har den tyske regering altså gjort den til sin egen.

	»Vi er i øjeblikket i høringsfasen, og vi har sat os for at sikre, at ISDS ikke bliver taget med i aftalen. Det er, hvad vi arbejder for, og vi vil være taknemmelige for at få hjælp,« sagde viceminister i det tyske økonomiministerium Brigitte Zypries onsdag i den tyske forbundsdag.

	At holdningen er regeringens officielle blev bekræftet i går.

	Kommissionen tavs

	I både sidste og denne måned har den franske regerings handelsminister, Nicole Bricq, tilsvarende sagt, at Frankrig »ikke går ind for« at inddrage ISDS i en transatlantisk frihandelsaftale. Efter Frankrigs opfattelse er det tilstrækkeligt med det eksisterende system, hvor stater på vegne af forurettede virksomheder kan søge konfliktløsning og erstatning fra den krænkende stat.

	I Storbritannien har bl.a. det konservative parlamentsmedlem Zaq Goldsmith til The Independent udtalt, at »det er svært at se, at dette (ISDS, red.) ikke vil bringe suveræniteten af den britiske regering og dens retssystem i fare. Tvister mellem selskaber og lovgivere bør altid håndteres ved britiske domstole«.

	I Europa-Parlamentet taler bl.a. den socialdemokratiske og den grønne gruppe imod ISDS.

	Med en fransk-tysk akse mod ISDS er det vanskeligt at se, hvordan Kommissionen fremover kan arbejde for tribunalernes inddragelse i TTIP i de fortsatte forhandlinger med USA

	På et pressemøde i Bruxelles i går sagde EU-Kommissionens chefforhandler, Ignacio Garcia Bercero, at han ikke vil kommentere den tyske holdning på nuværende tidspunkt.

	»Kommissionen har fået et enstemmigt mandat til at undersøge inddragelsen af ISDS i TTIP, og vi arbejder på det grundlag, vi har fået af medlemslandene,« sagde han.

