Arktis kan blive 13 grader varmere i dette århundrede
Det går langt hurtigere med isens afsmeltning, end modellerne kan forudsige, advarer klimaforskere i ny analyse
Det er fortsat vinter på de høje nordlige breddegrader, så det er umuligt at vide, om den ringe udstrækning af isen netop nu er et varsel om en ny sommerrekord for det foruroligende tab af havis.


 
	I søndags flød der 14,5 millioner kvadratkilometer is på havet i Arktis. Det er mindre end på samme dag i 2012, året, hvor afsmeltningen satte historisk rekord og i september havde reduceret det tilbageværende isareal til sølle 3,4 mio. kvadratkilometer.

	Det er fortsat vinter på de høje nordlige breddegrader, forårets afsmeltning begynder først om en lille måneds tid, så det er umuligt at vide, om den ringe udstrækning af isen netop nu er et varsel om en ny sommerrekord for det foruroligende tab af havis.

	Klimaforskerne er imidlertid ikke i tvivl om, at dramatiske forandringer venter forude i kraft af den menneskeskabte globale opvarmning. En af dem, der i rekordåret 2012 var i Arktis og dokumenterede afsmeltningen, glaciologen Julienne Stroeve fra US National Snow and Ice Data Center, rapporterer nu sammen med bl.a. klimaforskeren James Overland, National Oceanic and Atmospheric Administration, om nye modelberegninger, der varsler stærkt opsigtsvækkende temperaturstigninger mod nord.

	Det sker i seneste nummer af tidsskriftet Earth’s Future, udgivet af American Geophysical Union.

	»Den årlige middeltemperatur i Arktis er nu mere end 1,5 grader højere end gennemsnittet for perioden 1971-2000 og mere end det dobbelte af opvarmningen på lavere breddegrader i samme periode,« skriver forskerne i tidsskriftet.

	Denne opvarmning betyder ifølge Stroeve, Overland og kolleger, at der siden 1980’erne er sket et tab på hele 75 pct. af havisens volumen, og at afsmeltningen af sne og is begynder stadig tidligere på året.

	Nok så bemærkelsesværdigt er det, at den målte afsmeltning år for år markant overstiger, hvad klimaforskernes modeller har forudsagt.

	»Når vi sammenligner den hastighed af istab, vi ser i dag, med klimamodellerne, så forløber istabet meget hastigere, end flertallet af modeller er i stand til at opfange,« sagde Julienne Stroeve i september 2012 i et filmet interview fra ekspeditionen til Arktis.

	»Det er, som om vi udfører et eksperiment i blinde. Vi ved virkelig ikke, hvad resultatet bliver,« advarede hun dengang og spåede, at Arktis kan blive isfri om sommeren inden for de nærmeste 20-30 år.

	Den spådom gentages i den ny artikel, hvor forskerne siger, at det er muligt, at en fuldstændig afsmeltning kan indtræffe »inden for et årti eller to«.

	De 13 grader

	Det mest opsigtsvækkende i artiklen er nye modelberegninger af de mulige temperaturstigninger i Arktis. Forskerne ser på tre scenarier:

	1. Første scenarie er business as usual, hvor koncentrationen af drivhusgasser i atmosfæren får lov at vokse til 1.370 ppm CO2-ækvivalenter (parts pr. million) i år 2100.

	2. Andet scenarie er, hvor det via politiske indgreb lykkes at stabilisere koncentrationen på 650 ppm i 2060.

	3. Tredje scenarie er, hvor der i 2050 sker en dramatisk reduktion af ud- ledningerne i forhold til i dag med hele 70 procent. Dette scenarie afskriver forskerne med det samme som »højst usandsynligt i lyset af den aktuelle tendens for udledningerne samt fraværet af fremskridt, når det gælder tiltag for at bremse« opvarmningen.

	Vel vidende, at den hidtidige afsmeltning er løbet hurtigere, end modellerne har kunnet forudsige, når forskerne med de nye beregninger frem til, at midterscenariet med politiske indgreb leder til en temperaturstigning i Arktis i år 2100 på tre grader om foråret og syv grader om efteråret. Fortsætter udviklingen derimod efter business as usual-scenariet, bliver det langt mere dramatisk: En temperaturstigning på fem grader om foråret og hele 13 grader om efteråret i 2100. Altså en stigning milevidt over den hidtidige på 1,5 grader.

	FN’s klimapanel IPCC har netop offentliggjort den digre baggrundsrapport bag den statusvurdering for klodens klima, der blev fremlagt i efteråret, og i denne baggrundsrapport fortælles om en temperaturstigning på årsbasis i Arktis på 8,5 grader i år 2100 ved en business as usual-udvikling. De beregninger, der ligger til grund for IPCC-rapporten, er ældre end den ny analyse fra Stroeve, Overland og kolleger.

	Økonomien rammes hårdt

	Forskernes aktuelle analyse har ikke regnet på konsekvenserne af de markante temperaturstigninger for Grønlands indlandsis. Det er den kritiske størrelse, når det gælder globale havstigninger, fordi smeltet indlandsis er ekstra vand, der tilføres havet, hvorimod den arktisk havis allerede flyder i vandet og derfor ikke fører til vandstandsstigninger ved smeltning. Men en temperaturstigning på 13 grader vil utvivlsomt få dramatiske konsekvenser for indlandsisen.

	Globalt er to graders temperaturstigning den smertegrænse, som verdens lande har besluttet ikke må overskrides. En af de ledende IPCC-forfattere, professor Anders Levermann, Potsdam Institute for Climate Impact Research, gør opmærksom på, at den globale temperaturstigning ifølge klimapanelets rapport kan bevæge sig hinsides 10 grader efter år 2100, hvis udviklingen i drivhusgasudledninger får lov at fortsætte.

	Det vil imidlertid ikke ske, skriver Levermann i The Guardian, for længe inden da vil de voldsomme påvirkninger af klodens klima have beskadiget vores økonomi hårdt. »Klimaændringerne vil ramme vore skrøbelige økonomiske forsyningssystemer gennem uventede ekstreme vejrfænomener,« skriver han.

	I en netop offentliggjort artikel i Proceedings of the National Academy of Sciences når Anders Levermann og en gruppe forskerkolleger frem til, at alene havstigningerne i år 2100 kan betyde årlige tab på 0,3-9,3 pct. af det globale BNP, med mindre verden vælger at investere et sted mellem 65 og 385 mia. kr. årligt i at bygge beskyttende diger og lignende mod oversvømmelserne.

	Menneskeheden vil møde »en grænse, hinsides hvilken vi ikke tilstrækkelig hurtigt kan nå at rydde op efter skaderne, før den næste orkan går i land. Når den grænse nås, kan udledningerne måske falde – men ikke til menneskehedens bedste,« skriver professoren i The Guardian.

	»Den mur, vi med fuld fart bevæger os imod, er måske nok skjult i tågen, men at vi ikke ved, hvor den er, får den ikke til at forsvinde,« advarer han.

	 

