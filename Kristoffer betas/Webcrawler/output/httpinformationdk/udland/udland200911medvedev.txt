Medvedev fordømmer Stalin
Den russiske præsident Medvedev tager i et opsigtsvækkende tv-klip afstand fra både Stalin og tendensen til at idealisere ham i dagens Rusland. Dermed udfordrer Medvedev Putins linje


 Ruslands præsident Dmitrij Medvedev overraskede mange ved fredag på den officielle 'Dag Til Erindring om Ofrene for Politisk Terror i Sovjetunionen' at komme med en utvetydig og klar fordømmelse af Stalin og stalintiden.
Det skete i en tv-optagelse på præsidentens blog og i en omdelt afskrift derfra. Dermed tager Medvedev klar afstand fra sin forgænger, Vladimir Putins, forsøg på om ikke at hylde Stalin så at neddæmpe kritikken af Stalins terror og i stedet fremstille ham som sejrherre i Anden Verdenskrig og grundlægger af Sovjetunionens storhed.
En Volga af ulykke
»Jeg er overbevist om, at erindringen om vore nationale tragedier er lige så hellig som erindringen om vore sejre,« siger Medvedev i indslaget og fortsætter:
»Det er umuligt at forestille sig omfanget af den terror, som ramte alle folkeslagene i vort land. Højdepunktet var i årene 1937-1938. Aleksandr Solsjenitsyn kaldte den endeløse strøm af ofre for terroren for 'en Volga af menneskelig ulykke'. I løbet af 20 år op til verdenskrigen blev hele lag og stande af vores befolkning tilintetgjort. Kosakstanden blev likvideret. Bønderne afkulakiseret. Intellektuelle, arbejdere, militæret blev udsat for politisk begrundet forfølgelse. Også repræsentanter for alle religiøse trosretninger blev forfulgt. Den 30 oktober er dagen, hvor vi husker millioner af invaliderede skæbner. Vi husker på mennesker, der blev henrettet uden dom og efterforskning, på mennesker, der blev sendt i lejre og forvist, frataget alle borgerrettigheder (...) Millioner af mennesker omkom som følge af terroren og løgnagtige beskyldninger. Millioner!«
Mod Stalin og Putin
Medvedevs konklusion er klar: stalintidens terror kan ikke bortforklares eller undskyldes. Og han trækker en klar linje til nutiden:
»Jeg er overbevist om, at ingen udvikling af landet, intet fremskridt, ingen ambitioner kan opfyldes, hvis prisen er menneskelige ulykker og tab af menneskeliv.«
Medvedevs tone er dermed helt anderledes end forgængeren Putins. Putin har kaldt Stalin en effektiv leder og krigsstrateg i et forsøg på at fremme patriotiske følelser i den russiske befolkning. Putin har også sagt, at »Sovjetunionens sammenbrud var det 20. århundredes største geopolitiske katastrofe«.
Medvedev derimod har gentagne gange advaret imod at skønmale historien og har altså nu taget skridt til et opgør med dette nationalistiske skønmaleri og dermed indirekte et opgør imod Ruslands fortsat stærke mand Putin.


