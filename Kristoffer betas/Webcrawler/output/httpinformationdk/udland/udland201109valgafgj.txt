Valg afgjort på forhånd
Rusland skal vælge nyt parlament til december, men der er ikke meget at stemme om, mener kritikere
Parlamentsvalget er ifølge russiske iagttagere først og fremmest en optakt til præsidentvalget næste år, hvor premierminister Vladimir Putin forventes at stille op til præsidentposten igen.


 Dronning Margrethe, som i disse dage er på officielt besøg i Rusland, kunne sikkert få nogle tips af præsident Dmitrij Medvedev og premierminister Vladimir Putin om, hvordan man styrer en valgkamp uden for meget bøvl med opposition og modstandere. Det siger i hvert fald Ruslands tidligere vicepremierminister og nuværende stærke oppositionsleder Boris Nemtsov.
Den russiske valgkamp er reelt i fuld gang op til parlamentsvalget den 4. december, men, siger Nemtsov, der bliver ikke tale om et demokratisk og frit valg.
»Alt er bestemt på forhånd af Putin, ingen ægte oppositionspartier har fået lov til at deltage, kun partier, som er under Putins og Kremls totale kontrol, deltager.«
Nemtsov, som i sin tid var en af Boris Jeltsins yndlinge og i dag er leder af demokratibevægelsen Solidaritet, fortsætter:
»Valget i december bliver en ren farce, det handler kun om at skaffe Putin en aura af legitimitet op til det kommende præsidentvalg i marts 2012, hvor Putin vender tilbage og vil fortsætte som præsident i 12 år. Det hele er allerede besluttet på forhånd og uden hensyntagen til den russiske befolkning.«
Ifølge Boris Nemtsov vil yderligere 12 år med Putin være en katastrofe for Rusland:
»Det betyder økonomisk, politisk og moralsk forfald, en fortsat eksplosiv korruption, tyveri og bedrag. Vi opfordrer sammen med andre ægte oppositionspartier derfor folk til at gå til stemmeurnerne og strege hele stemmesedlen ud. Og folk er ikke dumme, de ved godt, hvad der foregår, det oplever jeg hele tiden rundt om i landet. De ved godt, at det her valg handler om, at banditter vil beholde deres magt for at beskytte deres tilranede kapital. De ved også godt, at valget bliver forfalsket. Så der er ikke andet at gøre end at stemme imod alle ved at strege sedlen ud.«
Har ikke en chance
En anden og mindre engageret iagttager, Igor Malov, er mere nuanceret i sin vurdering af situationen. Malov er kommentator ved radiostationen Ruslands Stemme og har i mange år været leder af radio Majak. Han siger også over telefonen fra Moskva, at »der er ikke meget håb om et retfærdigt og demokratisk valg i december og i marts«.
De såkaldte 'ikke-systemiske oppositionspartier', som er uden for Kremls kontrol, og som ikke har fået den nødvendige registrering, har ifølge Malov ingen chance. Han siger, at kun tre eller fire partier vil blive repræsenteret i det kommende parlament: Putins støtteparti Et Forenet Rusland, som i dag alene har flertal i parlamentet, vil også i det kommende parlament få total dominans, Kommunisterne vil komme ind med under 10 procent, det samme gælder den nationalistiske populist Vladimir Sjirinovskis parti, Det Liberalt Demokratiske parti, og det kunstigt skabte oppositionsparti Et Retfærdigt Rusland.
»Konklusionen er, at parlamentet igen bliver et gummistempel for Kreml. Parlamentet får ingen betydning i virkeligheden, men agerer efter Kremls ordrer. Flerpartisystemet blev miskrediteret allerede i 1990'erne og er det stadig. Det her handler slet ikke om et parlamentsvalg, men er blot optakten til præsidentvalget næste år. Der bliver de egentlige beslutninger taget,« siger Igor Malov.
Putin præsident igen
Igor Malov mener ligesom Boris Nemtsov og mange andre, at Vladimir Putin efter al sandsynlighed stiller op og bliver valgt til Ruslands præsident til marts.
Putin har da også for tiden travlt med at få styr på sit støtteparti Et Forenet Rusland. Forleden holdt partiet en stor konference i byen Tjerpovets, hvor Putin holdt en halvanden time lang tale. Talen, som blev transmitteret på direkte tv, blev i de russiske medier tolket som en valgtale, ikke til parlamentsvalget, men til præsidentvalget. Putin lovede guld og grønne skove, løsninger på stort set alle påtrængende problemer i Rusland og fortsat økonomisk vækst. Samtidig bebudede han en demokratisering af selve partiet Et Forenet Rusland, på hvis kandidatlister der fra nu af skal være skal være 50 procent kandidater fra den nyligt oprettede Folkefront:
»En betydelig del af pladserne vil tilfalde forskellige sociale grupper,« sagde Putin. »Læger, lærere, ingeniører, arbejdere, farmere, militærfolk, pensionister og unge.« Dette fik straks kommentatorer til at pege på, at Et Forenet Rusland mere og mere kommer til at ligne det gamle sovjetiske kommunistparti, blot uden anden form for ideologi end magtens.

