Døden er ubemandet
De amerikanske droneangreb på mål i Pakistan, Yemen og Somalia finder sted uden klart juridisk grundlag og vil formentlig fortsætte de næste 10 år – alene i den første uge af det nye år gennemførte USA otte angreb
Foto: Scanpix


 Morgenduelige P1-lyttere hørte den 8. januar kort før syv chefen for Forsvarsakademiets Institut for Strategi, Ole Kværnø, forklare i alt otte amerikanske droneangreb på årets første seks dage som lidt af en tilfældighed. Ifølge Kværnø var der ikke tale om optrapning af USA’s hemmelige henrettelser, men om snarere at efterretninger om flere mål var tidsmæssigt sammenfaldende.
Indslaget varede under fem minutter og berørte ikke de principielle juridiske problemer ved målrettede drab på »fjender af USA« fra ubemandede luftfartøjer, nemlig at de, med terrorforskeren Lars Erslev Andersens ord, »undergraver folkeretten« og er »klokkeklare krænkelser af suverænitetsprincippet«.
Mistænkte militante modstandere af USA, opført i en database, dømmes til døden ved et embedsmands-skrivebord i Washington, præsident Barack Obama skriver under, hvorefter de pågældende, med Erslev Andersens vending, »er så godt som døde«.
Lars Erslev Andersen siger til Information:
»Dronerne er billige, de er effektive, civile tab er begrænsede, og frem for alt sikrer de amerikanske tropper mod tab i terrorkrigen. Der er bare den hage ved dem, at de ikke er lovlige ifølge international ret, og at der heller ikke indtil nu er tilvejebragt et juridisk grundlag efter amerikansk ret.«
At dronedrabene, der suppleres med krydsermissiler og angreb fra kampfly, medfører mord på uskyldige civile, har ikke vakt opsigt i den brede offentlighed, der – som P1-indslaget viste – oplever angrebene som et spørgsmål om teknik.
Angrebene finder sted i den islamiske verden og rettes mod islamiske militante, der modsætter sig USA’s regionale hegemoni og således udgør påståede eller reelle trusler mod USA’s sikkerhed. Dette kan i høj grad anfægtes for Talibans vedkommende, men er reelt i Yemen – både ’sko-bomberen’ på et American Airline-fly i 2001 og to såkaldte ’undertøjsbombere’ i 2009 og 2012 (den ene viste sig at være CIA-agent) blev sendt fra Yemen af al-Qaeda på Den Arabiske Halvø (AQAP).
Juridisk dilemma
Ikke desto mindre er USA’s modterror et juridisk dilemma, akkurat som Israels praksis med ’målrettede drab’ mod aktivister og politiske ledere i Hamas og islamisk Jihad, som er den oprindelige inspiration for USA og som har erstattet politiarbejde med efterfølgende retspleje med attentater.
Begrundelsen for metoden er i begge tilfælde, at det er umuligt at anholde eftersøgte terrorister og stille dem for retten, da de lever beskyttet i deres respektive samfund – det være sig Gaza, Syrien, Libanon eller Pakistan, Afghanistan, Somalia og Yemen.
Israel har reduceret antallet af målrettede drab. Før Gaza-krigen i 2008-2009 blev 150 palæstinensiske aktivister og politikere dræbt, efter Gaza-krigen er tallet 28 ifølge den israelske menneskeretsorganisation B’Tselem.
Siden 2002 har USA gennemført 347 droneangreb i Pakistan og 60 angreb i Yemen og Somalia – langt de fleste fra 2008, altså primært under Barack Obamas præsidentperiode.
Det samlede antal dræbte menes at være ca. 3000 personer, heraf skønnes mellem 10 og 20 pct. at være civile, og modterroren har medført tragiske fejltagelser. I maj 2012 blev 26 dræbt i det sydvestlige Yemen og i 2009 døde 41 civile, heraf 14 kvinder og 21 børn, da et amerikansk krydsermissil slog ned i landsbyen al-Majalah.
I Pakistan, hvor dronerne især har angrebet i stammeområderne Nord- og Syd-Waziristan, angiver web-siden thelongwarjournal.org antallet af dræbte »ledere og operative« fra Taliban og al-Qaeda til 2.480 personer og antallet af civile ofre til 153 personer.
Sagsanlæg mod Det Hvide Hus, CIA, Pentagon, justitsministeriet og udenrigsministeriet fra amerikanske borgerretsorganisationer og aviser, bl.a. The New York Times med henblik på aktindsigt i grundlaget, hvis et sådant findes, for dronedrabene er kategorisk afvist af CIA.
Og med nomineringen af George Brennan til ny chef for CIA tyder intet på, at den hemmelige selvtægt vil ophøre. Brennan, en erfaren CIA-veteran og Obamas særlige antiterrorekspert, er arkitekten bag optrapningen af droneangrebene. Han er en erklæret tilhænger af dronerne som det primære våben i krigen mod terror:
»Det er den absolut bedste model for, hvad jeg mener, den amerikanske modterrorisme skal gøre«.
Ifølge eksperter vil droneangrebene fortsætte i mindst 10 år, bl.a. fordi de aktiverer flere ’terrorister’, end de slår ihjel.
’Alice i Eventyrland’
USA har to droneprogrammer: CIA’s, der er hemmeligt, og militærets, der er kendt i og med, at Kongressen har indsigt i Pentagons aktiviteter.
Dele af militærets aktiviteter er da også blevet kendt i henhold til den amerikanske offentlighedslov, hvorimod CIA’s droner er hemmelige omtrent på samme måde, som Israels kernevåbenarsenal er hemmeligt. Alle ved de eksisterer, men ingen vil bekræfte det. En dommer ved New Yorks sydlige distriktsdomstol, der behandlede borgerretsorganisationen UCLA’s og The New York Times’ sagsanlæg om aktindsigt mod det amerikanske justitsministerium, forsvarsministerium og CIA, begrundede således sit afslag med en bemærkning om, at hun ikke mente, regeringen havde overtrådt offentlighedsloven i og med, at regeringen ikke havde ville oplyse, om dronerne overhovedet eksisterer.
»Denne Alice i Eventyrland-kendelse er ikke forbigået min opmærksomhed,« sagde dommeren i sine bemærkninger til afgørelsen, »men efter omhyggelig og grundig overvejelse er jeg i den paradoksale situation, at jeg ikke kan løse et problem på grund af modstridende restriktioner og regler – en veritabel Catch 22«.
Den kvindelige dommer tilføjede, at hun »intetsteds i lovene eller i præcedens har fundet grundlag for at tillade regeringen som udøvende myndighed at proklamere visse handlinger lovlige, der synes uforenelige med forfatningen, og hvis grundlag holdes hemmeligt«.
Alligevel fortolkede hun gældende lovs »udvikling« derhen, at regeringen har ret til at foretage »summariske bedømmelser« – altså af hvem der skal slås ihjel – hvorfor kravet om aktindsigt i regeringens juridiske overvejelser blev afvist.
Amerikanere dræbt
Dronedebatten i USA blev aktualiseret i oktober 2011, da tre amerikanske statsborgere blev dræbt af en drone, al-Qaeda-prædikanten Anwar al-Awlaki, hans 16-årige søn og en militant, Samir Khan. Anwar al-Awlaki blev kendt i den brede danske offentlighed, da en tidligere rocker og nuværende radikal muslim Morten (Murad) Storm fortalte Jyllands-Posten, at han havde ledt CIA på sporet af al-Qaeda-lederen via sin funktion som agent for det danske PET. Af offentliggjorte optagelser af samtaler mellem Storm og en CIA-officer fremgår det dog, at CIA havde et alternativt spor, og at det var afgørende for drabet. Drabet blev i øvrigt anledningen til, at amerikanske borgerrettighedsforkæmpere kritiserer lovligheden af, at USA slår statsborgere ihjel på et summarisk grundlag, udfærdiget i Richard Brennans kontor. Og som Lars Erslev Andersen siger til Information:
»Der er et juridisk dilemma, og grænsen for, hvad der defineres som sikkerhedsrelateret, udvides konstant. Men set fra et amerikansk militært synspunkt er dronerne effektive. De virker. Al-Qaeda er utvivlsomt svækket, og ræsonnementet er, at selvom droneangrebene hverken er juridisk eller etisk holdbare, så bidrager de til at gøre verden mere sikker. Problemet er bare, at USA ikke med nogen autoritet kan kritisere eksempelvis iranerne, hvis de udvikler deres egne droner.«

