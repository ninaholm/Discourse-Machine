Hitler genopstår som trumfkort
Verdens grummeste diktatorer har fået deres egen spillekortserie – til de tyske myndigheders mishag, for det absolut stærkeste kort er ingen anden end 'Der Führer'


 I betragtning af Tysklands  restriktive og altid nidkært administrerede lovforbud mod enhver form for offentlig eksponering af nazi-relaterede symboler er det ganske forbløffende, at et sæt spillekort med Hitler afbildet på kortet med den højeste værdi, først nu har fået de tyske myndigheder til at reagere.
Der er tale om spillekort efter samme koncept som den såkaldte Top Trumps-serie, som mange læsere og i al fald denne signatur, husker fra sin barndom med nostalgiske følelser. Dengang var det i reglen biler eller flyvemaskiner, men undertiden også dinosaurer eller populære filmstjerner, som figurerede på kortene.
Princippet er, at hvert enkelt kort oplister en række numeriske egenskaber for den afbildede figur - for bilmodeller feks. antallet af cylindre, for kampfly f.eks. bombelastkapacitet. Kortene omdeles blandt spillerne, som skiftes til at udvælge en given egenskab og melde dens værdi - og den, som har den højeste, hjemtager de spillede kort som et stik.
I Tyskland er Top Trumps-spillene stadig populære, og nu har rivaliserende spildesignere luret dem kunsten og lanceret en helt ny kategori: verdenshistoriske tyranner.
Ja, faktisk har den Top Trumps-inspirerede tyran-serie været at finde i handlen i to år, før den offentlige anklager har fundet anledning til at melde det til politiet med henblik på at få afklaret, hvorvidt spillet bryder den tyske lov ved at fremvise »symbolet på en forfatningsstridig organisation« - in casu: et halvvejs mørkelagt hagekors.
Hussein, Amin & Stalin
Anklagemyndigheden i Nürnberg undersøger også, hvorvidt den tyske spilproducent Weltquartett har overtrådt loven ved at genbruge Førerens velkendte moustacheprydede fjæs.
»At vise hans ansigt kan være problematisk, selv om vi i dette tilfælde primært er optaget af hagekorset,« siger Antje Gabriel-Gorsolke, Nürnbergs offentlige chefanklager til The Guardians Berlin-korrespondent.
I sidste uge blev et eksemplar af spillet beslaglagt på en legetøjsudstilling i Nürnberg. Hitler figurerer blandt en morbid perlerække af navnkundige diktatorer såsom Saddam Hussein, Idi Amin og Josef Stalin. Men den nazistiske førers er spillets absolutte trumfkort - der Blitztrompf - og det skyldes, at han ifølge spillets designere har præsteret det største massemord, nemlig 55 millioner - en kalkule, der dog kun går op, hvis man giver Det Tredje Riges leder ansvaret for samtlige dræbte i Anden Verdenskrig. Blandt de andre værdier, man kan melde, er »alder ved magtovertagelse«, »tid ved magten« og »privat formue«.
Spillet er opfundet af Jorg Wagner og Jürgen Kittel fra Hamburg. Kittel siger om politianmeldelsen:
»Vi har nøje gransket den paragraf i straffeloven, som omhandler symboler på forfatningsstridige organisationer. Vi har ikke rådført os med jurister, men selv vurderet, at vi holder os på den rigtige side af loven. Politiet har da også sagt, at det er vores held, at hagekors er delvis mørkelagt, men det er faktisk ganske bevidst fra vores side.«
»Mine kolleger og jeg er overbevist om, at vi ikke har gjort noget galt, men jeg kan ikke garantere, at det her ikke ender i retten. For et par år siden fik en venstreorienteret organisation en bøde for at trykke T-shirts med hagekors på, selv om der var slået en stor streg hen over. Det er ikke alle, der finder sort humor morsom.«
Vitsen kan gå hen og koste spilskaberne dyrt. De risikerer ifølge Gabriel-Gorsolke op til tre års fængsel, hvis de kendes skyldige.

