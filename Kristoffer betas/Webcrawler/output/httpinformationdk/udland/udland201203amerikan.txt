De amerikanske kvinder har fået nok
Kampen om abort er atter blusset op i USA. Sidste år gennemførtes et rekordstort antal stramninger af abortlovgivninger, og 12 delstater er i gang med at vedtage love, der gør det strafbart at ’myrde ufødte eksemplarer af homo sapiens’
Plakat i SoHo, New York, sponsoreret af antiabortgruppen Life Always.


 Sidste år blev beboere i New York-kvarteret SoHo konfronteret med en højst usædvanlig vægplakat på en ejendom.
Plakaten viste et billede af en yndig 7-8 årig sort pige i rød kjole og med hår bundet op af en hvid sløjfe. Over hendes ansigt stod der skrevet i fede hvide bogstaver:
Det farligste sted at opholde sig for en sort amerikaner er i livmoren

Kampagnen var sponsoreret af en hidtil ukendt religiøs antiabortgruppe i Texas kaldt Life Always. Formålet, sagde en sort præst fra gruppen, var at pege på, at sorte kvinder får gennemført flere svangerskabsafbrydelser end andre kvinder i USA.
»Vores fremtid er i fare på grund af et forsøg på at begå folkemord mod os,« skrev pastor Stephen Broden på Life Always hjemmeside.
Gennem de sidste tre årtier har denne type kampagner mod prævention og abort været ganske almindelige i USA. I 1980’erne og 1990’erne blev abortklinikker og læger jævnligt udsat for intimidering og voldelige angreb. Nogle læger blev endda myrdet. Men i det første årti af det nye århundred blev det religiøse højres offensiv næsten usynlig.
»Indtil 2010 troede de fleste amerikanske kvinder, at de var godt garanteret overfor indgreb mod deres reproduktive rettigheder. ’Åh, højrefløjens kampagne berør ikke mig,’ hed det. ’Jeg skal nok bevare adgang til prævention og abort,’ sagde de. Men så kom vendepunktet under midtvejsvalget i 2010,« fortæller Katha Pollitt, en kendt amerikansk feminist og klummeskriver ved det venstreorienterede magasin The Nation, til Information.
Skrap lov i Texas
Nu er det pludselig blevet alvor for mange kvinder, der indtil nu har taget retten til at afbryde svangerskab for givet. Efter Republikanernes magtovertagelse i Repræsentanternes Hus vandt partiet enten flertal eller øgede sin dominans i en række konservative delstaters lovgivende kamre. Det førte til lovinitiativer, som sigter mod at begrænse kvinders adgang til præventive midler og svangerskabsafbrydelse.
I Georgia kan man ikke længere få en abort efter 20. uge, selv om fosteret er dødt eller ikke forventes at leve graviditeten ud.
Staten Tennessee har lige vedtaget den såkaldte Life Defense Act, som slår fast, at læger, der udfører aborter, skal offentliggøre deres adresser sammen med »demografiske oplysninger« om de kvinder, som får indgrebet udført herunder kvindernes alder, race, uddannelse og antal børn, hvilket i de små lokalsamfund er stort set det samme som at offentliggøre patienterne ved navn.
I Pennsylvania diskuteres lige nu en ny lov, der bl.a. kræver, at kvinden undergår den vaginale scanning, og at »ultralydsskærmen vender mod hendes ansigt«, og at hun derefter venter 24 timer, før hun overleverer en kopi af scanningen til den læge, som skal udføre indgrebet. Til modstanderne af forslaget lød det i sidste uge fra guvernør Tom Corbett: »Jeg kan ikke se, at forslaget tvinger nogen til at se med, ok. Det eneste, kvinden skal gøre, er at lukke øjnene.«
Og i Texas er det blevet obligatorisk for kvinder, som ønsker abort, at blive konfronteret to eller tre gange med ultralydbilleder af fostret, mens en læge i nøje detaljer beskriver det ufødte barns fysiognomi og sundhedstilstand.
En gravid freelancejournalist, Carolyn Jones, beskrev denne procedure i en nylig artikel i magasinet Texas Observer. Mere end 12 uger inde i graviditeten opdagede hendes gynækolog gennem scanning med ultralyd, at barnet led af en invaliderende genetisk sygdom og anbefalede abort. En dybt smertelig og tragisk dom at modtage for et par, der inderligt ønskede et barn.
Trods det skulle lægen ifølge den nye lov lede Jones gennem den ydmygende og smertelige procedure.
»Selv om jeg allerede havde været gennem to scanninger den dag, fik jeg at vide, at der skulle laves en til, altimens abortlægen beskrev fostret. Først efter betænkningstid på et døgn ville jeg kunne vende tilbage til klinikken og få abort,« skriver Jones, der bor i byen Austin.
»Jeg bad dem indtrængende om at gøre en undtagelse. Jeg kunne ikke udstå tanken om at høre en beskrivelse af mit barn, hvis liv jeg snart ville tage. Jeg sagde til dem: Jeg kan ikke holde til mere!«
Men hverken lægen eller Carolyn Jones havde noget valg, hvis hun ville abortere. Parret skulle partout gennem den hårrejsende procedure.
Sindene i kog
Udsigten til et tilbageslag for kvinders rettigheder har virkelig sat sindene i kog.
»De nye restriktive love har gjort det klart for mange amerikanske kvinder, også abortskeptikere, hvor ekstremt et projekt den religiøse højrefløj er i færd med at få gennemført i delstaterne,« siger Andrea Miller, leder af NARAL Pro-Choice i New York, en landsdækkende organisation, der advokerer for kvindens ret til selv at bestemme over sin krop.
»Folk er virkelig vågnet op og siger: Hov, vent lige et øjeblik!«
Ifølge Andrea Miller er det højrefløjens forsøg på at begrænse eller gøre af med forsikringsselskabers dækning af udgifter til præventive midler på delstatsniveau, som har ramt et ømt punkt.
»Unge par indretter sig, så de jævnligt kan dyrke sex uden at risikere graviditet. Det er en etableret livsstil, og hvis de selv skal begynde at betale, falder den beskyttelse væk for mange, hele deres liv ændres. Så anslaget mod prævention har en langt mere synlig virkning på almindelige amerikanere end restriktion af abortrettigheder,« vurderer hun.
Dyre pessarer
Modstandere af abort og prævention er m.a.o. oppe imod en fastgroet livsstil. En ud af tre amerikanske kvinder får mindst en abort foretaget i sin tilværelse, og næsten alle har på et eller andet tidspunkt og i lange perioder brugt præventive midler.
Præsident Barack Obamas sundhedsreform, som har vakt enorm modstand især i republikanske kredse og i denne uge skal prøves ved USA’s Højesteret, pålægger for første gang i USA’s historie delstater og forsikringsselskaber at dække alle aftageres udgifter til prævention.
»Det er et kolossalt fremskridt,« mener Katha Pollitt, »fordi antallet af utilsigtede graviditeter og aborter vil begynde at falde, når der er fuld dækning.«
Sundhedsreformen indebærer desuden, at alle amerikanske statsborgere skal have en sygesikring, og dem der ikke har råd, vil få bistand fra forbundsstaten. Det vil sikre kvinder i udsatte sociale og etniske grupper.
På abortfronten er det især delstatslove i Mississippi, Texas og Virginia, som har bragt de religiøse højregruppers radikale projekt i fokus.
»Flere af lovene definerer fostret fra undfangelsen som et levende individ, der har de samme rettigheder som moderen. Det har medført et strengt forbud mod abort, men også forbud mod kunstig befrugtning,« siger Jodi Jacobson chefredaktør for RH Reality Check, en hjemmeside, der beskæftiger sig med reproduktive rettigheder.
»I Mississippi fik det rigtigt mange kvinder op på dupperne, selv i en så konservativ sydstat. Når højrefløjspolitikere får staten til at gribe så nært ind i folks privatliv udløser det uundgåeligt en voldsom modreaktion.«
Mindretal mest udsat
Som det gælder på mange andre områder i det amerikanske samfund, er det etniske mindretalsgrupper – især afroamerikanere og spansktalende immigranter – som vil bære den tungeste byrde, såfremt den religiøse højrefløjs kampagne lykkes.
»Det er mindretalskvinder og teenagere, der får aborter længst inde i svangerskabet – og de kan gøre det uden særlige krav helt op til den 24. uge,« forklarer Katha Pollitt.
Ingen af de tre interviewede kvinder er i tvivl om, at højregrupper og Republikanere vil fortsætte deres kampagner: »De har mange metoder til rådighed. I flere delstater er lovgivere f.eks. begyndt at pålægge private abortklinikker latterligt strenge krav til hygiejne og til dyre og avancerede faciliteter. Nogle af dem tvinges til at udvide parkeringspladser og installere flere badeværelser – som en slags intimidering,« fortæller Pollitt.

