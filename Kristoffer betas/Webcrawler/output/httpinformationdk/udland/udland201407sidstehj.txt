En sidste hjælpende hånd?
I det britiske overhus diskuteres i dag et lovforslag om dødshjælp til patienter i sidste stadium af uhelbredelig sygdom med deltagelse af historisk mange talere. Men også i Frankrig har behandling af døende patienter i de forløbne måneder vakt lidenskabelig diskussion
Francois Lambert, nevø til Vincent Lambert, der siden en trafikulykke i 2008 har ligget i dyb koma, taler til pressen. Vincent Lamberts historie har vakt en heftig debat i Frankrig om behandling af døende patienter.


 I Frankrig har diskussionen om dødshjælp de seneste måneder fået et ansigt – eller rettere: en krop.
Den 38-årige Vincent Lambert har siden en trafikulykke i 2008 ligget i dyb koma. Vincent Lambert kan ifølge lægerne mærke smerte, men har i seks år ikke vist systematiske tegn på kommunikation. Til gengæld har plejepersonalet konstateret ’modstand mod behandling’.
Derfor besluttede plejepersonale og læger i begyndelsen af 2013 med udgangspunkt i den franske Leonetti-lov, der siden 2005 har gjort det muligt at stoppe ’uforholdsmæssig stædig livsforlængende behandling’, at standse den eneste fortsatte behandling af Vincent.
Det skete med accept fra Vincent Lamberts kone og en del af hans familie. Leonetti-loven tillader ikke aktiv dødshjælp, men udelukkende ’at lade dø’. Den kunstige ernæring af Vincent Lambert blev stoppet.
Vincents katolske forældre kunne imidlertid ikke acceptere beslutningen. De betragter ikke Vincent som døende, men som dybt handicappet.
Det er således på selve Vincents krop, der nu foregår en juridisk kamp. Efter en måned uden ernæring blev droppet i maj 2013 atter sat til som følge af en dom fra den lokale domstol i Chalôn-en-Champagne. Så vendte sagen igen for en måned siden, da den franske højesteret stik modsat vurderede, at man skulle stoppe med at ernære Vincent. Hvorpå Den Europæiske Menneskerettighedsdomstol – på forældrenes appel – dramatisk samme dag suspenderede den franske højesterets dom, indtil Menneskerettighedsdomstolen har taget endelig stilling.
Udfaldet af disse overvejelser ventes inden for et par måneder og bliver afgørende for de lovgivninger, de enkelte europæiske medlemslande forsøger at sætte på plads, vurderer franske jurister.
I England fremførtes en lige så omdiskuteret lov om livets afslutning i går for anden gang i Overhuset af lord Falconer. Loven drejer sig udelukkende om dødshjælp til fuldt bevidste mennesker i sidste stadium af dødelig sygdom. To læger skal afgøre, om man har mindre end seks måneder tilbage at leve i. Herefter kan den ene af disse læger beslutte af udskrive en dødelig dosis medicin, hvis patienten udbeder sig det.
Lovforslaget er inspireret af en lov, der har været i kraft i den amerikanske stat Oregon siden 1997. Her har den virket uden større debat i medierne – trods de mange forbehold, der var ved vedtagelsen af loven.
Strider mod lægeløftet
Lord Falconers lovforslag betragtes af mange som ’assisteret selvmord’ på linje med de lovgivninger, der siden 2002 har været i funktion i for eksempel Holland og Belgien.
I England er flere lægeforeninger derfor imod lovforslaget. Formanden for de praktiserende læger i England (RCGP), Maureen Baker, udtaler til The Guardian, at hun er bekymret for, at den stressfulde og deprimerede tilstand, så alvorlig en sygdom naturligt sætter patienten i, ikke kan skelnes fra et selvstændigt ønske om at dø.
Mange læger er bekymrede for, at tilliden mellem læge og patient svækkes, hvis lægen overhovedet er impliceret i en dødshjælp, der ifølge dem strider mod lægeløftet.
Andre læger, heriblandt 11 tidligere ledere af samme lægeforening, har i sidste øjeblik rejst en underskriftsindsamling for lord Falconers lovforslag.
»Vi tror, det kan give en mulighed for at hjælpe et lille, men betydningsfuldt antal patienter, som lider uudholdeligt de sidste dage eller uger af deres liv, trods al den palliative hjælp, vi kan yde,« skriver de.
Ifølge modstandere risikerer lord Falconers lov at åbne op for en glidebane i form af pres på for eksempel stærkt handicappede for at begå selvmord.
Den multihandicappede Penny Pepper forklarer i et debatindlæg i The Guardian om hendes eget tidligere ønske om at begå selvmord. Hun forklarer, hvordan mange stærkt handicappede personer er bange for at ligge andre til byrde:
»Folk som mig har brug for hjælp til at leve – ikke til at dø.«
Men samtidig bugner engelske medier i disse dage med frygtelige agonihistorier, hvor pårørende magtesløse er vidner til deres kæres rædselsvækkende sidste timer.
Mens den katolske kirke fortsat er ubetinget modstander af aktiv dødshjælp, lyder andre røster i den angelsaksiske kirke.
Den nuværende ærkebiskop af Canterbury, Justin Welby, er imod lovforslaget, som han finder »misforstået og farligt«, men den tidligere ærkebiskop lord Carey har vakt røre ved at skifte mening.
I 2006, da et lignende lovforslag blev forkastet, hævdede han, at det ville gøre assisteret selvmord »lige så almindeligt som abort«. Nu er han blevet overbevist af Tony Nicklinsons kamp for retten til at dø.
Den nu afdøde Nicklinson ville dog med sit locked-in-syndrom ikke have været omfattet af Falconers lov, men hans argumenter har overbevist lord Carey.
Også Desmond Tutu har blandet sig i debatten fra Sydafrika med et indlæg i The Observer, i hvilket han forsvarer Falconers lov:
»Hele mit liv har jeg arbejdet for værdighed for de levende. Nu har jeg tænkt mig at bruge mine tanker på værdighed for de døende,« skriver han.
Tutu beklager, hvorledes behandlingen af »min gamle ven« Mandela gik alt for langt.
I Frankrig afventer Vincent Lamberts vegeterende krop Den Europæiske Menneskerettighedsdomstols afgørelse. Mens lovgiverne tøver, når det gælder assisteret selvmord, synes folkestemningen i Frankrig at vende.
I en retssag, også i juni, mod skadestuelæge Nicolas Bonnemaison, der var gået langt videre end Leonetti-loven tillader det, og på eget initiativ havde hjulpet syv patienter gennem den sidste del af dødsprocessen med direkte dødelige indsprøjtninger, frikendte en jury overraskende Bonnemaison.

