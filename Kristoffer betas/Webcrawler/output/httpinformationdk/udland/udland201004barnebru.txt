Barnebruden fra Yemen blev skilt - trods alt
Journalister og fotografer kappes om at få et glimt af den 12-årige Sally al-Sabahi. I blitzlysenes flimmer dypper hun sin lille tommelfinger i blæk og placerer den ved sit navn på skilsmissedokumentet. To fingeraftryk side om side - hendes 37-årige ægtemands og hendes eget. En sidste nærhed i et ægteskab, der var alt andet end kærligt for et barn, der blev gift 10 år gammel
Den 12 årige Sally al-Sabahis øjne smiler sejrssikkert bag den kulsorte niqab foran den frem-mødte mængde af presse-folk og kameraer. 'Nu er den sorte sky over mit hoved væk,' siger hun lettet efter to års ægteskab i helvede med en 20 år ældre fætter, der slog og voldtog hende.


 SANAA, YEMEN - Første gang Informations læsere stiftede bekendtskab med barnebruden fra Yemen var i januar. Sally al-Sabahi var ti år, da hendes mor spurgte, om hun havde lyst til at blive gift.
Den umiddelbare glæde over udsigten til en ny kjole, legetøj og slik blev dog hurtigt afløst af rædsel, da voldtægtsforsøg og tæsk blev hverdag. Sallys historie er blot én blandt mange i Yemen.
Sally blev gift med sin ældre fætter, Nabil al-Marshahee på 35 år. Efter måneder med tæsk og voldtægt, løb hun fra ham og har siden da skjult sig i sine forældres hus.
Igennem to år havde det til tider lignet et normalt liv, hvor hun kunne gå i skole og lege med sine venner på gaden uden for hjemmet. Men en gang imellem ville Nabil dukke uanmeldt op og kræve, at Sally, hans barnebrud, kom med ham tilbage.
Nabil havde købt og betalt for Sally lovligt igennem en medgift på 1.000 dollar (5.500 kr.), som hendes far ikke kunne tilbagebetale.
Svage kvinder
Lysstofrøret summer svagt i loftet og sender et koldt lys nedover familiens hjem, der består af det ene værelse. Det er to år siden Sally blev gift og uvisheden om, hvordan medgiften kan blive betalt tilbage, nager familien dybt.
Faderen, der er analfabet, kæmper med at betale de månedlige udgifter med det han tjener ved at sælge krydderier på markedet i den gamle bydel i Sanaa.
Ofte har familien ikke råd til to måltider om dagen, noget der ikke er ualmindeligt i Yemen, hvor hver tredje indbygger lever på sultegrænsen. Ligesom mange andre fattige familier troede Sallys forældre, at ægteskabet kunne garantere en bedre fremtid for deres datter og mere mad til deres tre andre børn.
Hendes far tager et par khatblade op af en plasticpose på gulvet foran ham og stopper dem i munden.
»Jeg troede, at hun flyttede fra én mor til en anden mor og det at gifte hende bort til sin fætter var en god ting,» siger han og ryster på hovedet.
Lænet op ad en fedtet pude på gulvet fortæller Sallys mor om sit eget bryllup, hvor hun også var 10 år gammel.
»Jeg var ligesom Sally, da jeg blev gift,« fortæller hun.
»Jeg var gift i syv år, men jeg løb hjemmefra hver uge til min fars hus.«
Hun tørrer en tåre fra sit øje, og man får indtrykket af, at dem har der strømmet mange af igennem hendes liv.
»Min søster lovede at passe på Sally, som var hun hendes egen datter, men da Sally ankom til hendes hjem, ændrede alting sig.»
»Hvordan kan man forvente, at en kvinde uden uddannelse, der selv blev gift, da hun var et barn, skulle kunne træffe den rette beslutning for sin datter?,« spørger Belqès Ali al-Lahabi, der er kvinderettighedsaktivist.
»Den største årsag til, at piger forlader deres uddannelse her i landet, er de alt for tidlige ægteskaber. Hvis en pige ikke er uddannet og bliver gift som barn, udvikler hun ikke en personlighed, og hun vil aldrig opnå selvstændighed. Hun bliver en svag kvinde,« siger al-Lahabi.
»Hun vil derfor ikke kunne træffe det rette valg for sine egne døtre - det er en ond cirkel, som vi må bryde.«
I Allahs navn
Et hav af sortklædte kvinder i fuld niqab fylder gaden uden for Yemens parlament. I deres hænder bærer de bannere med slagord som »Ja til sharia-rettigheder for kvinder«. Nogle hæver Koranen mod himlen med deres sorte handskeklædte fine hænder.
En ny lov om minimumsalder for ægteskaber er på dagsordenen inden for parlamentets mure og splitter meningerne udenfor.
Siden et lovforslag om at indføre en minimumsalder på 17 år blev vedtaget i februar 2009, for derefter at blive forkastet af den konservative shariakomité, har parlamentet ventet på, at komiteen skulle komme med et ændringsforslag.
Nu har parlamentsmedlemmerne mistet tålmodigheden og kræver minimumsalderen tilbage på dagsordenen.
»Ægteskab er enhver voksen persons rettighed,« siger Zeinab al-Sunaidar.
»Nogle er voksne som 15 årige, og andre når de er ni,« siger hun.
Modstanderne af en minimumsalder henviser til profeten Muhammeds eksempel, da han giftede sig med den niårige Aïsha.
»At gå ind for en minimumsalder er som at gå imod Guds lov,« siger den 27-årige islamiske elev fra det ortodokse Iman Universitet.
Hun er ikke alene. De hen- ved 300 kvinder, der demonstrerer uden for parlamentet, er alle blevet fragtet hertil i busser for at protestere mod lovforslaget.
»Vi vil ikke påtvinges vestlige værdier,« siger Umm Islam, mor til en 10-årig pige.
»Tror du ikke Gud er mere barmhjertig end 'jeres' FN og kvinderettighedsorganisationer?«
I sin hånd holder hun en fatwa, der blev underskrevet af 140 religiøse gejstlige samme morgen.
Én af medunderskriverne er Sheikh Mohammed al-Hazmi, en imam og medlem af parlamentet.
»Vi anser et barn for voksen, når det når puberteten, ikke når det er 18 år, som I gør i Vesten,« fastslår han.
»I dag ser vi moralsk forfald alle vegne. Vi ved, at folk er seksuelt aktive fra en ung alder, så vi lader dem gifte sig i stedet for at tvinge dem til at bedrive hor,« siger al-Hazmi.
De unge piger dør af det
På den anden side henviser de, der går ind for en minimumsalder til en række problemer, der er forbundet med tidlige ægteskaber. Udover at pigers uddannelse og barndom ofte bliver erstattet med husarbejde og børneopdragelse, leder tidlige ægteskaber også i flere tilfælde til en tidlig død for kvinden.
Ifølge Verdenssundhedsorganisationen er graviditet og fødsel den største dødsårsag blandt piger mellem 15 - 19 år i u-lande. Piger i denne aldersgruppe har dobbelt så stor risiko for at dø end kvinder i alderen 20 til 24. Imens piger i alderen 10 til 14 har fem gange større risiko for at dø.
»Jeg er en muslimsk kvinde og mor til to,« fortæller Nalan Ozisik, der er en lektor på Stanford Universitetet i USA.
Et forkrøblet samfund
»Jeg nægter at se på, imens uvidenhed forvrænger islam. Vi bliver nødt til at forstå, at et samfund, der ignorerer og ikke uddanner dets kvinder, er et forkrøblet samfund,« siger hun.
Efter at have læst om Sallys historie på internettet, kontaktede hun hendes advokat, Shada Mohammed Nasser, og tilbød at tilbagebetale Sallys medgift på de 5.500 kr. Kort efter at den unge bruds historie blev kendt i Yemen, kom flere kvinder til med lignende tilbud.
Men manden Nabil nægtede at indgå et forlig:
»Ikke om jeg blev betalt en million rial (27.000 kr.) for hvert hår på hendes hoved, ville jeg acceptere en skilsmisse,» snerrede han i telefonen af Nasser, da hun ringede til ham og tilbød ham at han kunne få sine penge tilbage, hvis han lod sig skille fra barnet.
I stedet dukkede han uventet op i familiens hjem i Sanaa og krævede, at hans kone kom med ham tilbage til hjemmet.
Sally nægtede. Fanget i en voksen verden mellem to dominerende mænd, var hun tvunget til at gå op imod alle de traditionelle muslimske normer. Hun stak af fra hjemmet. Imens hendes far og Nabil skændtes om hendes skæbne, gik hun til politiet. Dér fortalte hun om volden og voldtægterne, der begyndte, da hun blev gift som 10 årig.
De to mænd blev arresteret og bragt til detentionen, hvor de blev taget imod med åbne arme:
»I er velkomne til at blive så længe I har lyst,» smilede vagthavende betjent.
Tiden i detentionen havde den forventede virkning: Efter at have sovet på gulvet i en celle i en uge, var de nået til enighed om en skilsmisse.
Uden for retsbygningen kigger den detroniserede Nabil en sidste gang efter Sally.
»Vort ægteskab virker som en illusion,« siger han.
»Vi var kun sammen i så kort tid.«
Eftertænksomt tilføjer han dog: »Min næste kone skal være en voksen kvinde - ikke et barn.«
Sallys øjne kniber sig sammen i et smil bag den kulsorte niqab, og hun vender sin tommelfinger i vejret til den fremmødte mængde af pressefolk og kameraer.
»Nu er den sorte sky over mit hoved væk,» siger hun glad og lettet.
»Tak til alle dem, der hjalp mig. Nu vil jeg tilbage til skolen og lære at læse.«
Hun forlader retsbygningen uden at se sig tilbage. Hun er fri.
international@inforamtion.dk

