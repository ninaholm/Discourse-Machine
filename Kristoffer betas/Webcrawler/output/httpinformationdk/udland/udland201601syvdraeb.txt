Syv dræbt i Indonesien af IS-angreb
To selvmordsbombere døde, mens tre blev skudt og dræbt af politiet, da de militante forsøgte at kaste bomber


 Islamisk Stat (IS) påtager sig skylden for angrebet i Indonesiens hovedstad, Jakarta, der i går efterlod fem mistænkte gerningsmænd og to civile døde samt 19 sårede. IS siger, det var målrettet indonesiske sikkerhedsstyrker og udenlandske borgere, oplyser nyhedsbureauet Al-Amak, der fungerer som talerør for gruppen. Jakartas politichef, Tito Karnavian, bekræfter oplysningerne: »IS-krigeren Bahrun Naim, som menes at opholde sig i Syrien, har planlagt det her i nogen tid.« De dødbringende skyderier og eksplosioner i Jakarta anses for at være en kopi af angrebet i Paris i november mod cafeer osv. To selvmordsbombere døde, mens tre blev skudt og dræbt af politiet, da de militante forsøgte at kaste bomber.
Ritzau/DPA

