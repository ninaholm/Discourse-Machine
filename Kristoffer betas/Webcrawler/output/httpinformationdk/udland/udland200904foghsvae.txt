Fogh i svær religiøs balancegang
Fogh forsvarer ytringsfriheden, men tager afstand fra Muhammedtegningerne. Han erkender at have "særligt ansvar" for bedre dialog med den muslimske verden


 Ingen undskyldning, men tydelige tegn på forståelse. Anders Fogh Rasmussen var ude i en svær balancegang, da han i formiddag deltog i en paneldebat på en dialogkonference i Istanbul.
 Den kommende Nato-generalsekretær var under hårdt tyrkisk pres for at komme med undskyldninger for Muhammedkrisen, men Fogh understregede, at ytringsfrihed er afgørende for dialog og forståelse mellem forskellige religioner og kulturer.
 - Jeg tror på, at alle former for censur er den egentlige fjende for dialog og øget forståelse, sagde Fogh, som mener, at fordomme skal frem i lyset i stedet for at holdes skjult.
 - Ytringsfrihed er afgørende for åben dialog, fastslog han.
 Men med ytringsfriheden følger ansvaret for at håndtere den på en sådan måde, så vi ikke skaber splittelse i vores samfund, fortsatte Fogh, som derefter talte direkte om Muhammedkrisen, som har gjort Fogh til et fjendebillede i dele af den muslimske verden.
 - Min holdning var klar før, under og efter krisen. Jeg fordømmer enhver handling, som vil dæmonisere folk på grund af deres religiøse eller etniske baggrund. Jeg respekterer islam som en af de største religioner, og jeg respekterer andre menneskers religiøse følelser, sagde han.
 Fogh gik endda så vidt som personligt at tage afstand fra tegningerne.
 - Jeg ville aldrig selv afbilde nogen religiøs skikkelse - inklusiv profeten Muhammed - på en måde, som kan såre andre, sagde han.
 Den megen polemik i forbindelse med Muhammedtegningerne vil også spille ind på hans arbejde som Nato-generalsekretær, hvor en af nøgleprioriteterne bliver at skabe mere dialog og samarbejde med den muslimske verden.
 - Jeg anser det for at være et særligt ansvar for mig, og jeg tror også, at jeg har en personlig indsigt i vigtigheden af en tæt dialog mellem civilisationer, sagde han.
 Anders Fogh Rasmussen talte ved FN-konferencen "Civilisationernes Alliance", som sætter fokus på dialog og forståelse mellem forskellige religioner og kulturer - ikke mindst i forbindelse med spændingerne mellem den muslimske og den vestlige verden.
