Indgreb mod finanshuse



 Den amerikanske regering tog i går kontrol med de to kriseramte finansgiganter, Fannie Mae og Freddie Mac. "Fannie Mae og Freddie Mac er så store og sammenflettet med vores finansielle system, at det ville udløse enorm turbulens på vores finansielle markeder herhjemme og rundt om i verden, hvis bare en af dem krakker," sagde finansminister Henry Paulson. Det drastiske indgreb blev nødvendigt, fordi Fannie Mae og Freddie Mac har tabt milliarder af dollar det seneste år, hvor boligmarkedet er styrtdykket i værdi. Det amerikanske finanstilsyn for boligmarkedet, FHFA, kontrollerer de to selskaber i foreløbig et års tid. 

