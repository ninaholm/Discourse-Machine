Voksende ulighed i Europa
Selv om vi igen har opnået en beskeden vækst i Europa, er genrejsningen efter krisen ujævn, og uligheden vokser som konsekvens internt i EU


 Sporene efter finanskrisen bliver stadig tydeligere: Flere europæere lever i dag i fattigdom, og afstanden mellem rige og fattige lande er vokset, konkluderer en ny analyse foretaget af Arbejderbevægelsens Erhvervsråd (AE) på baggrund af forskellige nye rapporter.
Hvor det i årene 2002-2008 var de fattigste EU-lande, der havde de største gennemsnitlige årlige vækstrater og dermed indhentede de rigere EU-lande, ser det efter krisen anderledes ud, skriver AE i analysen, der er foretaget i samarbejde med det franske institut OFCE, det tyske institut IMK og det østrigske institut AK-Wien.
»Mens der før krisen var en tendens til, at regioner konvergerede (dvs. at uligheden blev mindre, red.), er det modsatte tilfældet i dag … de mest velstillede europæiske regioner oplever størst BNP-vækst. Krisen har altså stoppet den regionale konvergens i EU,« konkluderer AE’s analytikere.
Konsekvensen af en svækkelse af væksten særligt i de kriseramte EU-lande har været voksende fattigdom. Ifølge rapporten er det særligt enlige, børnefamilier og ledige, der lider alvorlige materielle afsavn – dvs. en manglende evne til at betale for f.eks. husleje, varme, telefon, kød, en ferie eller uforudsete udgifter.
»Alvorlige materielle afsavn er langt mere udbredt blandt enlige forældre i forhold til både husholdninger med og uden børn. Et ud af seks børn i eurozonen, der vokser op med en enlig forælder, bor i en husstand med alvorlige materielle afsavn,« skriver AE og tilføjer, at fattigdommen blandt husstande med børn har været stigende siden krisen.
Går ud over børnene
I Grækenland, Cypern, Ungarn og Malta er andelen af befolkningen, der oplever alvorlige materielle afsavn, steget med 6-10 procentpoint siden krisen, mens det tilsvarende tal for børn er op mod 10-13 procentpoint.
»Børn er hårdere ramt af materielle afsavn end andre aldersgrupper,« skriver AE og kalder udviklingen »bekymrende, fordi afsavn og manglende muligheder i barndommen kan have langsigtede konsekvenser for børnene – for eksempel i forhold uddannelse«.
Særligt Grækenland har oplevet voksende fattigdom. I 2008 led 10 procent af de græske børn alvorlige materielle afsavn. Det tal er i dag vokset til 24 procent, påviser rapporten.
Analytikerne påpeger, at udviklingen ikke kun er »problematisk for de personer, det rammer«, men også »kan have langsigtede negative konsekvenser for vækstmulighederne i Europa«.
Særligt den fortsat høje ledighed er problematisk for Europa – i dag er ledigheden faldet til 11,1 procent fra 12,1 procent, da den toppede i 2013, men hvis ledigheden fortsat reduceres med den nuværende hastighed, vil »vi først være nede på førkrise-niveau i 2022«.
»Dertil kommer, at cirka halvdelen af de arbejdsløse i euroområdet er langtidsledige ... og risikoen er, at den høje arbejdsløshed bliver en permanent tilstand. Det vil lægge en dæmper på vækstmulighederne,« skriver AE.

