Nemtsov-mordet kan afdække splittelse i Putins bagland
Efterforskningen af mordet på oppositionspolitikeren Boris Nemtsov tyder på, at der er en magtkamp i gang mellem præsident Vladimir Putins to magtbaser, sikkerhedstjenesten FSB og Tjetjeniens præsident, Ramzan Kadyrov. Begge støtter er uundværlige, siger iagttagere
Zaur Dudajev, en af de fem tjetjenere ved hans anholdelse i forbindelse med mordet på Boris Nemtsov.


 Fængslingen og sigtelsen af fem tjetjenere for mordet på oppositionspolitikeren Boris Nemtsov kom ikke som den store overraskelse i Rusland. Tjetjenske lejemordere er ofte blevet forbundet med en hel række højt profilerede drab i de seneste år – heriblandt på journalist Anna Politkovskaja i 2006 og menneskerettighedsforkæmper Natalia Estemirova i 2009.
Men det har vakt opsigt, at en af de fængslede er Zaur Dadajev, der er tidligere øverstbefalende for en hærenhed bestående af den tjetjenske præsident Ramzan Kadyrovs irregulære styrker.
»Efterforskningskomiteen mener tilsyneladende, at ikke kun tilfældige tjetjenere står bag forbrydelsen, men tjetjenere med bånd direkte til regimet i Tjetjenien og til Kadyrovs håndlangere,« forklarer Leonid Ragozin, russisk journalist, der skriver for Bloomberg Businessweek, til Information.
Den 38-årige Kadyrovs mænd bliver ikke normalt straffet, når de går over stregen. Kadyrovs folk har ifølge russiske medier særstatus selv i Moskva på grund af den unge præsidents loyalitet over for præsident Vladimir Putin. Det sker i en grad, så ikke engang sikkerhedsstyrkerne, FSB, kan røre dem. For to år siden gik nogle af Kadyrovs livvagter fri, efter at være blevet arresteret og sigtet for at have kidnappet og torteret en biltyv, hvis kriminelle forretning de ønskede at overtage. I en sjælden protest talte en række FSB-officerer efterfølgende åbent om, at der var tale om et coverup og truede med at træde tilbage.
At det var FSB-chef, Alexander Bortnikov – og ikke den offentlige anklager – der kort efter mordet annoncerede arrestationen af Dadajev, bliver derfor opfattet som et advarselstegn til Ramzan Kadyrov.
»FSB hader Ramzan, fordi de ikke kan kontrollere ham,« siger Alexei Malasjenko, Kaukasus-ekspert ved Carnegie Moscow Center, til New York Times.
»Han gør præcis, hvad han vil, også i Moskva. Ingen kan arrestere medlemmer af hans hold, hvis det ikke er aftalt med Putin,« tilføjer han.
Ifølge Leonid Ragozin er det netop af den grund, at fængslingen af Dadajev har »ført til spekulationer om en magtkamp mellem dele af FSB, der mener, at Kadyrov er gået for vidt, og den tjetjenske leder«, som med hård hånd opretholder roen i den uroplagede republik.
Forsmåede FSB
Teorien bakkes op af en lang række insidere og iagttagere.
»Der er en dyb kløft mellem mange medlemmer af sikkerhedsstyrkerne og Kadyrov,« fortæller en tidligere Putin-rådgiver til Mark Franchetti, The Sunday Times’ erfarne Moskva-korrespondent.
»Det handler om magt. Kadyrov føler Putins ubetingede opbakning og er blevet meget fræk. Sikkerhedsstyrkerne er vrede og ønsker hans vinger stækket; de ønsker at give ham en lærestreg og at reducere hans magt. Putin befinder sig mellem to klaner, der konkurrerer om hans gunst,« siger kilden, der ønsker at være anonym. Han tilføjer, at »det er ekstremt væsentligt, at en som Dadajev, som har forbindelser til Kadyrovs nærmeste mænd, er blevet arresteret«.
Den uafhængige ugeavis Novaya Gazeta mener også, at FSB måske ønsker at begrænse Kadyrovs magt i lyset af, at tjenestens eget råderum i Nordkaukasus er blevet mindre i takt med, at Kadyrovs er vokset.
»Ordensmagten og sikkerhedsstyrkerne er gentagne gange blevet ydmyget for at sikre den ’politiske stabilitet’ i Kaukasus,« skriver Novaya Gazeta.
»To af Kremls støtter er kollideret, hvilket tvinger den russiske ledelse til at beslutte, hvem der er en sand patriot, og hvem der ikke er, og hvem man vil sætte sin lid til i konteksten af en fortsat kompliceret politisk situation,« fortsætter bladet.
Konspirationer
Det er yderst uklart, om de sigtede tjetjenerne – og muligvis Kadyrov selv – rent faktisk står bag mordet, der angiveligt skulle være motiveret af Nemtsovs støtte til Charlie Hebdos Muhammed-tegninger. Alexei Malasjenko mener ikke, at Kadyrov »ville have gavn af det«. Omvendt er tjetjenere tidligere blevet dømt eller efterlyst for en række af Ruslands højtprofilerede mord, så »det lyder ikke usandsynligt«, at der kan være en tjetjensk forbindelse, siger Leonid Ragozin. Imidlertid slører en række kendsgerninger billedet.
»Omstændighederne ved arrestationerne er mistænkelige, og de tiltalte siger nu, at de blev torteret til at tilstå. Da de blev fremstillet i retten, så de forslåede ud,« fortæller han.
Et af de åbne spørgsmål er, hvad der skete med overvågningskameraerne i nærheden af gerningsstedet. Den officielle melding er, at kameraerne var i stykker, men det er utænkeligt i et sted med så stor sikkerhedsbevågenhed, få hundrede meter fra Kreml, siger Leonid Ragozin.
»Vi har at gøre med et ugennemsigtigt system, hvor ingen ved, hvad sandheden er, så vi er alle reducerede til at gætte og fortolke lækagerne.«
Et af de hyppigste gæt er, at i hvert fald dele af sikkerhedsstyrkerne kendte til mordplanerne, og måske endda assisterede gerningsmændene. Akhmed Sakajev, en tjetjensk dissident i London, påpeger over for International Business Times UK, at »sådan et demonstrativt mord nær Kremls mure, i et område fyldt med overvågningskameraer og beskyttet som intet andet sted i Rusland, kunne ikke være blevet gennemført uden de russiske sikkerhedsstyrkers viden og medvirken«.
Hvem er vigtigst?
Hvis teorien om en magtkamp mellem Kadyrov og FSB holder vand, er det et alvorligt problem for Putin. Dels på grund af den nuværende komplicerede situation i Ukraine; dels fordi præsidenten er afhængig af begge magtbaser.
»Putin er Kadyrovs gidsel,« siger Ragozin.
»Kadyrov kan når som helst starte et oprør i Tjetjenien. Han har nogle af landets mest kompetente, veludrustede og veltrænede officerer og soldater under sig – mænd, der kun kan en ting: slås. De ville kunne holde ud i lang tid, og det vil være meget svært for Rusland at besætte Tjetjenien, hvis det går galt.«
Derfor vil tabet af Kadyrovs loyalitet blive et »spørgsmål om enten at tabe Tjetjenien eller Ukraine, for Rusland har ikke ressourcer til at kæmpe to krige«, tilføjer han.
FSB er ikke mindre vigtig for Putins position.
»Hele sikkerhedsapparatet – hvoraf FSB er en del – har helt afgørende betydning. Det er systemets motor. Putin er siloviki,« siger Ragozin med henvisning til den russiske betegnelse for politikere med en fortid i sikkerhedstjenesten.
»’Maskinen’ er vigtigere end Putin selv – han kan udskiftes, men systemet vil forblive.«
Nemtsovs analyse
Iagttagerne er enige om, at der vil være tale om en yderst prekær situation, hvis Putin tvinges til at vælge mellem sine magtbaser, og alle tegn bliver derfor analyseret flittigt. Bl.a. blev det bemærket, at Putin dagen efter, at Kadyrov hyldede den hovedmistænkte Dadajev som en »sand russisk patriot«, dekorerede ham med en af nationens højeste hædersbevisninger for »professionelle bedrifter, sociale aktiviteter og mange års flittigt arbejde«.
I et samfund som det russiske har den slags handlinger stor symbolsk værdi, selv om beslutningen om, hvem der skulle modtage hædersbevisninger, blev truffet længe før Nemtsov-mordet, påpeger den russiske journalist Orkhan Dzhemal i et interview med radiostation Ekho Moskvij:
»Hvis spørgsmålet om (Kadyrovs position) forblev åbent og ikke lukket, så ville meddelelsen om hædersbevisningen være blevet tilbageholdt.«
Men båndet mellem Putin og den tjetjenske præsident er ikke så stabilt som tidligere, konkluderer eksperterne. Samme iagttagelse gjorde Boris Nemtsov i øvrigt selv kort før sin død, alene ud fra en økonomisk analyse:
»Landet er på vej ind i en krise. Der er ikke penge til alt, heller ikke i regionerne. Og den uskrevne kontrakt mellem Putin og Kadyrov – penge for loyalitet – vil udløbe. Hvor vil Kadyrovs 20.000 mænd gå hen? Hvad vil de kræve? Hvordan vil de handle? Hvornår vil de komme til Moskva,« spurgte Nemtsov retorisk på sin Facebook-side i december.

