Tyskerne er trætte af at være EU's økonomiske redning
Lånepakken til Græken-land har fået den tyske EU-skepsis til at blusse op. Fremover skal de øv-rige medlemslande ikke regne med, at Tyskland vil tage det største slæb i EU, forudser eksperter


 To ud af tre tyskere er skeptiske over for den lånegaranti på 5.500 milliarder kroner, der for nyligt blev vedtaget i EU for at sikre det kriseramte Grækenland mod statsbankerot. Og det er måske ikke så underligt set i lyset af, at Tyskland har påtaget sig den største økonomiske byrde i forbindelse med integrationen af de syd-, øst- og centraleuropæiske EU-lande.
Den seneste milliardgaranti er derfor ved at gøre tyskerne ligeså EU-skeptiske som alle andre europæere, mener Peter Nedergaard,  der er professor i statskundskab på Københavns Universitet: »Tyskerne har af historiske årsager været meget pro-EU, derfor har de været villige til at være betalingsmester den ene gang efter den anden. Den holdning har ændret sig efter den græske gældskrise. Fremover vil det blive sværere at få Tyskland til agere økonomisk buffer,« siger Peter Nedergaard.
Ove K. Pedersen, professor i statskundskab på Copenhagen Business School, mener, at den tyske skepsis over for lånepakken er helt naturlig: »Det er Tyskland, der kommer til at bære den største risiko, fordi de har den stærkeste og bedst drevne økonomi i EU,« forklarer han.
Inflationsangst
Ingen ved, hvor stor en økonomisk byrde lånegarantien kan gå hen og blive. Måske vil grækerne være i stand til at betale lånene tilbage til de tyske banker, så Tyskland kommer til at tjene på lånene. Måske ikke.
»Lånegarantien handler meget om psykologi lige nu. Ingen ved, hvad omkostningerne vil blive. Pakken er blevet til for at stoppe den spekulation, der foregår i euroen og de græske statsobligationer,« forklarer Ove K. Pedersen.
Men lånegarantien kan komme til at betyde, at den europæiske seddelpresse må sættes i gang, og det vil give inflation. Og det er måske en anden del af forklaringen på, hvorfor den tyske befolkning reagerer voldsomt på milliardgarantien: Tyskerne frygter inflation, fordi Weimar-republikken af samme årsag kollapsede i 1923, hvilket betød, at Hitler kom til magten, forklarer Ove K. Pedersen: »Tyskland vil ikke tillade inflation - for dem er det kun svage økonomier, der bruger inflationen til at mindske gældsbyrden.«
Alles ansvar
Hverken Peter Nedergaard eller Ove K. Pedersen mener, at den ulmende tyske EU-skepsis vil smitte af på Danmark, fordi danskerne ikke har været inddraget nær så meget i den økonomiske diskussion i EU.
»Det er en betydelig beslutning, at Danmark er gået med i støttepakken, selv om om vi står uden for euro-samarbejdet. Dermed sendes der et klart signal om, at vi påtager os et ansvar for den økonomiske situation i Europa,« siger Ove K. Pedersen.
Han tror, de fleste danskere vil se deltagelsen i den finansielle genopretningsplan som en nødvendig og rationel beslutning. Den tyske befolknings skepsis over for milliardgarantien vil formentlig betyde, at de øvrige EU-lande bliver nødt til at tage mere ansvar, mener Peter Nedergaard:
»Hvis vi ønsker noget gennemført, så må vi selv komme med pengene. Vi må gøre op med os selv, om vi er villige til at betale på lige fod med Tyskland, når der i fremtiden skal sættes dyre EU-initiativer i gang.«


