Ahmadinejad tages i ed
Når Mahmoud Ahmadinejad i dag tages i ed som Irans præsident i endnu fire år, er det med massive udfordringer forude, men også med øget magt inden for rækkevidde


 Mahmoud Ahmadinejad er efterhånden et navn, som klinger genkendeligt selv i ører, der sidder på folk med selv meget lidt interesse for Den Islamiske Republik Iran.
Den lille mand med det store smil og de sydende fornærmelser mod Vesten i almindelighed og USA i særdeleshed er blevet en kendis på den internationale politiske scene. I dag tages han i ed som Irans præsident i endnu en fireårig periode, som kan gøre ham til den mest magtfulde præsident i republikkens 30-årige historie. Sådan lyder vurderingen fra den danske Iranekspert, Ali Alfoneh der i øjeblikket er gæsteforsker ved American Enterprise Institute i Washington. Alfoneh understreger dog samtidig, at Ahmadinejad står over for store udfordringer. Og så er han presset fra begge ender af det politiske spektrum.
I den ene ende kommer presset fra de slagne kandidater ved præsidentvalget - blandt andre Mirhossein Mousavi - og deres vigtigste støtter, ekspræsidenterne Ali Akbar Hashemi Rafsanjani og Mohammad Khatami.
»Ud over beskyldningerne om valgsvindel betragter denne fløj Ahmadinejad som modpolen til økonomisk liberalisering og politisk åbenhed, som de mener garanterer den islamiske republiks overlevelse gennem de næste tre årtier,« fortæller Ali Alfoneh.
Trængt økonomien
Irans økonomi kører trægt, og derfor står økonomiske forbedringer ifølge iagttagere som den største opgave for Ahmadinejad.
»Selv Irans egne økonomer har kritiseret ham for ikke at føre ansvarlig økonomisk politik. Han har hældt indtægterne fra olien ud som donationer til befolkningen, men det har overophedet økonomien, skabt inflation og ikke forbedret økonomien for den almindelige iraner,« siger lektor ved Københavns Universitet og Iran-ekspert Claus Valling Pedersen.
Han ser imidlertid ikke noget tegn på, at det er opgaven med at få reformeret økonomien, som Ahmadinejad har liggende øverst i bunken på skrivebordet. I stedet er det mere sandsynligt, at han vil fortsætte med at pumpe Iran op til at blive en endnu større regional og måske endda atombevæbnet stormagt. På den måde håber præsidenten muligvis at kunne presse det internationale samfund til at nærme sig Iran økonomisk, fordi Vesten i hans øjne så ikke vil kunne ignorere landets regionale indflydelse og sprængfarlige våbenarsenal.
ritzau
For Iran har brug for flere udenlandske investeringer. Blandt andet for at kunne udvinde sine gasreserver ordentligt.
Fortsatte spektakulære udmeldinger om utidig amerikansk indblanding og Israels udslettelse vil ligeledes kunne tilfredsstille den anden ende af det politiske spillebræt, som også presser Ahmadinejad. Konservative stemmer i iransk politik beskylder nemlig præsidenten for ikke at være tro mod den øverste leder, ayatollah Ali Khamenei.
Mandag gav Khamenei ved en ceremoni præsidenten sin officielle støtte, men forud havde Ahmadinejad spillet højt spil over for den øverste leder. Mahmoud Ahmadinejad havde ventet en hel uge med at efterkomme Khameneis krav om at afskedige sin nyudnævnte vicepræsident, efter at denne ifølge de konservative kræfter havde opført sig uislamisk.
Det opgør vandt Ahmadinejad tilsyneladende, og mange stiller nu spørgsmålstegn ved, om det er Ahmadinejad, der har fat i den øverste leders tøjler, eller omvendt.
Ahmadinejads magtbase er militær i form Revolutionsgarden, og det giver ham et solidt afsæt i indre magtkampe.
Ali Alfoneh vurderer dog, at præsidenten ikke får behov for ret mange store opgør med Khamenei, fordi den øverste leder er meget bange for kravene om liberalisering, og derfor har brug for Ahmadinejad til at kvæle disse stadig stærkere krav. Derfor kan Khamenei meget muligt også vælge at stille sig på præsidentens side, hvis de konservative i parlamentet forsøger at skyde hans forslag og politiske kandidater ned.
- Øverste leder Khameneis afhængighed af Ahmadinejads i nogen grad fungerende regering kan potentielt forvandle Ahmadinejad til en af de mest magtfulde præsidenter i Den Islamiske Republiks Historie, siger Alfoneh.
