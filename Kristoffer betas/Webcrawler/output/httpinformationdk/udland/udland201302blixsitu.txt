Hans Blix: Situationen minder mig om Irak
Krigsretorikken mod Iran er i dag så heftig, at den tidligere svenske udenrigsminister og våbeninspektør Hans Blix får flashbacks til Irak lige inden USA’s angreb. Han advarer nu verdenssamfundet mod at gentage fejlen og gå til angreb på et usikkert grundlag
Da Iran i 2010 åbnede sit første atomkraftværk, det russiskbyggede Bushehr, inspicerede repræsentanter fra IAEA det nukleare brændstof. I dag skaber Iran uro ved at nægte IAEA adgang til militæranlægget Parchin.


 Ganske få mennesker har haft så indgående et kendskab til Iraks ikke-eksisterende beholdning af masseødelæggelsesvåben som Hans Blix, den tidligere svenske udenrigsminister og leder af Det Internationale Atomenergi Agentur fra 1981-1997.
Da mistanken om tilstedeværelsen af masseødelæggelsesvåben i Irak skulle undersøges, blev Hans Blix udpeget som våbeninspektør af FN’s daværende generalsekretær Kofi Annan. Blix var ansvarlig for udførelsen af 700 inspektioner på 500 forskellige destinationer mellem 2001 og 2003. Ikke en eneste inspektion dokumenterede, at der var masseødelæggelsesvåben til stede i landet. Når man dengang kunne gå i krig på grundlag af en mistanke, frygter Hans Blix, at det samme kan ske i Iran i dag.
»I sagen om Irak bombede USA på grund af masseødelæggelsesvåben, som man ikke var sikker på eksisterede. Nu diskuterer man, om man vil bombe på grund af intentioner, som man ikke er sikker på eksistensen af,« siger den nu 84-årige pensionist i en telefonforbindelse fra Stockholm.
Mistanke om intention
Iran har underskrevet ikkespredningstraktaten, som forpligter ikke-atommagter til at afstå fra anskaffelse af egne atomvåben. Og den iranske regering hævder da også, at deres atomprogram udelukkende er til fredelige formål. Men i Vesten er man bekymret, og Det Internationale Atomenergi Agentur har besøgt Iran flittigt de seneste mange år. I den seneste rapport fra Det Internationale Atomenergi Agentur fra november 2012 står følgende:
»… Agenturet ikke er i stand til at skaffe absolut sikkerhed om tilstedeværelse af uanmeldt nukleart materiale og aktivitet i Iran og er derfor heller ikke i stand til at konkludere, at alt nukleart materiale i Iran er til fredelige aktiviteter.«
Rapporten konkluderer, at der ikke kan rapporteres om fremskridt, når det kommer til at afklare spørgsmålet om, hvorvidt der er mulige militære intentioner i Irans atomprogram. Det skyldes blandt andet, at iranerne ikke har lukket våbeninspektører ind på militæranlægget Parchin.
»Når Iran siger nej til at lade inspektører komme ind i Parchin, fordi det er et militæranlæg, kommer de til at se skidt ud i offentlighedens øjne. Selv hvis Danmark eller Sverige handlede på den måde, ville man komme til at se på dem med mistroiske øjne – også selv om det er helt fair, at man ikke bare lader verden se alle ens militæranlæg,« siger Hans Blix.
Han mener dog, at den vestlige bekymring er mere forståelig i konflikten med Iran, end den var i konflikten med Irak. Iran har jo rent faktisk atomaktiviteter – hvilket Irak ikke havde. Men han mener også, at mange glemmer, at Iran har ret til et fredeligt atomprogram ligesom alle andre lande, som har underskrevet ikkespredningstraktaten.
»Hvis Vesten angriber Iran, som Israel er fortaler for og truer med, så vil man krænke international lov,« siger Hans Blix og henviser til FN’s lovgivning, som tillader en nation at yde selvforsvar mod et militært angreb – og tillader det internationale samfund at gribe ind, hvis hele FN’s Sikkerhedsråd siger ja til det. Hans Blix opfordrer til, at verdenssamfundet husker på, at ingen af betingelserne er opfyldt.
»Det er helt utroligt, at dette ikke bliver diskuteret internationalt, når der er så meget krigsretorik i gang. Et angreb på Iran på baggrund af den viden, vi har nu, ville aldrig være lovligt. Det eneste, som bliver diskuteret, er, hvad konsekvenserne af et eventuelt angreb vil være,« siger Hans Blix og hentyder til de analyser, som politiske mellemøstkommentatorer jævnligt laver.
»Mange mener, at det ville åbne for en krig i hele Mellemøsten. Hormuzstrædet ville måske blive lukket. Men hvorfor overhovedet diskutere det, når man burde fokusere på at finde en løsning?«
En radikal løsning
Hele 70 procent af konflikten er ren psykologi, mens Hans Blix. De irrationelle handlinger, hvor ingen parter i konflikten tillader sig selv at udstille sine svagheder, gør situationen farlig. For når Iran vil have anerkendt sin ret til at have atomkraftanlæg til fredelige formål uden at blive sanktioneret, og Vesten ikke vil hæve sanktionerne, før atomprogrammet nedlægges, går tingene i hårdknude.
Løsningen på konflikten har Hans Blix et temmelig radikalt forslag til. Han er fortaler for, at man laver hele Mellemøsten om til en zone, hvor der slet ikke findes masseødelæggelsesvåben. Hverken biologiske, kemiske eller atomvåben.
Både Israel og Iran skulle i et sådant scenario lukke deres anlæg.
»Israel ville vinde meget ved at benytte denne metode. Israels strategi har været at bombe sig ud af problemerne. De bombede en research-reaktor i Irak i 1981, og de bombede noget i Syrien, som man formoder var en research-reaktor i 2008. Og nu italesætter de bombning af reaktorer i Iran. Hvad gør de, hvis der pludselig sker det samme i Saudi-Arabien? Og Egypten? Det er ikke en særlig holdbar strategi. Men hvis de fik en våbenfri zone, ville de ikke kun få sikkerhed om den iranske situation, men om hele Mellemøsten,« siger han.
For udenforstående kan zonen meget let lyde som et drømmescenario, og Hans Blix indrømmer, at det ville kræve en masse inspektioner og en masse garantier fra de implicerede stater.
»Det er optimistisk, men ideen har et rationale, fordi den giver Israel den vigtige sikkerhed. For Iranerne ville det selvfølgelig koste dem at neddrosle, men samtidig ville de få æren for at have stoppet israelske atomvåben. Israelerne hævder jo, at de ikke har atomvåben, og de er principielt imod våbnene, så det ville være underligt, hvis de ikke bakkede op om aftalen. Det ville passe ind i præsident Obamas vision om en verden uden atomvåben og ville dermed være en rationel løsning for Iran, Israel og resten af verden.«
Momentum
Hvis Hans Blix’ drømmescenario om en våbenfri zone ikke bliver en realitet, mener han, at man skal satse på forhandlingerne med FN’s Sikkerhedsråd og Tyskland, som EU’s udenrigschef, Catherine Ashton, arbejder på.
Indtil videre er forhandlingerne ikke gået specielt godt. Iranerne vil ikke handle, før sanktionerne lempes, og Vesten vil ikke lempe sanktionerne, før de ser radikale ændringer hos iranerne. Derfor skal taktikken for forhandlingerne ifølge Hans Blix ændres.
»Det ville være positivt at brede forhandlingerne ud. Bringe flere chips til pokerbordet, hvis man kan sige det sådan. Man kunne inddrage andre emner – for eksempel Afghanistan, hvor USA og Iran har nogle fælles interesserer. Ingen af dem kan lide Taleban.«
»Direkte forhandlinger mellem USA og Iran vil også være en mulighed, men jeg ser ikke, at USA kan nå frem til en løsning alene. De vil kun udforske, om der er en udvej, som man sammen med resten af sikkerhedsrådet og Tyskland kan forhandle sig frem til. De har gjort sådan før,« siger Hans Blix.
I øjeblikket er det dog svært at se, hvad det næste skridt skal være. Udenrigschef Catherine Ashton forsøger så småt at få forhandlingerne med Iran, som strandede før jul, i gang igen.
»Der er mange faktorer, som spiller ind. Men jeg er sikker på, at der vil være forhandlinger igen,« siger Hans Blix. Han tror, at iranerne vil afvente, hvad den nye amerikanske udenrigsminister og forsvarsminister udtaler om konflikten. Ligesom amerikanerne på den anden side nok også gerne afventer valget i Iran i juni.
»Jeg ville ønske, at de kommer frem til en løsning, for situationen er latterlig. Ingen ønsker en krig,« siger Hans Blix.
– Hånden på hjertet. Har diplomatiet stadig en chance?
»Ja. Hvis fornuften har en chance. Men det er jeg ikke så sikker på.«
 

