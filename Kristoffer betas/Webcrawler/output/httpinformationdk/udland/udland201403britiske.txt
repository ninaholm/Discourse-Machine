Britiske overgreb under Irak-krigen kan ikke bekræftes
Advokater for irakiske familier, der hævder, at deres civile familiemedlemmer blev dræbt i britiske soldaters varetægt, erkender, at der ikke er tilstrækkelige beviser til, at beskyldningen kan holde


 
	En årelang undersøgelse af nogle af de mest alvorlige beskyldninger fremsat mod britiske soldater i Irak har taget en dramatisk vending: Advokater, der repræsenterer de irakiske familier, trækker nu deres påstand tilbage om, at soldaterne myrdede løs blandt de ubevæbnede civile, som de havde pågrebet og ført tilbage til deres base.

	Advokatholdet fra firmaet Public Interest Lawyers (PIL) vurderer nu, at der ikke er tilstrækkeligt med beviser til at understøtte påstanden.

	»Skal vi konkludere ud fra det foreliggende militære bevismateriale og efterforskningens nuværende stadie, som det er belyst fra det britiske forsvarsministerium, er det vores opfattelse, at der ikke er tilstrækkeligt med grundlag for at fastslå, at irakiske civile blev uretmæssigt dræbt, mens de befandt sig i britiske troppers varetægt i Camp Abu Naji (den britiske lejr nord for Basra, red.),« siger advokatfirmaet nu. Videre hedder det: »Tilbage står andre beskyldninger om voldelige overgreb og anden mishandling af civile irakere i britisk varetægt, som efterforskningen må forholde sig til.« De irakiske familier siger nu, at det er muligt, at mishandlingerne ikke foregik i lejren alligevel, men derimod uden for det lokale felthospital.

	Advokat Patrick O’Connor, der repræsenterer irakerne, siger, at indrømmelsen af manglende beviser ikke skal forstås sådan, at de ikke længere mener, der foregik uretmæssige drab på nogle irakere, om end dette vil ligge uden for undersøgelsens område. Sir Thayne Forbes, formand for undersøgelseskommissionen, siger, at advokaternes udtalelse »har betydelig vægt«.

	John Dickinson fra PIL siger: »Fra begyndelsen har familien stilet efter et enkelt mål: at finde frem til omfanget af eventuelle overgreb og i givet fald finde ud af, hvad der foregik, og hvem der var ansvarlig.«

	Al-Sweady-undersøgelsen, der er opkaldt efter den 19-årig iraker, som angiveligt blev dræbt af britiske tropper, blev sat i gang efter domstolskritik af, at det britiske forsvarsministerium ikke selv iværksatte en efterforskning for at finde ud af, hvad der skete den 14. maj 2004 under den episode, der kendes som Danny Boy-slaget. Den britiske højesteret anklagede således forsvarsministeriet for »en begrædelig opførsel« og alvorlig pligtforsømmelse.

	De irakiske familiers beskyldninger ser ud til at være udløst af en ordre fra en højt rangerende britisk hærofficer om, at irakere dræbt i slaget skulle føres til Camp Abu Naji. Ni irakere blev derudover taget til fange.

	De vidner i hæren, som blev afhørt under efterforskningen, siger imidlertid, at de aldrig har hørt om en sådan ordre. Afhøringerne foregik ifølge undersøgelseskommissionen for at finde ud af, om den ledende bagmand bag en massakre på seks britiske militærpolitifolk i nærheden et år tidligere skulle være blandt de døde.

	Ligene af de dræbte blev ført til et irakiske hospital dagen efter slaget, og der var brugt flere forskellige våben imod dem fra højhastigheds-rifler til påsatte bajonetter, har efterforskerne fastslået. Mange var så ilde tilredte, at efterforskerne sagde, man ikke ville bringe billeder af dem. Nogle af de efterladte til dræbte hævdede imidlertid, at deres slægtninge var blevet dræbt inde i den britiske lejr.

	Efterforskerne har også analyseret stadig flere indicier på, at nogle af de irakere, som blev pågrebet efter slaget, blev mishandlet af de britiske soldater. Nogle soldater har indrømmet at have begået sådanne overgreb, men enkelte af disse har siden ændret vidneforklaring. Efterforskerne konstaterede derudover, at befalingsmænd fra 1. Bataljon i Princess of Wales-regimentet forsøgte at obstruere militærpolitiets forsøg på at gennemføre sin egen undersøgelse.

	Undersøgelsen har stået på i 167 dage, og der er afhørt 281 vidner, deraf 55 irakere og 221 fra det britiske militær. Den har indtil videre kostet 22 millioner pund. Rapporten ventes endeligt afsluttet ved udgangen af 2014.

© The Guardian og Information

Oversat af Niels Ivar Larsen

