Delstatsvalg skader Merkels koalition
Politisk pionerprojekt i delstaten Nordrhein-Westfalen lægger yderligere pres på kansler Angela Merkels vakkelvorne regerings-samarbejde med det liberale FDP


 Efter godt halvanden måneders taktiske sonderinger har Tysklands folkerigeste og politisk set mest betydningsfulde delstat udsigt til en ny socialdemokratisk/grøn mindretalsregering. SPD-politikeren Hannelore Kraft vil med al sandsynlighed erstatte CDUs Jürgen Rüttgers som ministerpræsident i Nordrhein-Westfalen. Ifølge Oskar Niedermayer, professor i statskundskab ved Freie Universität Berlin, er der tale om et politisk nybrud, der kan ende med at få vidtrækkende konsekvenser for Merkels i forvejen svækkede regering:
»For det første langt er der tale om det største forbundsland med de fleste vælgere. For det andet er der tale om et eksperiment med en form for koalition, som i denne specifikke udformning ikke har eksisteret før i Tyskland,« siger Niedermayer til Information.
Trods en kneben valgsejr har Hannelore Kraft nemlig indgået en for tysk politik usædvanlig aftale om en mindretalsregering med de Grønne. Kraft har ikke kunnet skabe fælles fodslang mellem de Grønne og FDP, men med en rød-grøn mindretalsregering sætter hun den hidtidige borgerlige ministerpræsident Jürgen Rüttgers (CDU) koalition med det liberale FDP uden for indflydelser. Dermed mister CDU og FDP også sit flertal i forbundsrådet.
Og ifølge Oskar Niedermayer kan netop tabet af flertallet i forbundsrådet betyde yderligere vanskeligheder  for kansler Angela Merkel, der kæmper med at holde sammen på den handlingslammede og stridsplagede borgerlige forbundsregering.
»Udviklingen i Nordrhein-Westfalen betyder, at forbundsregeringens større og mere kontroversielle reformprojekter, som ikke finder tilslutning i oppositionen, muligvis ikke kan gennemføres,« påpeger han. »Det kunne eksempelvis være ved sundhedsreformer eller ved forlængelse af løbetider for de tyske atomkraftværker«.
Den detroniserede ministerpræsident Jürgen Rüttgers (CDU) kæmpede til det sidste for at redde sig en plads ved magtens bord, men hans skæbne blev endegyldigt beseglet, da den lokale FDP-formand lod forstå, at partiet ikke længere føler sig bundet af tidligere aftaler med CDU, og at man fremover vil søge alternative flertal for liberale mærkesager. Dermed var vejen reelt banet for en mindretalsregering ledet af Hannelore Kraft.
Farligt territorium
Men hermed er den rød-grønne lykke ikke gjort. SPD og De Grønne mangler en enkelt stemme i landdagen for at have et absolut flertal. I fremtiden må de således delvist søge kompromisser med FDP, men i særlig grad forlade sig på parlamentarisk støtte fra venstrepopulisterne i Die Linke, hvis rødder i det østtyske socialistparti i mange tyskeres øjne gør dem uspiselige som ansvarsbærende parti. Adskillige Linke-politikere har vist sig at have haft mere end vanskeligt ved at fordømme DDR-regimet som forbryderisk.
Beslutningen om at forlade sig på Die Linke som ansvarsbærende parti har kostet SPD dyrt. På forbundsniveau afsværger SPD enhver form for samarbejde med partiet, som man betragter som uansvarligt og populistisk. Rundt omkring i de lokale delstatsregeringer er holdningen til et samarbejde med det tidligere østtyske socialistparti sædvanligvis mere forsonlig. I 2008 blev SPD-politikeren Andrea Ypsilanti mødt med katastrofal mistillid, da hun efter en kneben valgsejr ændrede holdning til partiet. Ypsilanti-affæren endte med at svække SPD-formanden Kurt Beck i afgørende grad.
Men ifølge Oskar Niedermayer har SPD dog denne gang taget ved lære af fortidens fejltring og har bevidst holdt mulighederne åbne:
»Hannelore Kraft har aldrig udelukket at samarbejde med Die Linke i en eller anden form. Hun har sagt, at de i øjeblikket ikke er i stand til at indgå i regering. Men hvis Die Linke i fremtiden viser med konkret politik, at det forholder sig anderledes, kan Kraft med æren i behold sige, at Linke nu er regeringsdygtige«

