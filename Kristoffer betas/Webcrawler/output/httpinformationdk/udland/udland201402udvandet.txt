Udvandet finansskat rykker nærmere
Frankrig og Tyskland vil have beslutning inden europaparlamentsvalget i maj


 
	Forsinket, amputeret, men i live. Det er status for den skat på finansielle transaktioner, som 11 EU-lande bakker op, og som i den mest ambitiøse form kan indbringe over 250 milliarder kroner årligt.

	Tysklands kansler, Angela Merkel, og Frankrigs præsident, François Hollande, drøftede i går finansskatten under deres møde i Paris og meddelte, at de går efter en vedtagelse senere i foråret.

	»Vi vil færdiggøre (en aftale om, red.) finansskatten, som fra starten har forenet os, inden valget til Europa-Parlamentet,« sagde François Holland med henvisning til europa-parlamentsvalget i maj.

	Det »vil være et vigtigt signal til vælgerne«, tilføjede Merkel.

	En EU-finansskat blev første gang sat på dagsordenen i 2010 som reaktion på finanskrisen og udmøntedes i 2011 i et forslag fra EU-Kommissionen om en skat på 0,1 pct. på al aktie- og obligationshandel samt 0,01 pct. på tilsvarende handel med afledte værdipapirer, de såkaldte derivater.

	Skatten skulle ifølge forslaget være trådt i kraft den 1. januar i år og kunne, hvis alle medlemslande var med, have givet et provenu på hele 425 mia. kr. om året. Den ville samtidig have reduceret den derivathandel, der var med til at udløse finanskrisen, samt den risikable ’højfrekvens handel’, der forestås af computere næsten uden menneskelig indblanding.

	En række lande var imidlertid fra start imod. Storbritannien tog direkte skridt til en retssag ved EU-Domstolen, fordi man frygtede, at finansvirksomhederne vil miste konkurrenceevne eller blive drevet ud af City of London, hvis deres forretning blev belastet af en sådan afgift.

	Også Danmark fremstår som modstander af finansskatten efter økonomiminister Margrethe Vestagers (R) melding om, at regeringen kun kan støtte en skat, hvis den bliver global. Med USA imod har den vision ingen gang på jord.

	Reduceres med 75 mia, kr.

	Derfor besluttedes det i januar sidste år, at de 11 EU-lande, der går ind for skatten, kan indføre den i fællesskab. Det reducerer det potentielle årlige provenu til godt 250 mia. kr.

	Siden har de 11 med Frankrig og Tyskland i spidsen arbejdet på en model, der kan skabes enighed om. Diskussionerne går på, hvordan skatten skal indkræves og provenuet anvendes, samt hvad der mere præcist skal beskattes.

	Tyskland ønsker at ikke bare handel med aktier, obligationer og derivater, men også valuta skal beskattes.

	»Når det gælder derivater, har vi samme tilgang,« sagde Hollande i Paris uden at forklare sig nærmere.

	Op til gårsdagens fransk-tyske topmøde har mere end 300 organisationer sendt et fælles brev til Angela Merkel og François Hollande, hvori de appellerer til en ambitiøs finansskat.

	»Vi er bekymrede for, at presset fra finansindustrien vil få nogle lande til at forsøge at udvande Kommissionens forslag. Især vil det være problematisk at undtage derivater fra beskatning eller kun beskatte nogle af dem,« hedder det i brevet, som bl.a. den danske udviklingsorganisation Ibis har underskrevet.

	Allerede inden mødet signalerede den tyske finansminister, at man går efter en blød landing, hvor skatten indføres gradvidst: Først beskatning af aktie- og obligationshandlen, senere derivatbeskatning. Dertil tales om at sænke skattesatsen på aktier fra de oprindeligt foreslåede 0,1 pct. til 0,01 pct., hvilket vil reducere det samlede provenu markant.

