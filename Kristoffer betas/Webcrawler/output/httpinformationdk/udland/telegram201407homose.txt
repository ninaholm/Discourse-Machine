Homoseksuelt par adopterer fra udlandet for første gang
Selv om homoseksuelle siden 2010 har kunnet adoptere på lige fod med heteroseksuelle, er det først sket nu.


 For første gang nogensinde er det lykkedes for et homoseksuelt par fra Danmark at adoptere et barn fra udlandet. Det skriver Politiken mandag.
Det drejer sig om parret Rasmus Holm og Thomas Møller Lassen, der for nylig vendte hjem fra Sydafrika med deres knap ni måneder gamle datter, Le.
Det har ifølge dansk lov været muligt for bøsser og lesbiske at adoptere på lige fod med heteroseksuelle siden 2010 og størstedelen af de børn, der adopteres af danske forældre, kommer fra udlandet.
Men på grund af afgiverlandenes skepsis over for homoseksuelle har de reelt været afskåret fra den mulighed.
I Landsforeningen for bøsser, lesbiske, biseksuelle og transkønnede (LGBT) er forperson Søren Laursen glad og positivt overrasket over nyheden.
Hidtil har foreningen betragtet adoption som "ørkesløst" for bøsser og lesbiske.
 - Tidligere har vi støttet os til meldingen om, at det er så godt som umuligt for homoseksuelle at adoptere. Men det her viser, at vi har været forkert på den, og der er bestemt grund til at male med en lidt mere kulørt pensel, siger Søren Laursen til Politiken.
Simon Emil Ammitzbøll (LA) stod som radikalt folketingsmedlem i 2009 bag lovforslaget om at gøre adoption lovligt for bøsser og lesbiske. Han glæder sig over, at loven nu viser sit værd i praksis.
 - For mig har der hele tiden været to led i loven, dels, at vi rent formelt skulle sikre ligestilling for homoseksuelle, dels, at det i virkeligheden kan lade sig gøre at adoptere, siger han til Politiken.
 Ligestillingsminister Manu Sareen (R) er også begejstret for nyheden, og han håber, at flere par nu får mulighed for at adoptere.
 - Selvfølgelig håber jeg på, at flere par får lov til at opleve den store glæde, det er at blive forældre og kunne give barnet et godt liv, siger ministeren til Politiken.
