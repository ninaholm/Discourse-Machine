Forsvaret lover mere åbenhed om bombeangreb mod IS
Det danske forsvar vil gerne være lige så åbent som sine allierede om bombeangrebene mod Islamisk Stat, siger viceforsvarschef Per Ludvigsen. En ny ’mission update’ indeholder flere detaljer, men fortsat væsentligt færre end eksempelvis USA’s
 Forsvaret har nu offentliggjort de første fotos af de danske F-16 kampfly, da de landede søndag den 5. oktober på Ahmed Al Jaber basen i Kuwait.


 Forsvaret vil være lige så åbent om sine bombardementer i Irak som sine allierede. Det siger viceforsvarschef Per Ludvigsen.
»Vi vil jo meget gerne lægge os op ad det niveau for åbenhed, som vores koalitionspartnere har,« siger han. Information beskrev i sidste uge, hvordan det danske forsvar er langt mere lukket i sin kommunikation end sine allierede om luftangreb mod Islamisk Stat i Irak. Forsvaret har i dag udsendt en såkaldt ’mission update’, som er mere detaljeret end den første.
Som noget nyt fremgår det blandt andet, at de danske F16 i den seneste uge har smidt 30 bomber på i alt 16 missioner.
»Det er klart et skridt i retning af åbenhed«, siger Jens Ringsmose, militærforsker og leder af Institut for Statskundskab på Syddansk Universitet.
Danmark er dog stadig et stykke vej fra at nå samme grad af åbenhed som sine allierede, sådan som viceforsvarschef Per Ludvigsen ønsker. Således fremgår det kun, at »missionerne er foregået i både det centrale og det nordlige Irak«, og ikke hvad målet var, ej heller hvilken irakisk by eller provins, det befandt sig i.
 Forsvaret har nu offentliggjort de første fotos af de danske F-16 kampfly, da de landede søndag den 5. oktober på Ahmed Al Jaber basen i Kuwait.
Forsvarskommandoen
Det bekymrer Chris Woods, der er undersøgende journalist med fokus på Vestens krigseventyr og forfatter til en kommende bog om droneangreb.
»Det er meget værdifulde oplysninger,« siger Woods om Forsvarets seneste udmelding. »Men ved at nægte at fortælle, hvor i Irak de bomber, skiller Danmark og Australien sig fortsat meget ud fra de øvrige lande i koalitionen,« siger han.
»Det til trods for, at tidligere krige i Afghanistan og Libyen har vist, at større åbenhed er den bedste måde at reducere civile tab ved luftangreb. I Afghanistan blev et uacceptabelt højt antal civile drab reduceret, efter ISAF og NATO iværksatte en aggressiv indsats for at mindske antallet af dræbte – og for at lære af deres erfaring. Her var det ifølge FN-missionen i landet helt afgørende, at nogen blev stillet til regnskab og havde øget gennemsigtighed,« siger han.
Han advarer om, at Danmark, også efter den nye 'mission update', i kraft af sin fortsat lavere detaljegrad er selskab med lande, der ikke just er kendt for ytringsfrihed.
»Det burde bekymre Danmark, at den nuværende vilje til at offentliggøre opgørelser placerer landet i selskab med Saudi-Arabien, der også nægter at fortælle, hvor det laver bombeangreb i nabolandet Syrien,« siger Chris Woods.
Jens Ringsmose kan sagtens forestille sig, at der er et »legitimt argument for, at man ikke går så langt som amerikanerne.«
I dagens avis er et citat af journalisten Chris Woods grundet en redigeringsfejl blevet tilskrevet militærforskeren Jens Ringsmose, leder af Institut for Statskundskab på Syddansk Universitet. Vi beklager fejlen. 

