Ny palaver om Mads Brüggers afrikafilm
Den danske dokumentarfilm ’Ambassadøren’ åbnede i går den internationale dokumentarfestival i Amsterdam for fulde biografsale. Ikke mindst på grund af et bizart optrin fra en af filmens ufrivillige hovedrolleindehavere


 Mads Brüggers seneste dokumentarfilm, Ambassadøren, affødte stor debat om journalistisk etik ved sin danske premiere i oktober. Og nu skaber filmen røre på ny.
Ambassadøren åbnede i går verdens førende dokumentarfilmfestival, IDFA i Amsterdam, men en af filmens ufrivillige hovedrolleindehavere gjorde sit for at stikke en kæp i hjulet forud for den internationale premiere.
Willem Tijssen fremstilles i store dele af Brüggers film ved hjælp af skjult kamera. Tijssen er hollandsk forretningsmand og ejer af firmaet Diplomatic Services Africa, og i filmen ser man blandt andet, hvordan han hjælper Brügger til at få et liberisk diplomatpas. Brügger betaler ham 50.000 amerikanske dollar for tjenesten. Omkring 75 procent af beløbet går til at korrumpere afrikanske soldater, hævder Tijssen.
Denne skildring blev for meget for forretningsmanden, der i sidste uge sendte et brev til filmfestivalen IDFA, hvor han på vegne af sig selv og Liberias præsident anmodede om, at filmen blev taget af programmet.
Brevet kastede ikke nogen umiddelbar reaktion fra sig, men det fik ikke den utilfredse forretningsmand til at indstille sin kamp. Tværtimod.
Tijssen, der er bosat i Sierra Leone, rejste mandag til Holland for at tone frem på flere forskellige hollandske tv- og radiokanaler. Blandt andet var han mandag aften gæst i Hollands mest populære nyhedstalkshow, hvor han for åben skærm og med 1,5 millioner seere beklagede sig over Brüggers journalistik og krævede sig selv klippet ud af filmen. Det gjorde han i et 12 minutter langt indslag med medvirken af en redaktør på det hollandske nyhedsmagasin VN samt filmfestivalens formand, der begge nedtonede hans harme.
Et paradoks
Som bekendt er dårlig omtale bedre end ingen omtale. Og hvis man i bedste sendetid kan få meget dårlig omtale og meget god omtale på én gang, ja, så er det svært at ønske meget mere. Så selv om Mads Brügger er forundret over Tijssens reaktion, lægger han ikke skjul på, at den har rettet en masse rampelys mod festivalen i almindelighed og mod filmen i særdeleshed.
»Han (Tijssen, red.) kom mildest talt ikke ud af talkshowet som sejrherre, så på sin vis har det været fantastisk god reklame for filmen,« siger Mads Brügger på en telefon fra Holland.
»Men det hele er ret bizart, for Tijssen har ikke set filmen endnu. Han har kun set traileren, hvor man ser et kort glimt af ham. Og det var på baggrund af det, at han krævede filmen standset.«
Ifølge det hollandske nyhedsmagasin VN meddelte Tijssen i går, at han har opgivet sit krav om at standse visningen af filmen.
»Der er alt for kort tid, og det vil koste en masse penge, så jeg er nødt til at tage til Danmark for at tale med filmens producer. Jeg overvejer en civil retssag senere. Men i aften går jeg til premieren for at ’se mig selv’,« sagde han til VN.
Filmens producer, Peter Engel, har ikke selv hørt fra Tijssen, men han er meget rolig i forhold til en eventuel retssag.
»Vi er klædt ret godt på. Vi har været omkring mange juridiske konsulenter, politiske eksperter, sikkerhedsgodkendelser og den slags, fordi vi jo vidste, at det her ville komme i en eller anden udstrækning. Men det bliver da interessant« siger han.
Ifølge flere hollandske medier krævede Tjissen sin identitet sløret eller helt klippet ud af filmen med den begrundelse, at han ikke ville ud i offentligheden. Et paradoks, påpeger Peter Engel, idet Tijssen altså argumenterede for at være anonym — direkte i det største talkshow på hollandsk tv.
Det har ikke været muligt at få en kommentar fra Willem Tjissen.

