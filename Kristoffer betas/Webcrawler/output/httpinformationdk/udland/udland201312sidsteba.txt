Den sidste bastion falder: McDonald’s åbner i Vietnam
Det handler ikke kun om forretning, men også om symbolik, når McDonald’s åbner sin første forretning i Vietnam i starten af 2014. Befolkningen er delt i to om, hvorvidt amerikanisering er lig fremskridt eller invasion


 
	Verdens største – og ærkeamerikanske – fastfoodkæde, McDonald’s, gør i starten af 2014 sit indtog på det vietnamesiske marked med sin første franchise i landets finanscentrum, Ho Chi Minh City. Men Vietnam har allerede tradition for fastfood: Et gadekøkken, der for et par kroner serverer et lynhurtigt måltid.

	»Det vietnamesiske gadekøkken lever op til samme kriterier som amerikansk fastfood: Det er billigt, hurtigt og praktisk. Prisen er faktisk tæt på det halve i forhold til de udenlandske kæderestauranter,« siger Nguyen Tri Duc, en 27-årig vietnamesisk advokat.

	Men at McDonald’s åbner sin første restaurant i Vietnam handler ikke alene om forretning. Det er et symbol på noget større: Amerikaniseringen og kapitalismens indtog i landet, mener Eugene Jones, Vietnam-ekspert og adjunkt ved Mahidol Universitet i Bangkok.

	»Vietnamesernes holdning til amerikansk kulturel indflydelse har ændret sig enormt de seneste år. Og den accelererer for alvor nu,« siger Eugene Jones.

	Efter vietnamkrigens slutning i 1975 indførte den kommunistiske regering planøkonomi, og den internationale boykot af landet bevirkede, at amerikanske produkter længe var svære at opdrive. Med Doi Moi-reformprocessen i 1986 gik Vietnam i stigende grad over til markedsøkonomi, og langsomt begyndte fastfood og andre vestlige forbrugsgoder at dukke op i butikkerne igen.

	Det økonomiske opsving i 00’erne gav vietnameserne den nødvendige købekraft til, at varer fra Vesten for alvor slog igennem hos den voksende middelklasse.

	Krig og kapitalisme

	I dag er befolkningen delt i to, hvoraf den ene gruppe er betaget af alt amerikansk, vurderer Eugene Jones.

	»Særligt forretningsfolk, men endda også økonomer i kommunistpartiet, sætter nu lighedstegn mellem amerikanisering og fremskridt. De bliver stolte, når McDonald’s åbner,« siger han.

	I den ældre generation og blandt studerende og akademikere er begejstringen over McDonald’s dog begrænset.

	»De er bange for, at man glemmer historien. Jeg har hørt mange sige, at vietnameserne kæmpede mod amerikanerne under krigen, men nu føler, at amerikanerne invaderer dem med kapitalisme i stedet. Og det mener jeg egentlig, de har ret i,« siger Eugene Jones.

	Han tilføjer dog, at når det kommer til at øve indflydelse og drive forretning i Vietnam, er Japan på mange områder langt foran USA.

	»Men det er de færreste vietnamesere opmærksomme på, det er USA’s indflydelse, der bliver lagt mærke til,« siger Eugene Jones.

	Heineken frem for Hanoi

	I Nguyen Tri Ducs omgangskreds lægger man mærke til produkterne fra USA. Man bruger aktivt amerikansk kultur til at imponere særligt forretningsforbindelser og kvindelige bekendtskaber.

	»Mange foretrækker Heineken frem for Hanoi Beer og vil gerne inviteres på Starbucks, fordi det anses for at være mere classy end almindelige vietnamesiske cafeer,« siger Nguyen Tri Duc.

	Han understreger, at hvis en fastfoodkæde vil have succes i Vietnam, handler det om at sætte priserne højt, for det er prestige frem for sult, der lokker kunder til.

	»De unge vil gerne lære af Vesten, særligt USA – måden man tænker, klæder sig og driver forretning på. De, der er uddannet i USA, er mere eftertragtede end andre. Men når det kommer til mad, er det en anden sag,« siger Nguyen Tri Duc.

	Selv indrømmer Nguyen Tri Duc, at han til hver en tid vil foretrække en Banh Mi sandwich frem for en burger, hvis smagen alene skal afgøre sagen.

