Assads cyberkrigere har dannet en elektronisk hær
Fra en hemmelig base i Dubai fører  hackere, der er loyale over for Syriens diktator, elektronisk krig mod hans modstandere, deriblandt en række internationale medier
 Et udpluk af de falske Twitter-nyheder, som den selvbestaltede Syriens Elektroniske Hær har udsendt ved at hacke mediernes konti. Collage: Jesse Jacob/iBureauet


 Den selvbestaltede Syriens Elektroniske Hær (SEA) har travlt: I de seneste dage og uger har gruppen gennemført flere hackerangreb. Målene har bl.a. været BBC, nyhedsbureauet Associated Press (AP) og senest også The Guardian. Som den mest spektakulære aktion kaprede gruppen i sidste uge AP’s største Twitter-konto med 1,9 millioner følgere og misbrugte den til at sprede den falske nyhed, at præsident Obama var såret ved et eksplosionsattentat. AP skyndte sig selvsagt at dementere, men kunne ikke afværge et kursfald på Dow Jones-indekset på 130 point.
Revolutionære onlineaktivister har fra første færd sat deres præg på Det Arabiske Forårs folkeopstande. Også i Syrien har de spillet en afgørende rolle i kampen mod præsident Bashar al-Assad. I de seneste par år har de uploadet utallige videoklip af Assad-fjendtlige demonstrationer til YouTube og vist grusomme optagelser af ofre dræbt for regeringsstyrkers hånd. Derved har de i høj grad været med til at forme den politiske opinion i Vesten, hvor EU’s ledere nu er snublende tæt på at bevæbne Syriens moderate opposition.
I Tunesien, Egypten og Libyen var de nu væltede diktaturer tydeligvis ikke tilstrækkeligt godt rustede til at imødegå elektroniske oppositionsaktivisme. I modsætning til disse kæmper Assad-styret imidlertid tilbage og har således etableret sin egen gruppe af kontrarevolutionære hackere. Disse hackere har en dobbelt funktion: dels at ’straffe’ vestlige nyhedsorganisationer, der opfattes som partitagende imod Syriens regime; dels at udbrede Damaskus’ alternative fortælling. Ifølge den er krigen i Syrien slet ikke en folkeopstand mod en brutal, despotisk families militære dynasti, men derimod et forsøg fra islamiske terroristers side på at omdanne Syrien til en ekstremistisk al-Qaeda-stat.
Virkelig hær i virtuel virkelighed
SEA går helt tilbage til 2011, da revolten mod Assad begyndte. Ifølge afhoppere fra gruppen flyttede den sidste år residensen Damaskus til et hemmeligt hovedkvarter i Dubai. (Dog skal nogle af de regimetro hackere dog være forblevet i Syrien, skønt de her løber risiko for at blive afsløret og dræbt). Den syriske regering menes stadig at orkestrere de fleste af SEA’s aktiviteter. I en tale på Damaskus Universitet i 2011 sammenlignede Assad de anonyme onlinekrigere med sine tropper ved fronten: »Hæren består af den syriske borgers brødre ... Unge mennesker har på dette stadium en vigtig rolle, for de har vist sig som en aktiv kraft. Her må jeg nævne den elektroniske hær, som har været en virkelig hær i en virtuel virkelighed.«
Oppositionsaktivister hævder, at Assads milliardærfætter, Rami Makhlouf, finansierer SEA og har taget initiativ til flytningen af hovedkvarteret fra Syrien. Derved kan SEA operere igennem Makhlouf skyggeselskaber i Dubai. Makhlouf betaler for kost og logi, siger aktivisterne med henvisning til oplysninger fra en tidligere SEA-aktivist, der hoppede af og nu er gået under jorden. Assad-aktivisterne tjener angiveligt mellem 500 og 1.000 dollar for hvert større angreb mod vestlige mål, en enorm sum for de fleste syrere. SEA består overvejende af alawitter – den shiamuslimske minoritetssekt, som også Assad-klanen tilhører – men også af kristne og enkelte sunnimuslimer. Angiveligt får den sporadisk teknisk assistance fra Rusland, Assads vigtigste internationale forbundsfælle, hævder oppositionskilderne. Ligesom deres syriske kolleger angriber de Kreml-sponserede bloggere målrettet Vladimir Putins kritikere, og Putin kan endvidere støtte sig til en del russiske hackere, som regnes blandt de bedste i verden.
»Der er rigtigt mange (regimetro, red.) syriske hackere, både i Syrien og uden for Syrien,« siger Tareq al-Jaza’eere, en oppositionel cyberaktivist. »Den syriske regering giver dem penge for at udkæmpe en elektronisk krig mod oprørerne. De hacker. De infiltrerer de sociale medier. Deres budskab er, at revolutionen ikke findes. At det i stedet er terrorbander, der bekæmper regeringen.«
Al-Jaza’eere tilføjer: »Nogle gange arbejder SEA efter ordre fra Damaskus, andre gange på egen hånd. De angriber websteder som The Guardian eller BBC, fordi de ikke vil have, at de skal fortælle sandheden ... « På spørgsmålet om, hvilken af siderne der vil vinde dette intense cyberslag, svarer han: »Det gør vi. SEA gør sig selv til grin.«
Lokke-angreb
Men analytikere siger, at selv om SEA’s hackerangreb er primitive, kan de godt være effektive. Gruppens officielle hjemmeside, der er hostet i Syrien, praler da også af sine mange påståede succeser og bringer billeder af aktivister i militær kampuniform siddende foran en skov af computere. Deres ansigter er skåret ud. Ifølge siden er SEAS-hackerne organiseret i bataljoner, med navne som Wolf, Pro og Shadow. Webstedet opregner også »to martyrer«: unge mænd i T-shirts og spejlglassolbriller, der siges at være faldet i kamp for regimets sag. Derudover der links til flere pro-Assad-Facebooksider.
Alle SEA’s angreb er udført via ’phishing’ – en metode, hvor e-mails lokker deres modtagere til at tro, at de er på et login-site, hvor de skal oplyse e-mail og password, hvorved hackerne kan høste dem. De phishing-websteder, der blev brugt mod The Guardian, er registreret i Cypern, men viser også tilbage til en side i USA, som »er vært for mængde malware«, siger Rik Ferguson fra datasikkerhedsfirmaet Trend Micro. Ferguson betegner hackergruppens værk som »meget synligt, men ikke specielt avanceret udført«. Mål for SEAS-angrebene har bl.a. været GuardianBooks Twitter-konto, BBC Weather, BBC Arabic Online, Deutsche Welle, Frankrig 24 og Human Rights Watch.
Angrebene er ikke på samme sofistikerede niveau som, dem, der i 2012 blev rettet mod Washington Post og New York Times, da statsstøttede kinesiske hackere i 2012 ubemærket brød ind i de to mediers systemer i 2012, og overvågede deres aktiviteter og kildenetværk igennem fire måneder, før de blev opdaget. Her menes metoden, at have været tekstfilbaseret malwareinficering af specifikke brugeres computere.
På sin hjemmeside oplyser SEA selv, at de bekæmper de »forfalskede nyheder«, der spredes af arabiske og vestlige medier om, hvad der foregår i Syrien. Et medlem af SEA siger til hjemmesiden vice.com:
»Vi er alle syriske unge specialiseret i hver vores computerfærdighed såsom hacking og grafisk design. Vores mission er at forsvare vores stolte og elskede land Syrien mod den blodige mediekrig, der føres mod det. De kontrollerede medier i visse lande bliver ved med at publicere løgne og opdigtede nyheder om Syrien.«
 
© The Guardian og Information
Oversat af Niels Ivar Larsen

