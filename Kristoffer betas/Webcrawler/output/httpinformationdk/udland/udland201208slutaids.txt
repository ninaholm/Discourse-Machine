Slut med aids?
Op til en global aids-konference i Washington i juli lød en overraskende melding fra talere og politikere: Verden er omsider på vej til at komme aids-epidemien til livs. Denne udmelding bestrides nu af en række aids-eksperter med den danske professor Jens Lundgren som talsmand. For metoderne til at nå målet er fulde af etiske og medicinske ubekendte
’Man kan ikke bruge en eventuel vaccine til at lave strategier til aids-bekæmpelse. Det er simpelthen for stor en ubekendt til, at der kan kalkuleres med det. Hvis man begynder at snakke om en tidsperiode, er der muligvis nogen, som tænker, at om 20 år kommer vaccinen, og så behøver vi ikke gøre mere nu,’ siger professor Jens Lundgren fra Copenhagen HIV Programme.


 Hvert år mødes de mennesker, som dagligt arbejder med hiv-virussen til International Aids Conference, som med op mod 25.000 delegerede samler politikere, lobbyister, aktivister og lægevidenskaben omkring de seneste udviklinger i kampen mod aids. I år foregik konferencen i Washington DC i USA, og de fleste deltagere forlod konferencen oplivede, med højt humør og store forhåbninger. Flere af de deltagende politikere, bl.a. ekspræsidenterne George W. Bush og Bill Clinton, erklærede, at sygdommen nu er på vej til at være fortid. USA’s udenrigsminister, Hillary Clinton, åbnede konferencen med en tale om »en aids-fri generation« og »elimineringen af aids som en historisk milepæl«, som USA vil nå frem til lige meget hvad.
»Selv uden en vaccine eller kur er det nu blevet klart, at videnskaben har givet os redskaberne til at ændre aids-epidemiens kurs radikalt og ultimativt gøre en ende på aids. Intet argument om, at det ikke kan opnås, fordi vi ikke har evidens for vores metoder, har gyldighed længere. Videnskaben har givet os metoderne. Nu må de tages i brug,« sagde immunolog Anthony Fauci, som leder det amerikanske Nationale Institut for Allergi og Infektionssygdomme (NIAID) ved åbningen af konferencen.
Og Verdensbankens direktør Jim Yong Kim trådte op på talerstolen med en lige så håbefuld udmelding.
»Vi kan udrydde aids, vi skal udrydde aids. De udfordringer, vi står over for, er store, men når jeg ser på alle jer i dag, kan jeg rent faktisk se en ende på aids,« sagde Jim Yong Kim.
Startskuddet til de positive udmeldinger kom i 2011. Amerikanske forskningsresultater i forbindelse med antiretroviral hiv-medicin, også kaldet ARV, viste, at medicinen også kan bruges forebyggende. Forsøg viste nemlig, at hvis en hiv-positiv person er i behandling, er sandsynligheden for at smitte en partner mange gange mindre. Konceptet ’treatment as prevention’ (behandling som forebyggelse) blev en af de mest omtalte tendenser i videnskabelige tidsskrifter i USA, og håbet om en udryddelse af aids fik efter årtiers indsats for første gang rigtig vind i sejlene.
Rystede læger
Men med 35 millioner smittede på verdensplan, af hvilke kun otte millioner er i behandling, og forskning, som stadig har mange ubesvarede spørgsmål, undrer flere læger sig over, at politikerne tør slå så stort et brød op. De føler sig overhalet af politikerne, som ikke lader sig bremse af videnskabens manglende resultater.
På vej hjem i flyet fra Washington gjorde professor Jens Lundgren status over sine oplevelser. Som overlæge på infektionsafdelingen på Rigshospitalet og leder af Copenhagen HIV Programme (CHIP), der samarbejder med 230 hospitaler i 33 lande og med 1.500 hiv-læger, følte han sig egentlig godt klædt på til at diskutere fremtidens behandling af hiv, men ud fra et videnskabeligt synspunkt gav budskabet fra konferencen efter hans mening ingen mening.
»For mig at se er det totalt urealistisk at tale om enden på aids på nuværende tidspunkt. Ikke fordi det ikke kan være et mål hen ad vejen, men vi ved simpelthen for lidt til, at vi kan begynde at italesætte det her i 2012,« siger Jens Lundgren, der også var personligt rystet over oplevelsen i Washington.
»Jeg har rigtig ondt af de folk, der er smittet med hiv, som får nogle falske forhåbninger om, hvad der kommer til at ske. For det kommer ikke til at ske. Det er dét, som er så forfærdeligt ved det her. Der er ingen hurtig løsning på problemet,« konstaterer Jens Lundgren.
En uvidenskabelig strategi
Det enkle budskab, som mange tog med sig fra konferencen i Washington, var, at hvis man kan få alle hiv-smittede verden over i ARV-behandling, vil de smitte minimalt, og man vil dermed kunne udrydde aids.
»Samtidig med at behandlingen med ARV-medicin er blevet mere udbredt, ser vi, at antallet af hiv-infektioner falder. Behandling som forebyggelse, rigtigt anvendt sammen med kondomer og andre redskaber, vil i betydelig grad hæmme epidemien,« sagde immunolog Anthony Fauci under konferencen.
Forestillingen om, at det er muligt at få alle 35 millioner hiv-smittede i verden under behandling, er et kæmpe nybrud i forhold til tidligere, hvor man mente, at fattige levede for uregelmæssigt og ikke havde råd til den dyre hiv-medicin.
Men for et årti siden oprettede en række af verdens ledere og private sektorer med blandt andet Microsoft-stifteren Bill Gates i spidsen den såkaldte The Global Fund to Fight AIDS, Tuberculosis and Malaria. The Global Fund har selv finansieret og presset på for, at ARV-medicinen blev til at betale for mennesker i tredjeverdenslande.
Tidligere tiders problemer er måske ved at være løst. Men de danske eksperter, som Information har talt med, påpeger, at strategien med behandling som forebyggelse rejser nye problemer og dilemmaer.
»Det er ikke, fordi konceptet ikke er korrekt, for det er det. Men er det måden at løse hiv-problemet på? Jeg er dybest set genuint i tvivl, om det gør gavn eller skade at behandle hiv-smittede tidligt,« siger professor Jens Lundgren fra CHIP-afdelingen.
Dårligere liv
Der er tre overordnede problemer, som eksperterne slår ned på. Det første problem er det etiske dilemma, som rejses, når man giver medicin med ganske store bivirkninger til individer, som ikke personligt har brug for behandling, men udelukkende giver medicinen, fordi man tænker på fremtidige generationer. Man risikerer at skabe dårligere liv for den enkelte for på lang sigt at ramme epidemien.
I lægevidenskaben tilsiger det moralske kodeks normalt, at lægen skal tage hånd om hver enkelt og aldrig gøre skade.
»Når man er meget tidligt i sygdomsforløbet, er risikoen for at udvikle aids ikke særlig stor, og derfor følger jeg de grundlæggende lægelige principper om ikke at gøre skade. Kun at fokusere på ’det fælles bedste’ er nærmere en nazistisk tankegang,« siger Jens Lundgren.
Indtil videre er der ikke forskning, som endegyldigt fastslår, om den enkelte har gavn af at komme i tidlig behandling eller ej. Først når den smittede er i fare for at blive syg, behandler man. Medicinen har nemlig store bivirkninger, som Jens Lundgrens CHIP-afdeling på Rigshospitalet har videnskabelig evidens for, og hvilket der stadig forskes i.
CHIP-afdelingen forsker også i, om tidlig behandling gavner den enkelte. Man er endnu ikke nået frem til resultater, der kan gøre det etisk uproblematisk at behandle tidlige tilfælde af hiv udelukkende for at komme epidemien til livs.
Donorer falder fra
Den anden faktor, som eksperterne påpeger kan gøre udryddelsen af aids problematisk, er den dalende donorstøtte. The Global Fund, som yder den største støtte til hiv-bekæmpelse fra de vestlige lande til tredjeverdenslande, har suspenderet sin uddeling af donationer for 2012 på grund af faldende bidrag fra donorer og interne problemer i organisationen.
Den nyeste rapport fra FN-organisationen UNAIDS viser, at der stadig er et stort hul i den globale finansiering af kampen mod hiv – et hul, som skønnes at nå syv milliarder dollar i 2015.
Forsøg viser, at hvis man er begyndt på ARV-behandling, er der ingen vej tilbage. Man kan blive syg og udvikle resistens over for medicinen, hvis man pludselig stopper. Og netop derfor kan den manglende finansiering vise sig at være utrolig kritisk.
Det får Jens Lundgren til at undre sig over den positive retorik hos politikerne.
»Nu er vi på et niveau, hvor otte millioner mennesker er i behandling. Det er netop nu, at systemet skal eskalere sig selv, hvis den strategi, der bliver talt om, skal føres ud i livet. Hvis 35 millioner smittede mennesker skal på hiv-medicin, så nytter det jo ikke noget, at den rige verden ryster på hånden,« siger han.
Professor Lisa Ann Richey, som blandt andet har forsket i international bistandspolitik på Roskilde Universitet, er ikke lige så bekymret over faldet i donorhjælp til lige præcis aids.
»Det vigtigste er, at den generelle hjælp til at opbygge sundhedssystemet i tredjeverdenslande ikke falder. Det er vigtigt, at der er funktionelle sundhedssystemer, hvor behandlingen af aids er noget, der er integreret i sundhedssektoren,« siger hun.
En politisk sygdom
Det tredje problem, som eksperterne påpeger, er, at der er gået politik i videnskaben.
»Normalt plejer vi at udvikle strategier ud fra forskning. Et skridt ad gangen, hvor man gradvist får større og større forståelse for sygdommen. Jeg er ked af at sige det, men den beviste rette vej findes ikke endnu,« siger Jens Lundgren og understreger, at han er nervøs for, hvordan det vil gå, hvis alle 35 millioner smittede pludselig er på medicin.
»Hvis vi går ud og identificerer alle mennesker med hiv og sætter dem alle i behandling, hvad sker der så egentlig for så stor en befolkningsgruppe? Hvad er konsekvenserne? Hvad med resistens og bivirkninger, og er folk egentligt i stand til at tage deres medicin ordentligt?« spørger Jens Lundgren retorisk og undrer sig over, at han var en af de få, som rejste sig op og stillede de åbenlyse spørgsmål under konferencen i Washington.
Klinisk professor fra Københavns Universitet og overlæge Jan Gerstoft kan også se det problematiske i at medicinere så stor en befolkningsgruppe. Især når 70 procent af de 35 millioner smittede i dag ikke selv er klar over, at de er smittede.
»I det øjeblik du skal behandle folk, skal du have dem diagnosticeret og i behandling. Ofte foregår behandlingen steder, hvor det er meget stigmatiserende at være i behandling. Det er absolut ikke sådan bare lige,« siger han.
Jan Gerstoft forstår dog godt, hvorfor man kan have behov for den positive retorik, selv om han ikke selv mener, at slutningen på aids-epidemien er lige om hjørnet.
»Ved sådanne verdenskonferencer gejler folk nogle gange hinanden op, klapper hinanden på skuldrene og siger: ’Nu skal vi hjem og gøre noget’. Deltagerne har jo en hård hverdag. Men det kan også godt blive lidt urealistisk,« siger han.
Forsker Lisa Ann Richey fra Roskilde Universitet kan også sætte sig ind i politikernes tankegang:
»Det er ikke nødvendigvis en uproduktiv ting at inspirere til videre arbejde ved at være positiv. Men der er ingen grund til at tro, at vores arbejde er færdigt, og at vi ikke kan finde endnu bedre måder at komme sygdommen til livs på.«

