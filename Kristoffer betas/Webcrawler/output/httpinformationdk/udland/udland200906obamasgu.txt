Obamas Guantánamo-plan kikser
Politisk modstand i USA mod at huse tilbage-holdte kinesiske muslimer fra Guantánamo kan styrke modstanden i europæiske lande mod at tage imod Guantánamo-fanger, vurderer menneskerettigheds-advokater i USA


 BOSTON - Præsident Barack Obamas håb om at få amerikanske kongrespolitikere til at acceptere bosættelsen af frigivne Guantánamo-fanger på amerikanske jord er faldet på gulvet.
Torsdag udsendte USA fire af 18 tilbageholdte uighur-fanger fra Kinas muslimske Xinjiang-provins til Bermuda-øerne midt i Atlanterhavet. Resten forventes at blive genhuset på stillehavsøen Palau og måske en enkelt eller to i Australien.
I Washington DC blev overførslen af uighur-fangerne - der blev beordret frigivet af en forbundsdomstol tidligere i år - tolket som Obama-regeringens åbne anerkendelse af en kompromisløs modstand i USA's kongres og i lokalsamfund mod accept af selv de mindst farlige tilbageholdte.
"Genhusning af blot en håndfuld uighurer i USA ville have gjort det lettere for eropæiske lande at tage imod fanger. Nu bliver det sværere," siger advokat Reed Brody, informationschef for Human Rights Watch i Europa.
"Vi har konstateret, at der er et generelt ønske på politisk niveau i EU-landene om at bistå Obama, men det er for meget at forlange af europæerne, at de rydder op efter amerikanerne på Guantánamo."
Til Saudi-Arabien
Efter at en iraker og en tchader blev sendt hjem torsdag, er der i alt 232 fanger tilbage på den amerikanske flåde-base på Cuba. Heraf skulle 100 være yemenitter, som den tidligere Bush-regering ikke kunne finde beviser imod. Obama-regeringen har i de seneste par måneder ligget i intense forhandlinger med Saudi-Arabien om at tage imod yemenitterne.
USA nærer intet ønske om at sende yemenitterne til Yemen, hvis styre anses for at være politisk ustabilt, og hvor flere løsladte Guantánamo-fanger menes at have genoptaget kampen mod USA og Vesten.
Kilder i Obama-regeringen sagde torsdag til amerikanske aviser, at over 50 tilbageholdte i Guantánamo-lejren er blevet clearet til frigivelse. Det betyder, at omtrent 70-80 fanger skal overføres til USA inden den planlagte lukning af fangeanstalten i januar 2010. Nogle af disse personer skal stilles for forbundsdomstole, andre for militære domstole. Resten skal efter planen tilbageholdes på ubestemt tid, fordi de anses for farlige.
Der har været udbredt modstand blandt lokale og nationale politikere mod at få terrormistænkte placeret i varetægt i deres valgkredse. Ikke desto mindre agter Obama-regeringen at presse på.
'Hysterisk kampagne'
"Der vil aldrig blive tale om, at europæiske lande tager imod Guantánamo-fanger, der skal indespærres," siger Brody, der på vegne af Human Rights Watch har ført samtaler med europæiske regeringer og politikere.
Brody vurderer, at der formentlig hersker mere villighed til at genhuse uskyldige Guantánamo-fanger i Europa. 
"Europæerne har ikke været udsat for samme hysteriske kampagne mod de 'farlige terrorister' i Guantánamo som amerikanerne. Her i Europa indtager man en mere rational holdning."
Flere republikanske politikere kritiserede i går Obama-regeringen for at have løsladt, hvad de kaldte "terrorister" fra Guantánamo-lejren, hvormed hentydedes til de fire uighurer, en iraker og en tchader.
Den nyvalgte demokratiske senator James Webb fra Virginia, der nævntes som en mulig vicepræsidentkandidat for Obama sidste år, anfører nationale sikkerhedsgrunde for sin modstand mod bosættelsen af en håndfuld uighurer i det nordlige Virginia nær Washington.
"Der findes et temmelig stort samfund af eksil-uighurer nær Washington og flere medlemmer forberedte sig på at modtage og assimilere disse fanger, der er blevet tilbageholdt ulovligt gennem syv år," fortæller Devon Chaffee, advokat for Human Rights First i Washington. Chaffee kalder overførslen af fire uighur-fanger til Bermuda og planen om at sende flere til Palau "uheldig".
Den kinesiske regering protesterede i går mod USA's overførsel af fire uighurer til Bermuda-øerne. I Beijing kalder man fangerne "terrormistænkte" og kræver dem udleveret til retsforfølgelse i Kina.


