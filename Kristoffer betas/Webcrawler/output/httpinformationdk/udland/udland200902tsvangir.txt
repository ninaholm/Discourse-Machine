Tsvangirai og Mugabe lover enhed
Oppositionslederen Morgan Tsvangirai er taget i ed som ny premierminister i det kriseramte Zimbabwe. Det sker som led i en magtdeling med præsident Robert Mugabe


 Oppositionslederen Morgan Tsvangirai blev onsdag taget i ed som ny premierminister i Zimbabwe af sin rival, den 84-årige præsident Robert Mugabe, på baggrund af en historisk aftale om magtdeling, som har været længe undervejs.
Mugabe sagde, at han vil samarbejde med den nye premierminister. 
"Jeg tilbyder min hånd i venskab og samarbejde og solidaritet til gode for vores storslåede land Zimbabwe," erklærede Mugabe i en tale efter ceremonien i hans embedsbygning i Harare. 
"Vi har evnet at overvinde vores uenighed gennem forhandlinger og kompromis. Vi må bygge videre på denne enhed og forvandle vore sværd til plovjern," sagde han.
Tsvangirai sagde, at politisk vold og krænkelser af menneskerettighederne må høre op øjeblikkeligt. Han lovede at sørge for, at politiske fanger bliver frigivet.
"Det er smerteligt, at der er nogle, som er fængslet, mens vi fester i dag, Jeg forsikrer, at de ikke vil være i disse fangekældre en dag eller en uge længere."
Den 56-årige Tsvangirai fra Bevægelsen for Demokratisk Forandring (MDC) vandt første runde af sidste års præsidentvalg mod Mugabe. Han boykottede senere anden og afgørende runde i protest mod, at Mugabes sikkerhedsstyrker angivelig chikanerede ledende MDC-aktivister. 
3.500 koleraofre
Efter måneders politisk strid indgik de to rivaler i september i fjor magtdelingsaftalen, som indebærer, at Mugabe fortsætter som præsident, mens Tsvangirai bliver regeringschef. Siden har de dog skændtes om fordelingen af ministerposterne, og detaljerne i principaftalen faldt først på plads for nylig.
Den nye regering, der skal forsøge at løfte landet ud af en dyb økonomisk krise, kan måske skabe resultater, men der er udbredt skepsis. Mange venter at se fortsatte magtkampe og nye interne opgør, som vil hindre effektiv indgriben over for hyperinflationen, en arbejdsløshed på over 90 procent samt fødevaremangel. Halvdelen af de 12 millioner zimbabwere har brug for fødevarehjælp. Og i den sydlige del af landet hærger en koleraepidemi, som indtil nu har kostet næsten 3500 mennesker livet.
"Dette er en mangelfuld aftale om magtdeling, som begunstiger Mugabe og hans parti Zanu-PF. Tsvangirai vil formentligt få meget lidt manøvrerum," siger Aubrey Matshiqi fra Sydafrikas Center for Politiske Studier. 
Ritzau


