Republikanerne vil gamble med USA’s kreditværdighed
Efter sidste uges budgetkompromis lurer en anden og dybere faldgrube lige om hjørnet – en forhøjelse af USA’s gældsloft. Republikanerne kræver drastiske nedskæringer for en ja-stemme i Repræsentanternes Hus
Det republikanske kongres-medlem Paul Ryan fremlagde i sidste uge et radikalt bud på reformer fra sit parti. Det mest kontroversielle aspekt af   Ryan-planen er at bruge de opsparede midler fra Medicaid og Medi-care til at sænke den højeste skattetrækprocent fra 35 til 25 pct. og reducere selskabsskatten.


 BOSTON - Amerikanerne blev fredag omkring midnat med nød og næppe reddet fra en lukning af forbundsregeringen, da politikerne i Washington fandt sammen om at skære 39 mia. dollar fra det nuværende finansårs budget, som løber til 30. september.
Men 39 mia. dollar er 'peanuts' i et årsbudget, der løber op i 3.000 mia. dollar, og med en støt voksende statsgæld på 14.000 mia. dollar, svarende til USA's bruttonationalprodukt i 2010.
Det sparebeløb, demokratiske og republikanske forhandlere kunne blive enige om efter ugers forhandling og præsident Barack Obamas formidling, er langt mindre end forbundsstatens årlige renteudgift.
Det er grunden til, at politiske og økonomiske iagttagere i sidste weekend frem for alt tillægger budgetkompromisset politisk betydning. De to partier viste, at de kan indgå kompromis, hedder det. Obama demonstrerede lederskab, hvilket der ellers har været ytret tvivl om.
Spil om gældsloftet
Spørgsmålet er nu, om samarbejdsviljen strækker sig til en aftale om at løfte USA's gældsloft inden 16. maj, hvor statsgælden støder mod en øvre grænse, fastsat af Kongressen til 14.200 milliarder dollar. Ansporet af Tea Party-gruppen i Repræsentanternes Hus forlanger republikanerne drastiske nedskæringer i budgettet og en radikal reform af den statsfinansierede sundhedsforsorg for fattige og pensionister.
USA's Finansministerium kan forlænge tidsfristen til 8. juli med forskellige interne transaktioner, men så er det også slut. Hvis Kongressen ikke har stemt ja til at hæve gældsloftet på det tidspunkt, går forbundsstaten i betalingsstandsning.
»Det er helt umuligt at forestille sig,« mente finans- og økonomiminister Timothy Geithner under en kongreshøring i sidste uge.
Centralbankformand Ben Bernanke tilføjede: »Det ville sætte en stopper for det økonomiske genopsving.«
»Hvis nogen ønsker at trykke på den knap, er de efter min mening gale i hovedet,« sagde Jamie Dimon, koncerndirektør for finanshuset JPMorgan Chase, på et møde i USA's handelskammer.
Tea Party afviser
Republikanske kongresmedlemmer, valgt med støtte fra Tea Party-bevægelsen, er imidlertid ikke af samme overbevisning. De mener, at Obama-regeringen, centralbanken og erhvervslivets spidser overdriver følgerne af en betalingsstandsning.
Nyligt indvalgte medlem af Repræsentanternes Hus, Mick Mulvaney fra South Carolina, kaldte i The New York Times søndag advarslerne for et »spil for galleriet«.
»Hvis vi skal stemme ja til at hæve gældsloftet, kræver det strukturelle ændringer af forbundsstatens prioriteringer,« pointerede republikaneren.
Den nye garde Tea Party-republikanere anføres af kongresmedlem Paul Ryan, der i sidste uge fremlagde et radikalt forslag til reform af forbundsstatens programmer.
Det statsfinansierede sundhedsprogram for lav-indkomstfamilier, Medicaid, skal lægges ud til delstaterne og i fremtiden kun modtage bloktilskud fra Washington. Kritikere peger på, at delstaterne med tiden tvinges til at bære en større del af finansbyrden, og at konservative stater vil benytte lejligheden til at reducere programmet.
Pensionisternes gratis sygesikringsordning, Medicare, skal ifølge Ryan-planen privatiseres. I fremtiden skal seniorer modtage et fast statsligt tilskud til dækning af forsikringspræmier. Kritikere fremhæver, at udgifter til sygepleje stiger konstant, og at højere præmier derfor vil falde tilbage på pensionisterne.
Obamas plan
Det mest kontroversielle aspekt af Ryan-planen er at bruge de opsparede midler fra Medicaid og Medicare til at sænke den højeste skattetrækprocent fra 35 til 25 pct. og reducere selskabsskatten.
Ryan hævder, at planen vil spare forbundsstaten 6.000 mia. dollar over ti år. Men det bliver antastet af førende økonomer, som nobelprisvinderen Paul Krugman.
Demokraterne har endnu ikke fremlagt et lignende spareprogram, men søndag forlød det, at præsident Obama vil holde en tv-tale i morgen aften. I talen vil Obama ifølge politiske rådgiver David Plouffe fremlægge sine ideer til en reform af sundhedsprogrammerne  og måske også pensionsordningen, Social Security.
Modsat republikanerne vil præsidenten foreslå en forhøjelse af skatten for års-indkomster over 250.000 dollar. En ting mangler i debatten om budgetreform. Det er en diskussion om, hvorvidt det er nødvendigt at gå så drastisk til værk i en periode, hvor amerikansk økonomi støt og roligt er på vej ud af den længste recession i efterkrigstiden. Nedskæringer kan koste arbejdspladser i den offentlige sektor og mindske efterspørgslen.
Her deler vandene sig mellem fremtrædende økonomer.
Summers vs. Rogoff
Præsident Obamas tidligere økonomiske rådgiver, Larry Summers, mener, at USA kan hæve sit gældsloft og vente med de strukturelle reformer, indtil økonomien er kommet på ret køl igen.
»Det er det forkerte tidspunkt at skære på statsudgifter. Efterspørgslen på goder og tjenester er endnu ikke højt nok til at nedbringe den høje ledighed. USA's finansielle position er på ingen måde kritisk. Faktisk befinder vi os i en langt bedre situation end EU-landene og Japan,« sagde Summers under et seminar på Harvard University, hvortil han er vendt tilbage som professor i økonomi.
»På den anden side bliver vi nødt til at gøre noget ved vores finansielle position i de næste fem til ti år,« tilføjede han.
Summers kollega på Harvard, økonomen Kenneth Rogoff, er dybt uenig. I en kronik i The Financial Times forleden roste han den britiske regering for dets spareprogram og udtrykte frygt for, at den voksende gæld vil give udslag i en højere rente på statsobligationer.
»En højere rente ville fordyre gældsafbetalingen og ramme budgettet endnu hårdere,« skriver Rogoff. »Økonomisk historie forudsiger lavere vækst, når statsgælden ligger på 90 pct. af BNP eller højere.«


