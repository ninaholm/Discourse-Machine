Dagen man ikke taler om
Kinas kommunistparti opfordres til at åbne op omkring massakren i 1989, men styret begraver fortsat minderne. Forsøg på at ihukomme de dræbte bliver mødt med vrede af Beijing
 
	På kinesiske sociale medier har billeder som dette cirkuleret i et forsøg på at minde protesterne på Den Himmelske Freds Plads og undgå den kinesiske censur. Originalbilledet af 'tank man' ses nedenfor. Foto: Facebook


 
	Inden for det sidste kvarte århundrede har Kina forandret sig på en massiv skala. Landet er blevet en økonomisk supermagt, befolkningen er blevet mange gange mere velstående, og Beijing spiller en afgørende international rolle. Men på trods af de store omvæltninger, så har én ting ikke ændret sig: Dagen i dag er fortsat den mest politisk følsomme mærkedag i Kina.

	Tidligt om morgenen den 4. juni 1989 satte det kommunistiske styre en blodig stopper for ugelange protester på Den Himmelske Freds Plads. Hundredvis, måske tusinder, blev dræbt af den kinesiske hærs kampvogne og maskinpistoler. Men mens regeringen opfordres til at åbne op omkring den smertefulde begivenhed, så fortsætter den sit forsøg på helt at slette minderne om dagen fra den kollektive hukommelse. Den nævnes ikke i medierne, den censureres på internettet og grebet om aktivister strammes op til årsdagen.

	I nogle af landets skolebøger nævnes episoden kun i en enkelt flygtig sætning med en vag reference til ’politisk turbulens i 1989’.

	Årlige opfordringer om, at regeringen skal anerkende sit ansvar for de dræbte falder for døve øre. Tiananmen Mødrene, en gruppe af familiemedlemmer til de dræbte, skriver i år i et åbent brev, at styrets stilhed de sidste 24 år har påført dem »dyb lidelse«. »Vi har jamret i et helvedeslignende mørke, kæmpet med tårer, som næsten er tørret ud,« skriver gruppen. »Vi har protesteret år efter år i et forsøg på at opnå retfærdighed for de døde, men regeringen forbliver kold og uberørt.«

	Tiananmen Mødrene, hvis medlemmer oftest sættes i husarrest og chikaneres af myndighederne, siger, at de ikke har fået én eneste reaktion fra regeringen på de 36 åbne breve, de har skrevet til kommunistpartiets lederskab siden 1995. De vil dog fortsætte, indtil »ofrenes sjæle kan hvile i fred«.

	’Rigtig beslutning’

	Det var universitetsstuderende i Beijing, som i foråret 1989 førte an i demonstrationerne for større politisk åbenhed og mod korruption, men hurtigt begyndte borgere fra alle samfundslag at bakke op om protesterne. Der var dengang stor uenighed i kommunistpartiets top om, hvordan situationen skulle tackles, men i sidste ende vandt hardlinerne den interne magtkamp og militæret blev sat ind. Styret stemplede demonstrationerne som et »kontrarevolutionært oprør«, og den dag i dag fastholder Beijing, at det var nødvendigt at slå hårdt ned på protesterne for at sikre stabiliteten og Kinas videre fremgang. Hong Lei, en talsmand fra udenrigsministeriet, reagerede forleden på et spørgsmål om massakren ved at sige, at Kinas økonomiske succes de sidste årtier »viser, at den vej, vi har valgt, er den, der bedst tjener det kinesiske folks interesser«.

	At massakren fortsat er et ekstremt følsomt emne for det kinesiske styre blev tydeligt, da en talsperson fra det amerikanske udenrigsministerium i fredags sagde, at USA mindes »det tragiske tab af uskyldige menneskeliv« i 1989 og samtidig opfordrer Kina til at gennemføre et politisk opgør om massakren. Beijing reagerede vredt på udtalelserne, og beskrev dem som »grundløse anklager«, og som en »uforskammet indblanding i Kinas interne affærer«.

	Må tage opgøret

	Bao Tong, det mest højtstående medlem af kommunistpartiet, som blev fængslet for sin støtte til protesterne i 1989, siger dog, at partiet er nødt til at åbne op og tale ærligt om massakren. Kun hvis den bliver »fuldstændig fordømt«, vil Kina være i stand til at bevæge sig videre, siger han til Hongkong-avisen South China Morning Post.

	Frem mod protesterne i 1989 viste kommunistpartiet så småt tegn på større politisk åbenhed. Men efterfølgende forsvandt den livlige politiske debat på Kinas universiteter; den statslige presse, som var blevet mere modig i løbet af 1980’erne, fik mundkurv på; politiske tiltag for at beskytte pressefriheden blev skrinlagt, og politiske reformer blev lagt på hylden.

	Men at lukke ned for dissens og folkets stemme kan have katastrofale konsekvenser, mener Bao Tong, som efter massakren blev fængslet i syv år og i lange perioder siden har været i husarrest.

	»Det vil være skræmmende, hvis de lukker munden på 1,3 mia. mennesker,« siger Bao Tong. »Hvis alle Kinas munde stadig talte, så ville vores samfund ikke være så depraveret, som det er nu. Korruption, udnyttelse, manglen på respekt for loven, alt dette blev støttet af kampvogne og maskinpistoler.«

