Et desperat al-Shabaab er farligere end et stærkt
Angrebet på indkøbscentret Westgate i Nairobi er ikke et tegn på, at al-Shabaab er stærkt, men tværtimod at bevægelsen er presset i ganske hård grad. Men det gør ikke nødvendigvis tilværelsen lettere for omverdenen. For den radikale bevægelse er det nemlig lettere at udøve terror end at vinde krigen i Somalia
 
	En kvinde og to børn gemmer sig for væbnede mænd, der lørdag angreb indkøbscentret Westgate Mall i Nairobi, Kenya. Terrorbevægelsen al-Shabaab går efter bløde mål, fordi den er svækket i hjemlandet Somalia, og sådanne bevægelser kan man ikke forhandle med, siger norsk ekspert. Det eneste, der hjælper, er at skabe stabilitet i Somalia. Foto: Tyler Hicks/The New York Times


 
	Da røgen i går lettede fra West-gate-centret i Nairobis velhavende Westlands-kvarter, var det på mange måder et forandret landskab, der lå uden for det eksklusive indkøbscenters døre. Mindst 63 døde, deriblandt den kenyanske præsidents nevø, en kendt ghanesisk digter og adskillige internationale gæster, som normalt burde være uden for somaliske terrorbevægelsers rækkevidde. Angrebet annoncerede al-Shabaabs tilbagevenden til overskrifterne verden over på den mest spektakulære facon. Det seneste år har bevægelsen hovedsaligt huseret i nyhedsindslag og artikler, fordi den netop har været på tilbagetog og taktisk presset – af en stærk militærkampagne fra Den Afrikanske Union og af en somalisk regering, der er forekommet en anelse mere langtidsholdbar og legitim end de mange korrumperede og stærkt upopulære provisoriske regeringer, der er gået forud.

	Og det er netop i det lys, man skal se aktionen i Kenya, mener en række kendere af den islamistiske bevægelse: som en desperat bevægelses desperate forsøg på at genvinde fordums styrke: »Det er et forsøg fra al-Shabaab på at vise, at de stadig er stærke og ikke i krise. Men i realiteten viser det netop, at de er svage; at de har brug for et comeback,« siger Somalia-analytikeren Joakim Gundel, der til daglig bor i Kenya.

	»De er presset tilbage på deres hjemmebane i Somalia, de har mistet størstedelen af deres indtægter, da de tabte havnebyen Kismayo, hvor de tjente penge på trækulseksport og ifølge mange rapporter også narkohandel, og de er ikke i stand til at presse soldaterne fra Den Afrikanske Union (AU) ud af nogen vigtige strategiske byer. De er faktisk slet ikke i stand til at holde territoriet, hvis de bliver angrebet, men lever i kraft af, at AU-styrken trods alt er så lille, at den ikke kan holde hver eneste by. Derfor har al-Shabaab brug for at markere sig et andet sted,« siger Somalia-analytikeren.

	Intern splittelse

	Samtidig er organisationen internt splittet. De seneste måneder har budt på en række kampe imellem topfigurer i bevægelsen, hvor bl.a. den markante militsleder Hassan Dahir Aweys har forladt al-Shabaab med resterne af sin Hizbul-Islam organisation sammen med blandt andet den tidligere talsmand Mukhtar Robow efter et opgør, hvor den vigtige al-Shabaab medgrundlægger, Ibrahim al-Afghani, også blev dræbt. Vinderen af opgøret var den markante hardliner Ahmed Abdi Godane, der har sat sig tungt på al-Shabaab. Men han har samtidig også måttet acceptere at blive undsagt af en lang række tidligere støtter, og at både fremmede jihadister og somaliske fodsoldater er forsvundet med deres forstødte ledere.

	Blandt andet har al-Qaeda ledelsen efter alle forlydender været stærkt utilfreds med hans ledelse og en politik, der har indebåret flere angreb på bløde mål i Somalia og Kenya i takt med, at de militære mål er blevet uopnåelige for bevægelsen.

	En politik, der er blevet set som værende for rabiat selv for hærdede al-Qaeda strateger: »Al Shabaabs umotiverede vold mod civile har længe været en årsag til splid med al-Qaeda, hvis ledere har været frastødt af al Shabaabs kontraproduktive taktik. Et angreb på et indkøbscenter fyldt med civile af alle religioner og nationaliteter vil kun skade al-Qaedas brand endnu mere og vil sandsynligvis udvide kløften mellem al-Shabaabs og al-Qaedas lederskab,« konstaterer Somalia-eksperten Kenneth Menkhaus i en analyse af angrebet, hvor han også noterer, at angrebet netop i lyset af den hjemlige svækkelse knap nok er en overraskelse.

	»Mange af os advarede om, at Shabaabs modvilje mod at angribe bløde mål i Kenya i høj grad var afhængig af fortsat succes i Somalia. Blev gruppen svækket og fragmenteret, ville det være mere sandsynligt, at den ville overveje højrisiko-terror uden for landet. På paradoksal vis er et svækket al-Shabaab en større trussel uden for Somalia end et stærkt al-Shabaab.«

	En tolkning Joakim Gundel er enig i: »Det er muligt, at vi vil se flere aktioner; de har bestemt cellerne til at udføre dem, men jeg ser også det her som en desperat handling, og jeg tror, det vil føre til yderligere isolation af gruppen. Når det her dør ud, vil vi se, hvor stærke de i virkeligheden er,« konstaterer han.

	Al-Shabaab kan blive stærkere

	Det er dog ikke nødvendigvis et decideret selvmorderisk træk, hvis man spørger den norske Somalia-ekspert Stig Jarle Hansen, der for nylig har skrevet en rost bog om al-Shabaab.

	»Angrebet kommer fra et sted, hvor al-Shabaab er blevet svækket igennem længere tid. Man angriber invasionshærens bagland, fordi man ikke er stærk nok til at angribe kenyanske styrker i Somalia, og det vil få nogle Shabaab-ledere, der er i tvivl om deres troskab, til at hoppe over bord. Men samtidig viser Ahmed Abdi Godane over for sine folk, at han vitterlig er stærk og i kontrol. Og selv med formindskede ressourcer er det muligt at bedrive terror. Det kræver væsentlig færre ressourcer end mere ortodoks krigsførelse,« siger han.

	»Det er sådan set konsistent med gruppens tidligere handlinger, hvor man har trukket sig tilbage fra kampe, man ikke kunne vinde, for så at slå igen i store spektakulære aktioner. Det har virket tidligere, og jeg tror også, de kan ende med at komme stærkere ud af dette. De vil støde mange fra sig, men de fleste af deres kernestøtter i især Kenya har allerede sat sig uden for samfundet og valgt side,« siger den norske forsker.

	Samtidig konstaterer han, at hverken Kenya eller andre internationale parter har mange konstruktive løsningsmuligheder i en konflikt, der på trods af den grænseoverskridende terror og murende uro hos Kenyas egne muslimer stadig i allerhøjeste grad er et nationalt somalisk anliggende.

	»Man kan søge at få mere moderate kræfter til at skifte side, men det gør man allerede, og Ahmed Abdi Godane og den hårde kerne vil aldrig forhandle. Og man kan reelt ikke skrue op for den militære indsats, den er så høj, som den kan blive. Det eneste, der hjælper, er en langsigtet indsats for at skabe stabilitet i Somalia. Det er et kedeligt svar, men sådan er det.«

