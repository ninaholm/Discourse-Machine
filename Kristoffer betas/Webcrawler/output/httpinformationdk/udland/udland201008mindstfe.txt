Mindst fem dræbt i kampe mellem Israel og Libanon
Skudvekslinger mellem libanesiske og israelske soldater resulterede i går i mindst fem dræbte, heriblandt en civil. Danske soldater er udstationeret i området


 Tre libanesiske soldater, en journalist og en israelsk oberstløjtnant mistede livet, da der i går udbrød kampe ved grænsen mellem de to lande.
Kampene opstod ifølge libanesiske embedsmænd, fordi israelske soldater forsøgte at fælde et træ, som spærrede deres udsyn over den nordlige grænse mellem de to lande.
»En patrulje fra fjenden Israel krydsede den tekniske grænselinje, og skønt Unifil forsøgte at stoppe det, så fortsatte den,« hedder det i en erklæring fra den libanesiske hær.
Unifil er FN's fredsbevarende styrke i Libanon.
Det fik libanesiske soldater til at affyre varselsskud i retning af israelerne, og herefter tog kampene fart.
Sammenstødet er det første siden krigen mellem Israel og Hizbollah i 2006.
Det israelske militær siger, at israelske soldater er blevet beskudt, mens de befandt sig på den israelske side af grænsen.
Hændelsen har fået libanesiske toppolitikere til at rase mod Israel og fordømme det, de kalder »en krænkelse af Libanons suverænitet«.
Israel på den anden side holder Libanon ansvarlig for kampene og advarer mod følgerne, hvis kampene blusser op igen.
FN opfordrer til ro
Omkring 150 danske soldater er i øjeblikket en del af den FN-mission, som skal holde ro i området. En talsmand fra FN-styrken siger, at man opfordrer til størst mulig tilbageholdenhed hos de to lande for at få ro i området.
»Vores prioritet på nuværende tidspunkt er at genoprette roen i området,« siger Neeraj Singh, der er talsmand for FN-styrkerne i Libanon.
Han fortæller videre, at der i øjeblikket er FN-styrker i området omkring kampene, der forsøger at kortlægge omstændighederne ved hændelsen. ritzau/AFP


