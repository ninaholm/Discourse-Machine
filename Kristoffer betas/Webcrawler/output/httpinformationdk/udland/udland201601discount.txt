Discount-styrke skyldes frygt for at løbe tør for soldater
’Hvis vi bare ønsker at bidrage for at være en del af FN-missionen, så findes der altså bedre måder at hjælpe FN på,’ lyder det, efter at forsvarsministeren erkender, at den danske Mali-styrke er en discountløsning
 Kritikken af Danmarks bidrag til FN-styrken i Mali går bl.a. på, at de danske jægersoldater ikke gør nogen reel forskel, fordi Holland allerede stiller med de nødvendige af slagsen.


 De forkerte soldater til opgaven. Sådan har kritikken lydt fra chefen for den 10.500 mand store FN-styrke i Mali, generalmajor Michael Lollesgaard, efter at Danmark i efteråret valgte at sende 30 jægersoldater og et transportfly til Mali i stedet for de 250 kampsoldater, som FN havde bedt om til at beskytte sine forsyningskonvojer, der konstant bliver angrebet. Jægersoldaterne gør nemlig »ikke nogen reel forskel«, fordi Holland allerede stiller med de nødvendige af slagsen.
Men selv om forsvarsminister Peter Christensen (V) i en række svar til Folketingets forsvarsudvalg fastholder, at de danske jægersoldater »vil gøre en forskel«, indrømmer han nu, at beslutningen ikke kun skyldes en militærfaglig vurdering.
»Beslutningen om, hvad Danmark bidrager med til FN’s indsats i Mali, bygger på en samlet vurdering, hvori indgår en række faktorer, herunder politiske og økonomiske samt en militærfaglig vurdering. I regeringens beslutning indgik således også, at regeringen ikke ønskede allerede i det tidlige efterår 2015 at have disponeret reserven til internationale operationer i 2016,« skriver Peter Christensen i en række svar til Folketingets forsvarsudvalg.
Bag den danske styrke står et politisk flertal bestående af regeringspartiet Venstre, Liberal Alliance, De Radikale, Socialdemokraterne, SF og Alternativet. Sidstnævnte partis forsvarsordfører, René Gade, mener, at oplysningerne sætter spørgsmålstegn ved den danske styrkes berettigelse.
’Lad os vente’
»Man bør genoverveje at bidrage med noget, hvis vi ikke bidrager med det, som der er brug for militært. Hvis vi bare ønsker at bidrage for at være en del af FN-missionen og ikke så meget andet, så findes der altså bedre måder at hjælpe FN på. Og det synes jeg lidt er problemet her: Vi vælger at gøre det, fordi det nu engang er, hvad vi kan sende, når vi tager den hjemlige andedam i betragtning. Så hellere vente en postgang og sende det rigtige til det rigtige sted eller forhøre os om, hvad der egentlig er brug for,« siger Alternativets forsvarsordfører.
Til gengæld ændrer det ikke noget for Liberal Alliances forsvarsordfører, Leif Mikkelsen.
»Jeg mener stadig, at de danske soldater gør gavn, samtidig med at jeg er enig med forsvarsministeren i, at man heller ikke skulle have tømt hele kassen i efteråret. Der kan sikkert være flere vurderinger af, hvad der er det passende bidrag, men derfra og så til at konkludere, at det endelige bidrag er endt med mere at være af symbolsk karakter, kan jeg ikke være med til,« siger Leif Mikkelsen.
Mali har været ramt af uroligheder siden et militærkup i 2012, som førte til et islamistisk oprør. Efter at oprørsstyrker i starten af 2013 havde overtaget flere byer, heriblandt Timbuktu, og rykkede frem mod hovedstaden Bamako, bad overgangspræsident Dioncounda Traoré Frankrig om militær hjælp.
Frankrig indledte flyangreb mod oprørsstyrkerne, og senere samme år vedtog FN’s Sikkerhedsråd en resolution, der godkendte en international intervention.
MINUSMA, som FN-styrken hedder, består af 10.500 soldater og politifolk og arbejder på at opretholde freden i landet, efter at der i sommer blev indgået en fredsaftale mellem oprørere fra Nordmali og den siddende regering.
I alt er 56 FN-soldater blevet dræbt. Ikke siden missionen i Somalia i 1993-1995 har en FN-mission kostet så mange soldater livet. Så sent som den 28. november blev tre FN-soldater og en lokal samarbejdspartner dræbt ved et angreb på en af styrkens forsyningskonvojer. Og det var netop forsyningskonvojerne, som de danske kampsoldater skulle have beskyttet.
Dansk Folkepartis forsvarsordfører, Marie Krarup, mener, at Peter Christensens indrømmelse bestyrker hende i, at Danmark slet ikke burde deltage i FN-styrken i Mali.
»I forvejen er operationen ikke nødvendig for Danmarks sikkerhed, og når Forsvaret har så mange andre opgaver, er det en af dem, vi burde sige nej til,« siger Marie Krarup.
Der har tidligere været eksempler på, at Danmark stillede med andet end det, der var allermest brug for, i en international mission. Senest trak Danmark i efteråret F-16-flyene hjem fra Irak efter et nødråb fra syge og stressede flymekanikere for i stedet at stille med en landbaseret radarstation i kampen mod Islamisk Stat (IS).

