Syrien beskyldes for mord på 256 børn
En rapport fra FN’s menneskeretsråd beskylder Assad-regimet for ’forbrydelser mod menneskeheden’, men undlader at anbefale en retssag  i Haag mod de ansvarlige


 BOSTON — Syriske sikkerhedsstyrker har myrdet 256 børn, siden gadedemonstrationerne mod Bashar al-Assads regime startede i marts. Det hævder en rapport offentliggjort i går af FN’s menneskeretsråd i Genève.
Den uafhængige undersøgelseskommission, nedsat af menneskeretsrådet, har udspurgt syrere, der har været øjenvidner til mord på børn.
»En soldat udtalte, at han var deserteret fra hæren efter at have set en officer dræbe en toårig pige den 13. august i byen Al Ladhiqiyah. Officeren skal som begrundelse have anført, at han ville hindre barnet i at blive en demonstrant,« hedder det i FN-rapporten.
Et andet vidne, der selv blev udsat for tortur, beretter at have set en af to drenge på henholdsvis 13 og 14 år, som ifølge rapporter fra aktivister inde i Syrien skal være blevet tilbageholdt af det syriske luftvåbens efterretningstjeneste i provinsen Dar’a i april og torteret til døde i maj.
»Jeg så drengen liggende på gulvet, hans hud var blå, og han blødte voldsomt fra ører, øjne og næse. Han skreg og appellerede om at få hjælp fra sin mor og far. Så blev han slået i hovedet med en geværkolbe og besvimede,« fortalte vidnet FN’s undersøgelseskommission.
Hørt 223 vidner
Rapporten fremlægger ikke navnene på de 256 børn, som hævdes at være blevet dræbt i Syrien. De tre uafhængige efterforskere — Paulo Pinheiro, Yakin Ertürk og Karen Abu Zayd — fik ikke adgang til Syrien og måtte derfor nøjes med at indhente vidneudsagn fra 223 ofre for tortur og vidner til menneskeretskrænkelser, herunder civile og afhoppere fra Syriens hær og sikkerhedstjenester.
En tidligere rapport fra den amerikanske ngo Human Rights Watch opgør antallet af børn dræbt af det syriske regime en tak lavere — nemlig til 187 ofre.
FN’s undersøgelseskommission citerer også vidneudsagn om seksuelt misbrug af drenge.
Rapportens mest pålidelige skildringer af Assad-regimets overgreb stammer fra deserterede soldater, som har oplevet at være i frontlinjen mod de civile demonstranter i en række oprørske syriske byer.
Mange af vidnerne fik ordre til at skyde uden varsel på fredelige demonstranter, og nogle af de afhoppede soldater har overværet, hvordan deres kammerater blev elimineret bagfra af sikkerhedsstyrker, hvis de havde skudt op i luften fremfor direkte på civile syrere.
»Den øverstbefalende fortalte os, at væbnede oprørere og terrorister angreb civile og satte ild til regeringsbygninger. Men vi så ingen bevæbnede mennesker den dag i Telbisa (by i Homs-provinsen, red.). Demonstranterne krævede frihed, medbragte olivengrene og deres børn,« citeres en deserteret soldat for at sige i rapporten.
Ingen flugtmulighed
Delingen fik ordre til at begynde med at skyde hen over hovedet på demonstranterne og dernæst direkte på dem.
»Men demonstranterne fik ikke en chance til at flygte. Vi sigtede direkte på dem. Det ved jeg, fordi jeg var til stede. Vi brugte maskingeværer og håndvåben. Mange faldt om — både dræbte og sårede.«
Undersøgelseskommissionens tre jurister konkluderer ud fra det foreliggende bevismateriale — der hviler på »en rimelig mistanke« om krænkelse af FN’s menneskeretslove — at den syriske hær, sikkerhedsstyrker og politiske institutioner kan være skyldige i forbrydelser mod menneskeheden.
Inden for folkeretten kan denne type forbrydelse bringes for Den Internationale Straffedomstol (ICC) i Haag — præcis som det skete tidligere i år for Libyens Muamar Gaddafi, flere af hans sønner og hans svoger. I Libyens tilfælde var det FN’s Sikkerhedsråd, der anmodede ICC om at undersøge mulige forbrydelser mod menneskeheden .
Trods utallige indicier — herunder udsmuglede videofilm af koldblodige drab på fredelige demonstranter — har Sikkerhedsrådet endnu ikke anmodet ICC om at starte et sagsanlæg mod de ansvarlige i Syrien. Faktisk har det endda vist sig umuligt at nå til enighed i Sikkerhedsrådet om en resolution, som fordømmer Assad-regimet for overtrædelser af menneskerettighederne. Årsagen er, at to af rådets faste medlemmer — Kina og Rusland — truer med at nedlægge veto.
Tandløse anbefalinger
De tre uafhængige efterforskere udpeget af FN’s menneskeretsråd i Genève fravælger imidlertid i deres rapport at anbefale en retssag mod de ansvarlige ved ICC, hvilket f.eks. Amnesty International har opfordret til.
Rapporten begrænser sig til at opfordre Menneskeretsrådet til at sende observatører til Syrien og ytre ønske om, at FN’s medlemsstater — og især den Arabiske Liga — gør noget mere for at »beskytte« civilbefolkningen i Syrien.
Den Arabiske Liga indførte søndag handelssanktioner mod Syrien — forbrugsvarer undtaget — et rejseforbud, en fastfrysning af den syriske regerings indehavender i arabiske banker og et stop for alle transaktioner med Syriens nationalbank. Formålet er at tvinge Assad-regeringen til at fuldføre en fredsplan aftalt med Ligaen, som bl.a. indebærer udstationering af arabiske fredsobservatører i landet.
Torsdag planlægger EU’s udenrigsministre at udvide sanktionerne mod Syrien til at omfatte finansielle transaktioner.
 
Mere om Syrien på http://www.information.dk/journal/285202  

