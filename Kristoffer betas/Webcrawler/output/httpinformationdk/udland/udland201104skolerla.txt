Skoler langt fra a-værk er blevet radioaktive
I 40 km's afstand fra Fukushima-reaktorerne måles strålingsniveauer langt over dem, der har ført til evakuering ud til 20 km. Myndighederne ved ikke, hvad man skal stille op med skolebørnene, der nu skal møde efter ferie
Tidligere er skoler i blandt andet Iitate og Namie blevet brugt til at huse evakuerede fra områder, hvor der var strålingsfare, men nu er skolebørnene klar til at vende tilbage til klasseværelserne efter endt ferie. Det giver den japanske regering et nyt problem, fordi der ved skolerne nu er målt strålingsniveauer langt over dem, der tidligere har ført til evakuering.


 De dårlige nyheder kommer til Iitate , som vinden blæser. Den lille by med 6.200 indbyggere i det nordøstlige Japan er ved skæbnens og vejrgudernes ugunst blevet et 'hot spot' i kølvandet på den firdobbelte reaktorulykke på Fukushima I-atomkraftværket, 39 km borte.
Iitate ligger uden for 20 km-evakueringszonen og uden for den zone på 30 km, hvor folk anbefales at blive inden døre. Ikke desto mindre har vind og regn ført til en stærk radioaktiv forurening, som foreløbig har fået halvdelen af byens befolkning til at søge bort, og som netop nu sætter de centrale myndigheder i et svært dilemma: Skal man tillade byens børn at møde i skole ved den semesterstart, der er om få dage? Og hvordan skal man på sigt administrere restriktioner, der rammer på landkortet, som vinden har blæst, og regnen faldet  slet ikke inden for de pænt definerede kilometer-cirkler?
»Resultaterne af radioaktivitetsmålinger i områdets skoler er meget alarmerende,« siger dr. Komei Hosakawa, formand for Pacific-Asia Resource Center, til Information.
Dr. Hosakawa arbejder ved afdelingen for miljø- og socialforskning på Kyotos universitet og følger udviklingen tæt i samarbejde med lokale borgergrupper og Greenpeace, der begge foretager egne målinger i de ramte områder. En borgergruppe appellerede i går til myndighederne om ikke at åbne skolerne uden vished for, at børnene er i sikkerhed.
Mikro- og millisievert
De regionale diskussioner og myndighedernes overvejelser har afsæt i to tal: Den naturlige baggrundsstråling, som giver folk lokalt en dosis på 1-3 millisievert om året. Og den anbefalede grænse for, hvor meget ekstra man under normale omstændigheder må få fra kunstige strålingskilder, medicinsk behandling undtaget: 1 millisievert pr. år.
Myndighedernes målinger fra Iitate begynder at springe i øjnene fra tirsdag den 15. marts, fire dage efter jordskælvet og tsunamien, der ramte atomkraftværket.
De første dage efter katastrofen bliver der i den lille by målt dosishastigheder på ca. 0,13 mikrosievert i timen. Da der går 1.000 mikrosievert på 1 millisievert, og da der er 8.760 timer på et år, betyder det, at et års permanent ophold i Iitate ville give en årsdosis på ca. 1,1 millisievert. Altså lige omkring grænsen for det normalt acceptable.
Men kl. 16 den 15. marts springer målingen med ét op til 22,7 mikrosievert i timen og derfra straks videre til 44,7. Dvs. et spring inden for et par timer på 340 gange  et tegn på, at vinden har ført et større udslip fra Fukushima-værket de 40 km mod nordvest, hvor et lokalt regnvejr kan have forårsaget kraftigt radioaktivt nedfald.
I tiden siden da er strålingsniveauet på den pågældende målestation faldet, fordi det kortlivede stof i udslippet, iod-131, gradvist klinger af. I går var niveauet 5,6 mikrosievert pr. time, svarende til, at man vil få en dosis på næsten 50 millisievert ved et års fast ophold udendørs. Som nævnt må man under normale omstændigheder kun få én millisievert pr. år fra kunstige strålekilder, og faktisk er 50 millisievert pr. år det dosisniveau, de japanske myndigheder har lagt til grund for evakueringen ud til 20 km.
Men der er flere tal. I onsdags offentliggjorde de regionale myndigheder nye målinger fra en række skoler i Iitate og nabobyen Namie med 22.000 indbyggere. Flere målinger viser dosishastigheder på 15-30 mikrosievert pr. time.
»Jeg er rystet over disse målinger. Det er ubegribeligt, at der ikke er blevet taget øjeblikkelige skridt til at beskytte små børn i dette radioaktive miljø,« siger Komei Hosakawa.«
Det målte niveau svarer til helårsdoser på 130-260 millisievert  opholdt man sig de pågældende steder et helt år uden beskyttelse, ville man få op til fem gange det niveau, der har ført til evakuering af 20 km-zonen.
I går offentliggjorde det japanske videnskabsministerium egne målinger, der lige uden for 30 km-zonen viser 12-26 mikrosievert i timen. Altså samme niveau. Og ifølge dr. Hosakawa er der i Fukushima by, som med 300.000 indbyggere ligger hele 60 km fra værket, målt niveauer i skoler på op til 6 mikrosievert i timen  svarende til årsdoser lidt over evakueringsgrænsen.
Det internationale atom-energiagentur IAEA rapporterede lørdag om målinger, der 24-42 kilometer fra  a-værket svinger mellem 1,6 og hele 56 mikrosievert pr. time.
Vreden
Den gradvise forståelse af, hvor omfattende forureningen er, har ført til vrede reaktioner.
»Hvis vores jord er kontamineret, så er landbruget her færdigt. Iitate vil blive én stor brakmark,« siger landmanden Kenichi Hasegawa til The New York Times' udsendte.
Selv har han malkekvæg og har foreløbig måttet kassere 11.000 liter mælk, mens andre landmænd i regionen vil blive ramt af det forbud mod risdyrkning i forurenede områder, som regeringen har varslet.
»Selv hvis ulykken på atomkraftværket bliver bragt under kontrol, er spørgsmålet hvor meget af vores by, der bliver beboelig, og hvornår,« siger Namies borgmester Tamotsu Baba til avisen Mainichi.
Netop nu er der størst bekymring for de børn, der i Iitate, Namie og andre byer skal begynde et nyt skoleår. Appeller cirkulerer for at presse myndighederne til ikke at åbne skolerne, som situationen er i øjeblikket. Også IAEA har anmodet de japanske myndigheder om at overveje situationen grundigt. Man henviser til, at der i Iitate er målt koncentrationer af det langlivede radioaktive stof cæsium-137 et godt stykke over det niveau, der i Tjernobyl medførte evakuering.
Den japanske regering er rådvild, men har nu meddelt, at der i dag eller i morgen kommer retningslinjer for håndtering af situationen. Et forlydende er, at det japanske atomsikkerhedsagentur NISA anbefaler at ændre evakueringskriteriet fra de 50 millisievert pr. år til 20  ensbetydende med rømning af et væsentlig større område på ubestemt tid. Et andet forlydende er, at retningslinjerne vil anmode de berørte skoler om at starte skoleåret, men afbryde undervisningen eller holde børnene inden døre og få dem til at bære masker, hvis nærmere angivne strålingsniveauer overskrides.
Med eller uden evakuering og skærpede regler: Det virker ikke som om, trygheden kan vende tilbage til Iitate og omegn foreløbig.


