Livestreaming fra Kijev gav oprørere større troværdighed
Frivillige borgerjournalister gav med livestream og fare for eget liv omverdenen mulighed for at følge de voldsomme gadekampe i Kijev fra frontlinjerne
 
	Demonstranter læser de seneste nyheder på internettet ved en barrikade i Kiev 5. februar. Frivillige livestreamere har bragt billeder fra gadekampene i Ukraine ud til omverdenen. Og flere har følt, at politiet skød direkte efter dem, der bar påskriften ’presse’


 
	Galina Nabarantjuk er i 40’erne, mor til to og såret. På det ene ben har hun blå mærker efter gummikugler, i det andet er hun blevet syet, og hun har en flænge på kinden efter et granatangreb. Politiets chokgranater var tunede med søm og skruer, som var klistret på med tape, og en journalist mistede et øje efter sådan et angreb.

	Det er ikke ufarligt at bevæge sig ud i de ukrainske gader med en smartphone for at filme kampene i Kijev, sådan som de har udspillet sig i voldsomme scener den seneste tid. Alligevel er det netop, hvad Galina Nabarantjuk gør, for hun er en af de frivillige stream-fotografer, der igennem webtv-kanalen Spilno har bragt direkte livebilleder fra gadekampene både før, under og efter de mange slag og eskalationer af demonstrationerne, der fulgte.

LÆS: Et klart fjendebillede skal live-streames

	Streamerne har stået midt mellem stenkastende aktivister og følt politiets angreb på egen krop.

	Lys over magtmisbruget

	Spilno betyder ’tilsammen’, og folkene på den aktivistbaserede internetkanal arbejder sammen om en fælles sag: At kaste lys over korruption og magtmisbrug i Ukraine.

	»Der var ikke noget public service fjernsyn i Ukraine. Så vi dannede Spilno TV i maj i sidste år,« fortæller Valerij Drotenko, der er IT-mand og oversætter Spilnos nyheder til engelsk og italiensk.

	Forløberen for Spilno var en tjeneste, der oversatte pressehistorier om Ukraine bragt i udenlandske medier. Udlandets stemme er en helt afgørende og integreret rubrik i alle medier i Ukraine.

	»Vi skabte Spilno, fordi vi ville ændre hele samfundssystemet i Ukraine. Vi betaler skatter men har ikke indflydelse på udviklingen i landet,« siger Galina Nabarantjuk, der også er koordinator for Spilno.

	Hun er en karismatisk kvinde og vil gerne ind i politik som repræsentant for Maidan (opstandens mærkat, der slet og ret betyder plads på ukrainsk, red.). Hun mener, at Ukraine nu bør have et parlamentsvalg i utide. Et parlament med mange partier vil kunne udvikle den politiske kultur i landet: »Syv-otte partier er bedst. Så er de nødt til at komme overens,« siger hun.

	Galina Nabarantjuk er psykoterapeut, men har opgivet sin praksis.

	»Jeg har to børn – på seks og 17. De havde ingen fremtid her,« siger hun. Mange af hendes venner har stemt med fødderne og forladt Ukraine. »Det kan jeg ikke få mig til. Jeg elsker mit land … Jeg er stolt af det.«

	»Vi var på Maidan helt tilbage fra den 21. november,« siger hun. Den dag annoncerede styret, at det alligevel ville indgå en planlagt associationsaftale med EU. Aftalen var reelt en omfattende reformpakke, der ad åre systematisk ville have bragt Ukraine op på EU-standarter og begrænset mulighederne for korruption og magtmisbrug.

	»Det var et slag i ansigtet, da EU-aftalen blev droppet. Da protesterne begyndte, havde journalisterne på de etablerede fjernsynskanaler – ejet af de store oligarker – forbud mod at rapportere om det. Der trådte vi til,« siger Galina Nabarantjuk. Iklædt en orange byggepladshjelm med påskriften ’PRESSE’, en smartphone med ekstra batteripakke og et mobilt internet flashmodem gik Galina Nabarantjuk og de andre streamere i felten, så omverdenen kunne følge demonstrationerne. Døgnet rundt – i frostvejr og med base i et gammelt militærtelt. Da skyderierne var på sit højeste filmede Spilno via et spejl på en altan på et hotelværelse på 12. etage.

	»Forestil dig, hvor stort et arbejde det er at organisere alle de frivillige,« siger hun. Over 16 millioner seere er det blevet til – fra hele verden – på tre måneder. Rekorden er omkring 25.000 på en gang: »Vi var en af Maidans forsvarsmekanismer,« beskriver Galina Nabarantjuk alvorstungt den tredje front, som den direkte transmission reelt udgjorde.

	’Politiet skød bevidst på os’

	Under den første omfattende storm på Maidan en nat tilbage i december stod Bohdana Babitjsj, en anden af Spilnos kvindelige fotografer, og filmede på en forhøjning lige ved siden af frontlinjen – og den dramatiske dækning, hvor politistyrkerne flere gange prøvede at fjerne fotografen, var medvirkende til at alarmere Kijev, tusinder kom strømmende til barrikaderne og angrebet slog fejl.

	Spilnos mange udenlandske seere har været med til at skaffe diplomatisk opbakning fra Vesten og lægge en dæmper på regimets fremfærd, er Galina overbevist om.

	»Vi er blevet truet på livet og vores lejligheder er blevet raseret. Hvor kender de min adresse fra?« spørger Mihail Korotin, en af Spilnos andre steamere. »Politiet skød bevidst på os, PRESSE virkede som en rød klud på Berkut (specialstyrkerne, red.).«

	Spilno blev trods alle farerne ved, de havde ikke noget valg.

	»’Vores fjender forsvinder som dug for solen, når den står op’, står der i vores nationalsang. Vi ville være det lys, der fik rotter og udyr til at flygte,« siger Mihail med henvisning til regimets folk. Han er massør, men har også opgivet sit arbejde. Han er iklædt skudsikker vest.

	»Ja, det er bare den lette type, regimets bøller klæder sig ud som frihedskæmpere og overfalder os, så man ved aldrig,« siger han lidt nonchalant. »Vi bliver her indtil vi ser, at lovene virker. For korruptionen stikker dybt. Den begynder i det enkelte menneske, i hjertet og hjernen.«

