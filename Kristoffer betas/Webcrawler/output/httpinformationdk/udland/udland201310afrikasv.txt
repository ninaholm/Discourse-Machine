Afrikas vækst hjælper ikke almindelige mennesker
Høje vækstrater gennem de seneste ti år har skabt håb for Afrika, men en stor undersøgelse skyder hul i forestillingen om, at væksten kommer almindelige afrikanere til gode. Der bliver ikke skabt de job, som er afgørende for velstandens nedsivning
Børn leger i lyset fra gasflammer i Nigeria. Særligt råstofindustrien har trukket Afrikas vækstrate op, men udvindingen kræver stort, tungt udstyr og skaber få job til almindelige afrikanere, som derfor ikke nyder godt af velstanden. Arkiv


 
	Afrika er på vej ud af elendigheden. Antallet af hiv-tilfælde falder, det samme gør malariadødsfaldene, og skyhøje vækstrater over det seneste årti bringer nu velstand til det engang så fejlslagne kontinent.

	Sådan lyder solstrålehistorien om Afrikas udvikling de seneste 10 år. Men historien rummer bare kun den halve sandhed, siger kritikere. For selv om Afrika ganske rigtigt har oplevet stor økonomisk vækst i modsætning til tidligere tiders stagnation, så kommer den kun en begrænset del af befolkningen til gode.

	»Overordnet set diskuteres der lige for tiden to forskellige fortællinger, hvor ’Afrika Rising’ er den nye om kontinentet, der ryster alle de dårlige stereotyper af sig og har fuld gang i de økonomiske hjul. Men vi ser også undersøgelser, der viser, at den nye fortælling er ude af sync med, hvad almindelige mennesker oplever,« siger Thilde Langevang, ph.d. og lektor ved Copenhagen Business School (CBS).

	Den klassiske version om det fejlslagne Afrika som den vestlige verdens dårlige samvittighed med hungerkatastrofer, borgerkrige og fejlslagne bistandsprojekter har ellers fået en konkurrent i fortællingen om »Det håbefulde kontinent«, som The Economist i marts i år udråbte Afrika til at være. En afgørende motor bag den nye fortælling har netop været de høje vækstrater blandt de afrikanske lande: Ifølge tal fra African Economic Outlook, som bygger på data fra Den Afrikanske Udviklingsbank, OECD og FN, kan knap hver tredje afrikanske land præsentere forventede vækstrater på over seks procent i 2013, mens gennemsnittet for hele kontinentet ligger på 4,2 procent. Det er endda i den lave ende, da Afrikas lande samlet har ligget tættere på seks end fem procents årlig vækst i det seneste årti.

	Men tallene skygger for, at udviklingen stadig ikke er slået igennem i store dele af samfundet. Senest har researchprojektet Afrobarometer gennemført en omfattende surveyundersøgelse på tværs af 34 afrikanske lande med over 51.000 deltagere, og svarene har vist sig at være deprimerende: »After a Decade of Growth in Africa, Little Change in Poverty at the Grassroots,« er titlen på den ene halvdel af rapporten, der blandt andet kan fortælle, at 53 procent af alle adspurgte har været udsat for medicinmangel, og 73 procent slås med manglende indtægter. Af samme grund kritiserer 65 procent regeringens evne til at håndtere økonomien, der ifølge 38 procent er blevet værre end året før. 29 procent mener, at den ikke har udviklet sig.

	122 mio. nye arbejdere

	»Det er en begrænset befolkningsgruppe, der får del i den her vækst. Regeringerne formår ikke at få bredt velstanden ud,« konstaterer Thilde Langevang og får opbakning af Stig Jensen, lektor og leder af Center for Afrikastudier ved Københavns Universitet: »Hele nedsivningen mangler. Når der kommer en økonomisk vækst i et område, så har man en forestilling om, at når det regner på præsten, så drypper det på degnen. Men i Afrika har man enklaveøkonomier: Nogle steder går det rigtig godt, og der opstår en økonomisk elite og nogle gange også en middelklasse i de her lande. Men det kommer ikke for alvor ud til de allerfattigste,« siger Stig Jensen.

	Og netop den ujævne indkomstfordeling slår allerhårdest igennem i Afrobarometers undersøgelse: 76 procent er utilfredse med deres regerings evne til at lukke gabet mellem rig og fattig.

	Næsten lige så dårligt klarer de afrikanske regeringer sig ifølge deres egne indbyggere, når det handler om at skabe job. 71 procent mener, at deres regering har klaret den opgave meget eller temmelig dårligt. Og den manglende jobskabelse er en afgørende årsag til, at de gode vækstrater ikke når bredere ud.

	Faktisk er mindre end én procent af den afrikanske arbejdsstyrke beskæftiget i den råstofindustri, der i høj grad har trukket vækstraterne op, viser en rapport fra analysevirksomheden McKinsey fra 2012.

	»Og råstoffer er en udmærket måde at tjene penge på. Problemet er bare, at udvindingen typisk kræver stort, tungt udstyr. Og det giver få formelle job,« påpeger ph.d. Lars Buur, der blandt andet forsker i udvikling af Afrikas produktionssektorer hos Dansk Institut for Internationale Studier og Roskilde Universitet.

	I stedet er afrikanerne beskæftiget inden for landbruget og i det, McKinsey kalder »uformel selvbeskæftigelse«, der levner dem få muligheder for at bedre deres situation. Og konkurrencen om de stabile job bliver ikke mindre i fremtiden: På grund af Afrikas befolkningssammensætning med store årgange af unge mennesker er der udsigt til, at arbejdsstyrken vil stige med 122 millioner mennesker frem mod år 2020.

	Regeringer skal stille krav

	Ifølge Lars Buur ligger der derfor en stor opgave for de afrikanske ledere i at få skabt arbejdspladser i hjemlandet.

	»For eksempel lykkedes det Mozambique at få udviklet en sukkerindustri, der skabte 30.000 nye job og er blevet den største arbejdsgiver i landet uden for staten. Men skal Mozambique følge med stigningen i behovet for arbejdspladser, skal man have ti af den her slags succeshistorier om året. Hvordan ser det så ikke ud for resten af Afrika – vi taler om millioner af nye arbejdspladser,« siger han.

	Det vil dog kræve, at de afrikanske regeringer stiller højere krav til de virksomheder, der udvinder naturressourcerne, påpeger centerleder Stig Jensen fra Center for Afrikastudier.

	»Der er brug for stærkere stater i Afrika. Man er for eksempel meget succesfuld i Mauritius, hvor man har en meget stærk stat, som stiller betingelser og kræver skatter op,« siger han.

	Stig Jensen peger samtidig på, at undersøgelsen fra Afrobarometer ikke har været forbi samtlige lande på kontinentet: »Angola, Gabon og Ækvatorialguinea er ikke med, og de er blandt landene med de største uligheder. Havde de været med, havde billedet været endnu mere forskelligartet.«

Se flere oplysninger og tal om hvert enkel land syd for Sahara på Databloggen

