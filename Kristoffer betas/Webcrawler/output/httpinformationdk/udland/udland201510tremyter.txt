Tre myter definerer flygtningekrisen
Er syrere mere ’rigtige’ flygtninge end flygtninge fra andre lande? Drømmer alle afrikanere og arabere om at komme til Europa? Og er deres primære motivation at jagte rigdom og måske endda udnytte de europæiske landes velfærdssystemer? Information faktatjekker tre af de dominerende myter om flygtninge og migranter


 MYTE 1: Flygtninge oversvømmer Europa!
»Hvis Europa sender et signal om, at døren står åben for alle, der vil komme, så bliver presset på Europas grænser også større, end hvis Europa sender et andet signal.«
Sådan sagde statsminister Lars Løkke Rasmussen (V) for nylig til Ritzau. Tidligere har integrationsminister Inger Støjberg (V) kaldt Danmark »en magnet for asylansøgere«.
Forestillingen om, at Europa vil blive oversvømmet af flygtninge og migranter, hvis vi ikke lukker vores grænser, er tæt knyttet til en anden dominerende forestilling – nemlig forestillingen om, at alle fattige og fordrevne i Mellemøsten og Afrika ville tage til Europa, hvis de kunne.
Frygten for en flygtninge-invasion har også ledt til reelle politiske tiltag. F.eks. har den danske regering som bekendt brugt skattekroner på at indrykke annoncer i libanesiske aviser i et forsøg på at tale flygtningene fra at sætte kursen mod Danmark.
Men er der historisk og faktuelt belæg for antagelsen om, at Europa risikerer at blive oversvømmet af flygtninge? Ifølge Martin Lemberg-Pedersen, postdoc ved Centret for Avancerede Migrationsstudier på Københavns Universitet, er det en »grov overdrivelse«:
»Argumentet er ret udbredt, men også ureflekteret, for historisk set vil det overvejende flertal af flygtninge blive i deres oprindelsesregion. Vi taler om 90 procent eller mere, som vil blive enten i deres egne lande eller i nabolandene.«
Tal fra FN viser, at ud af de cirka 11 mio. syrere, som er fordrevet af krig, er 7,6 mio. internt fordrevne i Syrien, mens ca. 4.013.000 er flygtninge i regionen, herunder i Libanon, Jordan og Tyrkiet. På trods af at krigen i Syrien har varet i fem år, havde kun 270.000 søgt om asyl i Europa i juli i år. Det svarede til 2,4 procent af den samlede fordrevne befolkning.
CASE: Syreren, som ikke vil til Europa
63-årige Abdul Rahman Biro fra Damaskus er sikker på én ting: Han vil ikke til Europa. Og det på trods af, at hans søn allerede er flygtet til Danmark, mens andre familiemedlemmer nu bor i Tyrkiet. Det er ikke, fordi penge er et problem. Abdul Rahman Biro vil bare leve resten af sit liv i Syrien.
Og Abdul Rahman Biro ved, hvad han siger nej til. I 1978 boede han nemlig et halvt år i Frankrig, hvor han studerede fransk kultur og også besøgte Jugoslavien, Italien, Frankrig, Tyrkiet og Bulgarien.
»I Syrien har vi en arabisk og islamisk tradition, hvor vi går i moské og møder hinanden. Jeg ville ikke have den samme kultur og de samme traditioner med mig i et liv i Europa. Det er den primære grund til, at jeg ikke vil forlade Syrien,« siger Abdul Rahman Biro i et telefoninterview med Information.
Han føler, at han er for gammel til at flytte til et nyt sted og lære et nyt sprog.
»Jeg ville være nødt til at starte et nyt liv, finde et job, få en ny chef, finde ud af, hvordan man får pension osv. Og jeg ville have svært ved at kommunikere med myndighederne. Jeg ville ikke være i stand til at socialisere og tale med folk,« siger han og tilføjer, at han sagtens kan forstå, hvorfor unge mennesker som for eksempel hans egen søn flygtede. Samtidig kan han konstatere, at han ikke er alene om at insistere på at blive tilbage.
»Det er forkert at tro, at alle syrere forlader Syrien,« siger han.
Han understreger, at Damaskus på trods af stor usikkerhed stadig ikke er lige så voldsomt ramt som andre steder i det krigsramte land. Derfor anerkender han, at syrere fra hårdere ramte egne af landet ikke har samme mulighed for at insistere på at blive.
MYTE 2: De vil tage vores penge!
Mia Mottelson
»Asyl-shoppere«, »velfærdstyve«, »falske flygtninge« eller »bekvemmelighedsflygtninge«. Det er ifølge Martin Lemberg-Pedersen, postdoc ved Centret for Avancerede Migrationsstudier på Københavns Universitet, bare et udpluk af de mærkater, som politikere i et godt stykke tid har brugt om flygtninge og migranter. Udtrykkene baserer sig på forestillingen om, at flygtninge og migranter kommer til Europa for at jagte rigdom og måske endda udnytte et velfærdssystem som det danske. Det er en forestilling, som ikke bare sætter spor i måden, vi taler om flygtninge på, men også i konkrete politiske initiativer som f.eks. integrationsminister Inger Støjbergs (V) omdiskuterede annoncer.
Men ifølge en meningsmåling foretaget af TV 2 er sociale ydelser som kontanthjælp og børnecheck ikke det vigtigste i de overvejelser, flygtninge gør sig. Meningsmålingen viser, at ønsket om at komme til et sikkert land med høje menneskerettighedsstandarder, demokrati og uddannelse er øverst på flygtningenes liste.
Antropolog Sine Plambech fra Dansk Institut for Internationale Studier (DIIS) har brugt flere år på at lave feltarbejde i migrantmiljøer i Afrika og Asien. Hendes erfaring er, at det store flertal ikke tager til Europa for at modtage velfærdsydelser.
»Der er stor forskel på at ville til Europa for at få sociale ydelser og komme her for at arbejde, og de folk, jeg har arbejdet iblandt, kommer ikke til Europa for at få sociale ydelser. De kommer her for at arbejde – arbejde, som danskere i øvrigt sjældent vil tage,« siger hun.
Venstres integrationsordfører Marcus Knuth fastholder imidlertid over for Information, at der – i hvert fald før annoncerne – »var mange, som specifikt kom til Danmark med en forestilling om, at Danmark var et af de mest lukrative steder at søge asyl«.
»Menneskesmuglerne lavede igen og igen hjemmesider, hvor de lovpriste Danmark som et af de lande, hvor man kunne få flest penge. Annoncerne skulle især sende et budskab til menneskesmuglerne om, at det ikke længere var tilfældet,« siger han.
CASE: Den veluddannede flygtning
Før krigen havde syriske Yara Alowayed og hendes mand aldrig drømt om at forlade Syrien.
»Vi havde et perfekt liv, og vi havde begge en høj indkomst. Vi havde vores eget hjem, en bil osv., men på grund af den alvorlige situation blev vi nødt til at forlade det hele – og med det henviser jeg ikke kun til penge, men også familie,« siger Yara Alowayed, som kom til Danmark med sin mand og sin søster for seks måneder siden. Yara Alowayed er farmaceut, hendes mand er dyrlæge, og hendes søster er civilingeniør.
Yara Alowayed er ikke i tvivl om, at hun ville have foretrukket at blive i Syrien, hvis det havde været muligt.
»Selv om vi synes godt om vores nye sted, og selv om folk omkring os er meget venlige, så er det altid bedre at være i sit eget hjem,« siger hun og understreger, at hun aldrig har spekuleret i at få penge fra det danske velfærdssystem.
»Faktisk ser vi frem til at lære sproget, få certificeret vores uddannelser og begynde at arbejde, for det er et virkelig godt job at arbejde som farmaceut,« siger hun.
Det er hendes oplevelse, at flygtninge generelt gerne vil bidrage til det danske samfund og forsørge sig selv.
»Folk vil bare være et trygt sted. Jeg kan ikke gøre andet end at smile ad de politikere, som tror, at flygtninge er uuddannede og uden færdigheder. Det er en meget interessant opfattelse, for de fleste syrere kan ikke lide at være ubeskæftigede og ikke lave noget. Vi er vant til at arbejde hårdt for at opretholde et godt liv,« siger hun.
Mia Mottelson
MYTE 3: SYRERE ER DE RIGTIGE FLYGTNINGE!
»Europæiske lande og EU som helhed fremfører en strategi, hvor ’flygtning’ betyder syrer, og den resterende masse så bare regnes som økonomiske migranter. Som om ’flygtninge-hed’ er forbeholdt syrere.«
Sådan siger Martin Lemberg-Pedersen fra Centret for Avancerede Migrationsstudier på Københavns Universitet. Han mener, at flygtninge og migranter, som ikke er fra Syrien, betaler en høj pris for den »ekstremt problematiske« myte om, at syriske flygtninge er mere flygtninge end flygtninge fra andre lande.
»For eksempel har det ungarske hegn små døre, som man kan banke på. De spørger, om man er syrer. Hvis du ikke er det, så kan du godt glemme alt om at søge asyl,« siger han og nævner Sverige, hvor palæstinensere har sultestrejket foran immigrationsmyndighederne som et andet eksempel.
»Efterhånden som flere og flere syrere er ankommet, er palæstinensernes sager blevet placeret nederst i bunken,« siger Martin Lemberg.                     
Han mener, at det viser, »at europæiske regeringer bruger den syriske flygtningekrise til at forsinke eller endda blokere asylansøgningerne fra alle andre potentielle flygtninge«.
Martin Lemberg-Pedersen henviser til FN-tal, der viser, at der er 60 mio. fordrevne mennesker i verden. Ud af dem er cirka ti mio. fra Syrien. De andre 50 mio. er primært fra Afghanistan, Irak og Eritrea.
»Der er omkring én mio. internt fordrevne personer i Afghanistan, hvilket er det højeste tal i årtier. Vi ser også et øget antal flygtninge fra Eritrea. Så det er meget ulykkeligt, at europæiske politikere prøver at bruge den syriske flygtningekrise til at underminere flygtninge fra andre lande. For selvfølgelig har de lige så meget ret til at søge om og opnå beskyttelse som syrere,« siger Martin Lemberg-Pedersen.
FN’s flygtningehøjkommissær António Guterres har også gjort opmærksom på problematikken. Da han den 6. oktober talte om Afghanistan, bad han det internationale samfund om at »revurdere situationen (i Afghanistan, red.), som ikke længere får den opmærksomhed, den fortjener, for vi mener, at det vil være en farlig fejltagelse at ignorere Afghanistan, uanset det akutte behov og omfanget af andre nyere konflikter«.
Ifølge antropolog Sine Plambech fra Dansk Institut for Internationale Studier (DIIS) skal man ikke bare huske at se på andre nationaliteter end syrere, men også huske, at der findes mange andre grunde til, at folk flygter, end krig. Hun nævner fattigdom, menneskehandel og vold som andre reelle bevæggrunde til at flygte – også selvom de i juridisk forstand sjældent regnes som grundlag for flygtningestatus.
»Migranter siger: ’Det kan godt være, at jeg ikke er flygtning i juridisk forstand, men jeg flygter fra noget, som jeg ikke længere kan acceptere’,« forklarer Sine Plambech og tilføjer:
»Hvem skal afgøre, hvornår en person har tilstrækkeligt moralske grunde til at flygte?«
Information har siden mandag i sidste uge forsøgt at foreholde udlændinge- og integrationsminister Inger Støjberg (V) eksperternes kritik. Ifølge hendes pressemedarbejder har hun på grund af en travl kalender ikke ønsket at stille op til interview

