Bagsiden: Madame Sareen
Det franske nyhedsbureau skriver, at vores ligestillingsminister er en kvinde. ’Min lille, indre pige er blevet afsløret :-),’ tweeter Manu Sareen


 En ligestillingsminister fra et skandinavisk land, der jubler over homovielser i kirken og skriver børnebøger i sin fritid? Det må være en kvinde, ingen grund til at dobbelttjekke det. Sådan må det franske nyhedsbureau AFP have ræsonneret, da det forleden skulle citere den radikale ligestillingsminister, Manu Sareen. Eller også er der gået kludder i oversættelsesmaskinen et sted.
AFP, der når ud til over 6.000 medier verden over, udsendte nyheden om, at det danske folketing har vedtaget en lov, der gør det muligt for homoseksuelle at gifte sig: »Den danske ligestillingsminister, Manu Sareen, som tog initiativ til torsdagens lovændring, sagde, at hun var begejstret for vedtagelsen. »Dette betyder lighed mellem par af samme køn og par af forskellige køn. Det er et stort skridt fremad,« sagde hun til pressen efter afstemningen, står der i nyhedstelegrammet fra AFP. Manu Sareen virker ikke til at føle sig ramt på sin mandighed af AFP’s misforståelse.
»Min lille, indre pige er blevet afsløret :-),« tweeter han glad. Ligestillingsministeren er her helt i tråd med moderne kønsteorier, som argumenterer for, at det er begrænsende og forsimplende at opfatte mennesker som enten ’mand’ eller ’kvinde’. Manu Sareens lille tweet må være oprørende læsning for Tove Fergo (V) og hendes meningsfæller. Ikke nok med at Manu Sareen går ind for homoægteskaber og kirkelukninger, han går også rundt og gemmer på en lille pige inden i.

