Frivillige i Grækenland råber om hjælp
Øjenvidner på de græske øer beretter om en stærkt forværret flygtningesituation. Flere danske nødhjælps-organisationer har samlet ind til Grækenland, men ifølge frivillige er de ingen steder at se
 Camp Moria er den flygtningelejr på Lesbos, der registrerer alle andre nationaliteter end syrere


 De seneste uger i Grækenland har været ét lang regnvejr. Mudderet omkring Camp Moria på Lesbos står nu op til anklerne og er fyldt med ekskrementer fra tusindvis af flygtninge, der ikke tør forlade deres plads i køen, som snegler sig frem – én registrering ad gangen. De, der står forrest i den to kilometer lange kø, har ventet i næsten en uge.
Læs også: Desperate syriske flygtninge vil til Grækenland, før vinteren sætter ind
Camp Moria er den flygtningelejr på Lesbos, der registrerer alle andre nationaliteter end syrere. Her er irakere, somaliere, afghanere. En af de få frivillige, der har været i lejren, er danske Charline Skovgaard. Hun er formand for den lille organisation Fair Welcome og er netop vendt hjem efter endnu en tur til øen. Ifølge hende er situationen markant forværret, siden hun besøgte Lesbos første gang i september.
»De folk, vi har fingrene i, er så forkomne, at de besvimer i armene på os. Vi ser babyer, der har haft den samme ble på i fire dage, og børnene er så opløste af regn, at deres hud falder af, når vi tager tøjet af dem,« fortæller Charline Skovgaard.
Læs også: Desperate syriske flygtninge vil til Grækenland, før vinteren sætter ind
Indtil for få måneder siden havde hun ingen erfaring med nødhjælpsarbejde, og ifølge hende er der akut behov for organiseret beredskab på øen.
»Røde Kors har sat et klistermærke op på en lille bod dernede. Men jeg så aldrig nogen stå derinde. Vi ville gerne have givet tingene til nogen, der har mere styr på det, og som kunne udlevere det til de familier, der har mest brug for det. Men de er der ikke, så vi endte med at udlevere tingene selv,« forklarer hun.
På de sociale medier deler flere frivillige for tiden deres frustration over den manglende hjælp fra myndigheder og organisationer i Grækenland og på Balkan. Selv om en række nødhjælpsorganisationer, også danske, har samlet ind til flygtninge i Europa i år, er hjælpen stadig begrænset til de store lejre og langt fra tilstrækkelig.
Ifølge Charline Skovgaard er de få frivillige og nødhjælpsarbejdere, der er til stede, bange for at bevæge sig ind i lejrene, hvor politiet af og til affyrer tåregas og banker de ventende flygtninge med tykke kabler for at kontrollere menneskemængden.
Mere hjælp på vej
Røde Kors i Danmark har i år samlet 4,6 mio. kroner ind til flygtninge i Europa. Der er tre danske delegater på Lesbos lige nu, og den internationale moderorganisation er til stede på flere græske øer og deler nødhjælp ud i to flygtningelejre på Lesbos flere gange om ugen. Men de er ikke til stede i samme omfang som de frivillige, forklarer Røde Kors i Danmarks chef for Europa, Nelima Lassen, der godt kan forstå de frivilliges frustration.
»I Camp Moria deler vi ud inden for i selve registreringscentret, og det er jo desværre ikke synligt for andre,« siger hun.
Røde Kors’ nødhjælpsarbejdere er primært til stede, mens de deler nødhjælp, mad og hygiejneartikler ud. De har prioriteret uddeling i lejrene frem for den daglige tilstedeværelse, der lige nu i høj grad er overladt til de frivillige. Røde Kors er heller ikke permanent til stede i den uofficielle flygtningelejr, der har dannet sig ude foran Camp Moria.
»Måske er det derfor, nogen mener, vi ikke er synlige nok,« foreslår Nelima Lassen.
– Har I tiltro til, at de frivillige holder skansen, mens I ikke er der?
»Det er jo myndighedernes ansvar. Vi støtter op om myndighedernes arbejde, men vi er bekymrede for, om myndighederne kan løfte opgaven. De frivillige gør et kæmpe stykke arbejde, men det burde være myndighedernes ansvar,« siger Nelima Lassen.
Læs også: De forsvinder ikke, selv om EU barrikaderer sig
Hun fortæller, at Røde Kors kommer til at øge sin tilstedeværelse i Grækenland. Blandt andet vil de forsøge at imødekomme de frivilliges ønske om mere synlighed og har netop afsluttet uddannelsen af 30 græske frivillige, der skal hjælpe med det daglige arbejde i lejrene.
Red Barnet besluttede også tidligere på året at øge hjælpen til Grækenland. Organisationen har sendt to medarbejdere til landet, men det meste arbejde foregår gennem hovedorganisationen Save the Children, der er til stede på tre af øerne. Indtil videre har Red Barnet sendt 100.000 kroner til Grækenland fra sin katastrofefond, og de har netop også fået tilladelse fra Udenrigsministeriet til at bruge flere penge på Balkan.
»Men det forslår jo overhovedet ikke,« medgiver nødhjælpschef Alice Moltke Ladekarl.
Ifølge hende forsøger Red Barnet også at blive bedre til at samarbejde med de frivillige, men det kniber nogle gange med kommunikationen. Desuden, forklarer hun, satser Save the Children mest på at samarbejde med lokale græske græsrodsorganisationer, så de kan sikre en mere langsigtet indsats, der ikke er afhængig af tilrejsende.
»Vi skal selvfølgelig værdsætte, at folk er villige til at gøre en forskel, og vi har bestemt også tænkt os støtte endnu mere i Grækenland. Men behovet er også rigtig stort i Syrien og nærområderne, hvor størstedelen af flygtningene befinder sig,« siger Alice Moltke Ladekarl.
Ikke vores opgave
Folkekirkens Nødhjælp har i år fordelt 750.000 kroner ligeligt mellem Grækenland, Serbien og Ungarn. Det er første gang, organisationen hjælper i Europa siden Balkankrigen.
I Grækenland bliver støtten fordelt gennem den internationale ortodokse kirkes nødhjælpsorganisation IOCC. De 250.000 kroner fra Danmark er gået til at dele mad og tøj ud på øerne Kos, Chios og Samos. Det er et beskedent bidrag, indrømmer humanitær rådgiver i Red Barnet Christer Lænkholm, men organisationen har valgt at fokusere hjælpen til Syrien og dets nærområder.
Læs også: Røde Kors: Nu må politikerne tage ansvar
»Vi skal huske på, at der stadig er 7,5 mio. internt fordrevne i Syrien, som har et endnu større behov, og dem prioriterer vi i stedet for. Grækenland er et EU-land, som burde være rustet til at tage sig af de her folk,« siger han.
»Vi mener helt ærligt ikke, det er vores opgave. Det er først og fremmest myndighedernes opgave at tage sig af dem. Hvis de så ikke magter den opgave, kan vi træde til.«
– Virker det, som om de græske myndigheder kan magte opgaven lige nu?
»Det er svært for mig at sige. Jeg har ikke direkte kendskab til, hvordan det foregår på lige de tre øer,« siger Christer Lænkholm.
Kunstneren Jeanett Albeck har arbejdet som frivillig på Lesbos, hvorfra hun har lavet en række videodagbøger. Se dem her 

