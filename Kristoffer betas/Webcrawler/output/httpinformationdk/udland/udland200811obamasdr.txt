Obamas drømmehold skal tackle herkulisk opgave



 BOSTON - Nogle få dage efter præsidentvalget indkaldte Barack Obama en kreds af rådgivere til en økonomisk pow-wow. 
I den slags situationer er det vigtigt, hvor deltagerne bliver placeret omkring det rektangulære bord i forhold til den kommende præsident. Det illustrerer nemlig den betydning, de tilskrives.
Tv-billeder fra den dag viser, at forhenværende centralbankdirektør Paul Volcker sad til venstre for Obama. Skråt over for befandt sig Larry Summers, tidligere finans- og økonomiminister under præsident Bill Clinton, og hans sidemand var den næste stabschef i Det Hvide Hus, Rahm Emanuel. 
Direktøren for New Yorks centralbank, Timothy Geithner, var derimod ikke til stede.
På det tidspunkt svirrede spekulationerne om, hvorvidt den aldrende Volcker eller Summers ville genvinde deres gamle taburet. I stedet faldt Obamas valg på den jævnaldrende Geithner, der har en fortid i den Internationale Valutafond og i Finans- og Økonomiministeriet. 
I slutningen af 1990'erne arbejdede han sammen med Robert Rubin og Summers på så store udfordringer som den mexicanske peso-krise og finanskrisen i Sydøstasien og Rusland. Kort efter det økonomiske pow-wow i Chicago dukkede Summers op til en middag i hans hjemby Cambridge, Massachusetts og fortalte gæsterne, hvor vigtigt det er at have øjenkontakt med chefen fremfor at sidde nær ham. 
Mandag blev det klart, at Summers vil have langt mere fysisk kontakt med præsident Obama end Geithner, hvis ministerium befinder sig godt og vel 3-400 meter fra Det Hvide Hus.
Fjenders ros
Summers, tidligere rektor for Harvard University og siden 2006 seniorprofessor på universitetets Kennedy-skole, vil i kraft af sin udnævnelse til formand for Det Nationale Økonomiske Råd blive præsidentens nærmeste og mest indflydelsesrige økonomiske rådgiver. Hans kontor befinder sig kun tre-fire døre fra det ovale værelse.
Obamas valg af Summers er blevet rost på tværs af partiskel såvel som af moderate og liberale demokrater. Selv Summers' gamle fjender fra Harvard - dem, der fik ham verfet af rektorposten i et kup uden historisk præcedens i 2006 - priser udnævnelsen i The Boston Globe. 
"Jeg vil kunne sove bedre, når jeg ved, at Summers våger over min pensionsopsparing," siger Kay Kaufman Shelemay, afroamerikansk professor i musik. Sammen med mange andre kvindelige og sorte lærere protesterede hun mod den tidligere Harvard-rektors kontroversielle udtalelser om kvindelige videnskabsforskere og hans nedladende behandling af en berømt sort professor.
Summers havde håbet at blive finans- og økonomiminister, men Obama valgte klogeligt den mere slebne og diplomatiske håndværker Geithner, hvis ego fylder langt mindre, og som kan være lige så cool under pres som sin fremtidige chef. 
Geithner kendes som 'problemknuseren'. I modsætning til Summers har han ikke en højere akademisk udannelse og er derfor ikke en idemand. 
"Han har lært på jobbet," skriver Gillian Tett fra The Financial Times, som kender Geithner.
International erfaring
Geithners dybe involvering i Bush-regeringens og centralbankens håndtering af den aktuelle finanskrise kan meget vel blive en uforlignelig fordel for Obama-regeringen. 
Dens fejlmargin er næsten lig nul i en situation med den værste finanskrise siden 1930'erne og den alvorligste økonomiske krise siden recessionen i 1982-83.
USA's næste finans- og økonomiminister er samtidig bredt internationalt orienteret. Han er vokset op i Zimbabwe, Indien og Thailand og taler flydende japansk og kinesisk. Han er hverken ideolog eller knyttet til noget parti. Geithner er med andre ord den typisk solide og veluddannede amerikanske embedsmand og diplomat, som i intelligens, evner og kunnen (tre timers nattesøvn) rager nogle tommer op over sine kolleger.
Larry Summers er derimod den brillante idémand, nevø til nobelprismodtageren i økonomi Paul Samuelson og søn af to professorer i økonomi. 
Bortset fra Jeffrey Sachs - hans evige rival - er det svært at komme i tanke om en anden akademisk økonom i USA med et så højt besunget renomme. 
Som personer er Obama og Summers så forskellige som dag og nat. Økonomen har svært ved at lytte og taler i en lind strøm med en så stor selvtillid, at kun de færreste ligemænd magter at få sat nogle ord ind. 
Selv Geithner, Summers' protegé fra 1990'erne, vil utvivlsomt kæmpe med at få ørenlyd. Det problem skal præsident Obama nu ikke døje med.
Obamas økonomiske hold er naturligvis større end Geithner og Summers. Men det bliver primært de to rådgivere, der får til opgave at føre USA's økonomi - den globale kapitalismes knudepunkt - gennem dens største eksistentielle krise i 75 år.


