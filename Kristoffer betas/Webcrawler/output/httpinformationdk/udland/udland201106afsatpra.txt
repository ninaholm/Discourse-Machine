Afsat præsident er tilbage i Honduras
Efter 23 måneder i eksil vendte præsident Manuel 'Mel' Zelaya tilbage til Honduras sidste lørdag. Nu vil han skabe en ny politisk venstrefløj, der skal udfordre det mellemamerikanske lands oligarki
Manuel Zelaya, der blev afsat som præsident i Honduras for to år siden har meddelt, at han vil forsøge at skabe en ny venstrefløj i Honduras.


 TEGUCIGALPA, Honduras  Tusinder af tilhængere havde indtaget boulevarderne omkring den internationale lufthavn i hovedstaden Tegucigalpa. En del havde ventet hele natten, og kl. 12 lørdag kom så forløsningen.
Her satte et venezuelansk indregistreret fly hjulene på honduransk jord, og som sidste mand i et følge af latin- amerikanske personligheder og politikere trådte den tidligere honduranske præsident Manuel 'Mel' Zelaya ud. Præcis 23 måneder efter at han tidligt om morgenen den 28 juni 2009 blev hentet ud af sit hjem kun iført pyjamas og fra samme lufthavn tvunget på et fly til Costa Rica  kuppet og bortvist af landets elite, der frygtede præsident Zelayas ideer om socialisme. Siden har en række anklager fra Honduras' højesteret om brud på landets forfatning og korruption holdt Zelaya i eksil i Den Dominikanske Republik på sikker afstand af de honduranske myndigheder.
Og i samme periode har Honduras, der er Latinamerikas fjerdefattigste land, været politisk isoleret. Landet blev efter kuppet ekskluderet af Organisationen af Amerikanske Stater (OAS), og en stor del af de lån og den bistand, landet er afhængigt af, har været indefrosset.
Men efter måneders pres og diplomatisk arbejde fra den nuværende præsident, Porfirio Sosa  og med de normalt stridende parter Colombia og Venezuela som mæglere  er det lykkedes at annullere alle anklager mod Manuel Zelaya og overbevise det internationale samfund om, at kuppet i Honduras er fortid.
Zelaya kunne derfor vende tilbage til sit land. Ikke som præsident, men nu som leder af en folkelig bevægelse kendt som La Resistencia, modstandsbevægelsen, som i løbet af knap to år efter statskuppet har vokset sig større end nogen anden politisk organisation i Honduras.
»Med Mel Zelayas tilbagekomst begynder en ny fase i Honduras, hvor vi tager magten og genskaber demokratiet,« forklarede Lucia Granado, en af de støtter, der har ventet hele natten uden for lufthavnen.
Ny politisk front
For stik imod de planer, som kupmagerne havde, er Manuel Zelaya i dag blevet en politisk magtfaktor af hidtil uset størrelse. Da han som præsident blev tvunget fra magten af landets økonomiske og politiske elite, var præsident Zelaya få måneder fra sit embedes afslutning, og hans opbakning blandt befolkningen udgjorde ingen reel trussel. Det forklarer Johnny Largos, der er chefredaktør på avisen El Libertador, en af de få aviser i Honduras, der siden kuppet har været i klar opposition til den herskende elite.
»Det absurde i denne historie er, at Mel Zelaya er skabt af oligarkiet. Han manglede fire måneder som præsident, han havde ikke opnået noget særligt, og han var ikke populær. Men med kuppet skabte man et symbol, noget folket kunne følge. Indignationen var der allerede  det er klart i et land, hvor to tredjedele af befolkningen lever i fattigdom  men kampen blev først sat i scene, da de fjernede Mel,« forklarer Johnny Largos.
På trods af sit fravær blev Manuel Zelaya tidligere på året valgt som leder af den modstandsbevægelse, der blev dannet i kølvandet på kuppet i Honduras, og som anslået tæller op imod en million støtter i landet.
Udfordringen
Johnny Largos peger samtidig på, at magtforholdene i landet er rykket siden kuppet.
»At Mel Zelaya kan vende tilbage, viser jo, at det politiske landskab er i opbrud. Det gamle oligarki kan lige nu kun se på, mens alle deres anklager mod den tidligere præsident er blevet annulleret. Og det er en bitter pille at sluge og noget, som de bestemt ikke er vant til,« lyder det fra chefredaktøren, der alligevel advarer om, at der fortsat ligger en kæmpe udfordring for landets nye politiske bevægelse og den tilbagevendte Manuel Zelaya, der har meddelt, at han vil skabe en ny venstrefløj i Honduras.
»Hans bevægelse peger lige nu i alle retninger. Og derfor er udfordringen at samle de mange grupperinger, der har vidt forskellige ideer om, hvad en venstrefløj er. Men lykkes det, vælger han også, hvem der bliver landets kommende præsident,« vurderer Johnny Largos.
Lært af erfaringen
Det er ikke kun i Honduras, at kuppet i 2009 skabte en historisk krise.
Organisationen af Amerikanske Stater (OAS), der i øjeblikket har en sandhedskommission i Honduras til at granske alle forhold omkring kuppet, blev ifølge organisationens generalsekretær, José Miguel Insulza, tilsvarende sendt ud i organisationens værste krise nogensinde. Spørgsmålet om Honduras delte de amerikanske lande i to lejre og truede med at splitte den amerikanske samarbejdsorganisation.
»Jeg har lært mange ting, men vigtigst af alt, at vi er nødt til reagere hurtigere, og inden et kup finder sted. Og så må vi anvende de midler, det kræver. For bagefter er det alt for kompliceret at rede trådene ud,« siger generalsekretær Insulza, der var til stede i Honduras ved Manuel Zelayas tilbagekomst.
I onsdags mødtes samtlige 33 OAS-medlemslande på en ekstraordinær generalforsamling for at tage stilling til situationen i Honduras. Og som forventet blev Honduras efter afstemning igen inkluderet i organisationen.


