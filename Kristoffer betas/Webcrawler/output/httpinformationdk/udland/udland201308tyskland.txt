Tysklands Grønne ville legalisere pædofili
I firserne vedtog det tyske græsrodsparti at kæmpe for legalisering af pædofili. Officiel undersøgelse kaster lys over et dunkelt kapitel i den grønne partihistorie. Også liberale politikere gjorde sig til talsmænd for legalisering


 
	I firserne spillede kampen for legalisering af seksuelle relationer mellem voksne og børn en væsentlig rolle i brede dele af det tyske græsrodsparti De Grønne. Det er den foreløbige konklusion i en igangværende undersøgelse af De Grønnes belastede parti-historie, der er blevet centrum for fornyet opmærksomhed.

	Tidligere har grønne politikere peget på, at kampen for pædofiles rettigheder til at dyrke sex med børn udelukkende blev ført af randgrupperinger i partiet. Men delkonklusionerne i en uafhængig undersøgelse, der ledes af den velrenommerede partiforsker Franz Walter fra universitetet i Göttingen, tegner et billede af, at bestræbelserne på at afkriminalisere og legalisere seksuelle relationer mellem børn og voksne hørte til mainstream-synspunkterne i det tyske miljøparti.

	»De [Grønne] ville næsten slet ikke sætte grænser for angiveligt gensidigt frivillige samlejer mellem eksempelvis værger, lærere og pædagoger og deres betroede børn eller mellem voksne og børn«, skriver Franz Walter og Stephan Klecha i et længere indlæg i avisen Frankfurter Allgemeine Zeitung.

	Pædofili på programmet

	På De Grønnes landsdækkende kongres i Saarbrücken i 1980 besluttede de delegerede under overskriften »Mod diskrimination af seksuelle outsidere«, der også indeholdt krav om bedre vilkår og rettigheder for homoseksuelle, at arbejde for en legalisering af pædofile relationer. Kun seksuelle handlinger mellem voksne og børn »under anvendelse af eller under trussel om vold eller ved misbrug af et afhængighedsforhold« skulle efter De Grønnes opfattelse straffes ved lov.

	På trods af enkelte protester under partikongressen i 1980 valgte De Grønne at holde fast i principprogrammet. Partiet valgte dog ikke at gå til valg med kravene i de følgende års valg til forbundsdagen.

	Det gjorde til gengæld de lokale grønne partiforbund i bystaterne Hamburg, Berlin, Bremen og delstaten Rheinland-Pfalz, der i løbet af de tidlige firsere stillede op med krav om afskaffelse af den tyske straffelovs paragraf 174 og 176, der kriminaliserer såvel ’frivillige’ som tvungne seksuelle rela-tioner mellem voksne og mindreårige.

	Walter og Klecha konkluderer også, at De Grønne først skiftede holdning til pædofili i midten af firserne, da homoseksuelle grupperinger i partiet såvel som den kendte feminist Alice Schwarzer lagde afstand til pædofile. Rent formelt blev kravet om legalisering af pædofile relationer dog først slettet fra det grønne principprogram, da partiet i 1993 fusionerede med den østtyske borgersammenslutning Bündnis 90.

	FDP med på vognen

	Det er imidlertid ikke kun grønne politikere, der i øjeblikket har røde ører over fortidige vildfarelser. I lørdags valgte FDP-politikeren Dagmar Döring at trække sig som kandidat til den tyske forbundsdag efter, at Walter og Klecha i forbindelse med deres undersøgelse af de Grønnes partihistorie kunne dokumentere, at Döring som student var aktiv i den pædofile lobbygruppe »Deutsche Studien- und Arbeitsgemeinschaft Pädophilie« (Tysk studie- og arbejdsgruppe for pædofili, red.).

	Dengang forsvarede Döring offentligt »frivillige« seksuelle relationer mellem børn og voksne. Döring, der senere blev FDP-medlem, distancerer sig i dag fra sine daværende aktiviteter, som hun betegner som »fuldstændigt uacceptable«.

	Selvom FDP aldrig har talt for en legalisering af pædofili, har kræfter i partiet også flirtet med tanken. I 1980 blev den pædofile lobbygruppe DSAP inviteret til forbundskongres hos den liberale ungdomsorganisation Junge Demokraten, hvoraf flere delegerede angiveligt udtrykte forståelse for kravet om ophævelse af forbuddet om pædofile relationer, skriver Walter og Klecha.

	»Dårlig litteratur«

	Undersøgelsen af De Grønnes beskæmmende partihistorie blev tidligere på året iværksat af partiet selv som reaktion på genkommende beretninger om den prominente grønne europaparlamentariker Daniel Cohn-Bendit, der i løbet af halvfjerdserne og firserne ved flere lejligheder udtalte sig i positive vendinger om pædofili. I den delvist fiktive erindringsbog Der große Basar fra 1975 om sin tid som børnehavepædagog beretter Cohn-Bendit, at børn har åbnet hans lynlås og har »kælet« for ham. Selv fastholder Cohn-Bendit, at han aldrig selv har forgrebet sig på børn, og at hans daværende bemærkninger sigtede til at provokere. I dag omtaler han sin bog som »dårlig litteratur«.

	Undersøgelsens endelige resultat ventes med spænding af nuværende medlemmer af De Grønne samt partiets kritikere. Tidligere har grønne politikere distanceret sig fra Cohn-Bendits udtalelser, såvel som fra de såkaldte »storbyindianere«, en interessesammenslutning af homoseksuelle pædofile, der søgte at udbrede deres synspunkter i partiet.

	Alligevel har ledende grønne politikere fastholdt, at pædofile interesser ikke i væsentligt omfang dominerede partiets beslutningsprocesser.

	»Beslutninger blev aldrig vedtaget«, udtalte det grønne forbundsdagsmedlem Katja Dörner tidligere på året. Noget tyder på, at Dörner sammen med andre grønne medlemmer kan blive tvunget til at trække sine udtalelser tilbage.

