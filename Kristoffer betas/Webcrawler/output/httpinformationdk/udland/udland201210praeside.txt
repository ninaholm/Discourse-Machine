En præsident, der trives i modvind
Under et besøg i New Hampshire ligner Barack Obama mere den inspirerende kandidat fra 2008 end præsidenten, der sov i timen under den første tv-debat
Præsident Barack Obama ved lørdagens valgmøde New Hampshire.


 Præsidenten synes at være i topform, da han træder ud gennem en bred dør i Elm Street Middle School, småløber hen til podiet og nærmest springer op ad trapperne.
I de sidste to uger af den amerikanske valgkamp er Barack Obama begyndt at ligne den fighter, vælgerne kan huske fra 2008.
Han har ikke længere de mørke rande under øjnene, som 70 mio. seere bemærkede i hans første tv-debat med Mitt Romney. Han udstråler den afslappede selvsikkerhed, mange amerikanere har lært at kende og beundre hos deres præsident.
8.500 mennesker stillede op til valgmødet lørdag eftermiddag i Nashua i svingstaten New Hampshire. Her oplevede de en storsmilende Obama, der fyrede vitser af, gav high-fives til vælgerne, omfavnede både mænd og kvinder, holdt babyer i sine arme og med glæde satte sin autograf på Obama-plakater.
»Obama kører i et højere gear nu. Han taler om de rigtige ting, så jeg tror, han kan vinde,« siger Cathy Clement, 52. Indtil fornylig har hun levet af en statslig invalidepension efter en arbejdsulykke, der skete hos fastfood-kæden Wendy’s. Fornylig fandt hun et deltidsjob. »Det har taget mig 4 år at finde arbejde, så du kan nok forstå, hvor glad jeg er for Obama,« siger Cathy Clement. »Han har kæmpet for at genvinde de tabte arbejdspladser, og jeg håber virkelig, han får fire år mere til at fuldføre opgaven.«
Tøvende vælgere
Ikke alle fremmødte denne lørdag er dedikerede tilhængere af Obama. Krigsveteranen Douglas Cotreau stemte i 2008 på republikaneren John McCain i 2008 og har endnu ikke gjort op med sig selv, hvem der får hans stemme i 2012.
Typisk for New Hampshire-vælgere – der er genstand for opmærksomhed fra kandidater under primærvalg – siger Cotreau, at det ikke er nok for ham at se kandidaterne på tv.
»Jeg træffer først min beslutning, når jeg har set og hørt kandidaten tale på et valgmøde, så nu må vi se, om Mitt Romney snart kommer.«
Den republikanske kandidat har bopæl i nabostaten Massachusetts, hvor han var guvernør fra 2002 til 2006. Romney ejer desuden et sommerhus i Wolfeboro, New Hampshire, så han er et kendt ansigt i den overvejende hvide delstat, hvor sorte og latinoer udgør under to pct. af vælgerbefolkningen. Ikke desto mindre var han indtil den første tv-debat 10 procentpoint bagefter Obama i meningsmålingerne.
Præsidentens rejse til New Hampshire lørdag antyder, at Romney er tæt på at indhente hans forspring i en delstat, der ligesom syv-otte andre svingstater kan blive afgørende for udfaldet af præsidentvalget. Romney vil bringe sin kampagne til delstaten i morgen – præcis en uge inden valgdagen.
Kun få vælgere i svingstaterne har endnu ikke truffet deres valg. Det tilsyneladende tætte opløb mellem de to præsidentkandidater handler derfor i den sidste fase om at få deres tilhængere motiveret til at gå ud og stemme. Begge kampagner bruger frivillige til at stemme dørklokker – i år i større omfang end nogensinde før. Telefonopringninger spiller ikke nær så stor en rolle som i 2008. Mary Carlson, lektor på Harvard School of Public Health i Boston, er én af Obamas frivillige, som af kampagnen har fået til opgave at ringe til vælgere i New Hampshire.
»Det var lettere at få fat i folk i 2008,« fortæller hun.
»I denne valgkamp lægger hver tredje vælger røret på, inden vedkommende har hørt, hvad det drejer sig om. Folk er dødtrætte af alle reklamerne og opringningerne,« siger Mary Carlson.Carlson og hendes mand planlægger at tage til New Hampshire næste weekend for at gå fra dør til dør.
Afsluttende argument
Også hun har bemærket, at præsident Obama er vågnet op til dåd efter den første tv-debat.
»Vi kunne ikke forstå, hvad der skete med ham. Jeg tror, han blev taget på sengen af en Romney, der pludselig skiftede standpunkter. Efter det er Obama blevet skarpere og mere energisk. Han er kendt for at trives i modvind,« siger Carlson.
Det har aldrig været en let opgave for en præsident at søge genvalg i en situation med høj ledighed og en relativ mat økonomi.
Den seneste udgave af Obamas valgtale, således som han holder den her i New Hampshire, lægger i indledningen vægt på de værdier, som efter hans mening gør USA til en magtfuld nation – det individuelle initiativ koblet sammen med samfundsinstitutioner, der som udgangspunkt giver alle en fair chance for succes og tager sig af taberne. Herefter går Obama over til kritisere Romneys generalieblad som guvernør og fremhæver f.eks., at han var imod højere skatter, men som guvernør hævede 17 forskellige afgifter og gebyrer. Herefter gennemgår han sin nyligt offentliggjorte plan, som kan findes på kampagnens website.
Til sidst advarer Obama vælgerne imod at vælge fortiden (Bushs økonomiske politik og underigspolitik) frem for at lade ham fuldføre sit projekt: »Lad os tage vores skæbne i egne hænder.«
Følg Informations dækning af det amerikanske valg og Martin Burcharths tweets og blog på information.dk/usa2012

