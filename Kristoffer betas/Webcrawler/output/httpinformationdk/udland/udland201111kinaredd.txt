Kina redder ikke Europa alene
Både svindende overskud, interesse og vilje kan lægge sig i vejen for en kinesisk redningsaktion i Europa


 BEIJING — Kinas vækstpolitik er udfordret. Kommentatorer påpeger, at landets spektakulære vækstrate (10,3 pct. sidste år) har skygget for lige så spektakulære problemer, hvoraf de mest åbenlyse er: en voksende boligboble og en skræmmende gældssætning på lokalt og regionalt regeringsniveau, herunder optagelse af ulovlige lån.
Og nogle kinesiske firmaer vånder sig allerede under Europas kvaler. Sidste måneds vækst i eksporten til euroområdet var under halvt så stor som augusts niveau. Normalt sælger Jiangbei Yichuan Electronics Company i Ningbo blendere for 10-20 millioner yuan (9-17 mio. kr., red.) om året til Europa. I år er efterspørgslen styrtdykket, således at årets eksportindtægt måske ikke når op på over fire millioner, oplyser firmaets produktionschef.
I finanskrak-året 2008, da kinesiske eksportører også kom i brat modvind, gennemførte Beijing en stimuluspakke til 4.000 milliarder yuan, som hjalp den indenlandske vækst til at komme sig hurtigt og ansporede den første runde af 'Kina redder verden'-overskrifter. Denne gang er tingene ikke lige så enkle. En stor del af stimulansen stammede fra et kreditorgie, og nu har tømmermændene meldt sig.
Kanariefuglen Wenzhou
Det mærker eksempelvis erhvervslivet i Wenzhou i det østlige Kina. Kendt for deres iværksætterånd henvendte de sig til den mere grå zone af lånemarkedet med dettes smerteligt høje rentesatser, da regeringen strammede op på den officielle långivning for at stoppe en faretruende overophedning.
Men så begyndte lønninger og omkostninger at stige, samtidig med at antallet af ordrer faldt som følge af Vestens nye afmatning og en stigende kurs på yuan. Ude af stand til at tilbagebetale deres lån forsvandt 80 erhvervsledere, erklærede sig konkurs eller begik sågar selvmord.
Nogle opfatter Wenzhou som kanariefuglen i kulminen, mens andre mener, at udviklingen her er atypisk. Arthur Kroeber fra analysebureauet Gavekal-Dragonomics siger, at nok har kinesisk økonomi alvorlige problemer, »men intet får mig til at tro, at den går i stå eller krakker i nogen nær fremtid.« Det er muligt at nå til bunds i bunkerne af dårlige lån, mener han.
Kinas vækst faldt til 9,1 pct. i tredje kvartal af i år, og Standard Chartered har netop fremlagt en prognose for en vækst på 8,5 pct. i 2012-13. Men selv hvis den faldt til 7 pct. »ville det ikke være en katastrofe,« vurderer Kroeber — især i betragtning af, at tilgangen til den kinesiske arbejdsstyrke er vigende.
Ganske vist behøver Kina vækst i Europa for at opretholde sit eget væksttempo, men det vil ikke bortøde store udenlandske valutareserver på at afstive førstnævnte. Den kinesiske offentlighed vil ikke reagere velvilligt på, at Kina »giver penge til europæere, som er meget, meget rigere «, siger Michael Pettis, professor ved Peking University Guanghua School of Management. Men hvis obligationerne til gengæld gøres sikre nok til at tilfredsstille Beijing, vil det være muligt at finde købere i Europa til dem, hævder han.
Købmanden Kina
Der tales om, at Kina kan indskyde 50-100 milliarder dollar, skønt omtrent en fjerdedel af Kinas valutareserver — svarende til omkring 800 milliarder dollar — allerede er udstedt i euro. Ikke desto mindre er Kina nødt til at anbringe sit overskud et eller andet sted, påpeger Klaus Regling, chef for euroområdets redningsfond.
»Om Kina vil anbringe sine penge i Europa eller ej, afgøres ud fra en markedsorienteret adfærd, baseret på Kinas vurdering af sine egne interesser. Europa har brug for penge. Kina har brug for at investere sine valutareserver og garantere sin investeringssikkerhed. Så simpelt er det,« fastslog forsiden af den populære statsdrevne avis The Global Times tirsdag.
Andre spekulerer på, om Kina vil gå på strandhugst, når kæmpende europæere kaster aktiver i grams.
»Gældskrisen tilbyder Kina visse typer af forretningsmuligheder,« siger professor Dai Bingran, direktør for Center for Europæiske Studier ved Fudan Universitet, Shanghai. Men de firmaer, som er i stand til at investere, er som oftest statsejede eller statsforbundne, bemærker han, hvilket kan vække europæernes mistanke.
Kinesiske investeringer i EU var i 2010 på blot 9 milliarder euro, mindre end en femtedel af EU-landenes investeringer i Kina og under to procent af EU's samlede udenlandske investeringer. Dette afspejler Kinas forsigtighed, men også, bemærker Barysch, en europæisk modvilje mod at sælge Kina de ting, det ønsker sig mest: infrastrukturinvesteringer såsom havneanlæg eller teknologi.
»Det grundlæggende spørgsmål ved G20 er: Hvor skal væksten komme fra?« siger Patrick Chovanec, professor ved Tsinghua University School of Economics and Management i Beijing.
»Folk burde spørge, om Kina kan blive en virkelig kilde til global vækst — dvs. ikke blot afstive nogle få sektorer ved varekøb, men skabe bred, homogen og forbrugerdrevet efterspørgsel. Indtil videre er svaret nej.«
Kina er ikke Europas bankier, hævder han, men en købmand, der giver sin kunde en udvidet kredit for at styrke sit salg.
»Frem for at sælge mere end det køber fra Europa eller akkumulere reserver og udlåne dem til Europa for at give det kunstigt åndedræt, ville det i virkeligheden være bedre, hvis Kina tog sine euro og dollar og brugte dem på at købe amerikanske og europæiske produkter og produktive investeringer,« siger han.
 
 
© The Guardian og Information Oversat af Niels Ivar Larsen

