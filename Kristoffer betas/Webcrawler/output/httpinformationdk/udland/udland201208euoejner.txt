EU øjner de grønlandske naturressourcer
Afsmeltning af ismasser åbner op for muligheden for at udvinding af sjældne former for metaller og ædelstene fra jordbunden, men mange frygter, at det kan ødelægge det arktiske miljø


 Europa har fået øjne for et nyt uudforsket land i den stadig mere akutte jagt på nye naturressourcer: Grønlands uberørte og tilfrosne sletter. Der er længe blevet udvundet olie og gas, men EU ser nu et lige så stort potentiale i en massiv satsning på minedrift på verdens største ø, siger Antonio Tajani, EU-Kommissionens næstformand og således en af Europas mest magtfulde politikere i EU. Han beskriver indsatsen som »råstofdiplomati«.
De seneste satellitdata afslørede i sidste uge, at 97 pct. af indlandsisen på Grønland undergik afsmeltning på overfladen i løbet af fire usædvanlig varme dage i juli, hvilket tyder på, at naturressourcer vil blive lettere at udvinde i løbet de kommende årtier.
Råstofdiplomati
Muligheden for et nyt Klondyke på Grønland begejstrer nogle, mens andre er bekymret for udsigten til miljøskader, forurening og udplyndring på tværs af Arktis, hvilket kunne ødelægge en af verdens sidste vildmarker. Ifølge Tajani er Grønland »yderst vigtigt, hvad angår naturressourcer. Der er store muligheder. Vi arbejder for øjeblikket meget tæt sammen med Grønlands landstyreformand på dette område. Vi arbejder på at indgå vores egen råstofaftale med Grønland,« siger Tajani og tilføjer: »Det er råstofdiplomati. Vi har samarbejdspartnere på dette område over hele verden.«
Grønlands selvstyre er opsat på at udnytte øens naturressourcer til at afhjælpe fattigdommen og de alvorlige sociale problemer, der plager øens indfødte befolkning.
Henrik Stendal, chefgeolog for Grønlands selvstyre, udtaler: »Regeringen vil gerne have en anden indtægtskilde. For øjeblikket har vi kun fiskeri og lidt turisme, så det er en stor chance for os. Undersøgelserne kan godt gennemføres med stor forsigtighed, mener vi.«
Der findes blot én fungerende mine i Grønland, hvor der udvindes guld. Men mindst fem virksomheder er i fuld gang med at bygge nye miner, og mere end 120 steder er ved at blive udforsket. Grønland menes at indeholde enorme mineralske rigdomme, bl.a. sjældne metaller, ædelstene og jernmalm. Men Europa kan blive udsat for konkurrence. Kina har allerede – som for nylig beskrevet i Information – lagt sig i front med et af de mest avancerede mineprojekter til udvinding af metaller i Grønland. Minen ejes formelt af det britiske selskab London Mining, men størstedelen af investeringerne og ledelsen kommer fra Kina. Andre lande har også fået øje på en mulig gevinst – selv om Grønland primært har historiske bånd til Europa, ligger landet geografisk tættere på USA og Canada.
 
© The Guardian & Information 2012. Oversat af Mads Frese

