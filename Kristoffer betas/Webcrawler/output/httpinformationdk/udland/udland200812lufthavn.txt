Lufthavnsdemonstranter får forstærkninger
Aktivister forlader besatte regerings-kontorer i Bangkok. Men kun for at optrappe deres tilstedeværelse i byens to besatte lufthavne
Thailandske demonstranter pakker sammen ved regeringsbygningen for at fortsætte demonstrationerne i lufthavnen.


 Thailandske demonstranter gjorde i går klar til at afslutte den tre måneder lange besættelse af premierministerens kontorer for i stedet at befæste deres kontrol med den internationale lufthavn i Bangkok.
Imens venter hundredetusindvis af turister, der er fanget i konflikten, på at kunne rejse ud af landet. Ledere af Folkets Demokratibevægelse (PAD) siger, at de vil invitere neutrale observatører til regeringskomplekset, der blev besat i slutningen af august, i forventning om en overdragelsesceremoni i dag.
 "Vi ønsker at vise myndighederne, at der ikke er sket skader for 100 til 200 millioner baht (32 mio. kr., red.), som regeringen har hævdet," siger PAD-talsmanden Suriyasai Katasila.
PAD-tilhængere strømmede i går fra det centrale Bangkok til Suvarnabhumi-lufthavnen, hvilket syntes at vise, at bevægelsen ikke har opgivet ævred, men snarere blot har flyttet fokus.
De gulklædte demonstranter ønsker at vælte premierminister Somchai Wongsawat, som de beskylder for at være en marionet for sin svoger, den tidligere premierminister Thaksin Shinawatra. Thaksin blev fjernet fra magten ved et kup i 2006 og lever nu i eksil.
Frygten for voldelige sammenstød er taget til i de seneste døgn, selv om politiet melder, at situationen fortsat er fredelig.
Lange udsigter
Flere hundrede tusinde rejsende er strandet i landet som følge af de politiske uroligheder, og myndighederne er under stigende pres for at evakuere Suvarnabhumi og den ligeledes besatte indenrigslufthavn Don Mueang af hensyn til landets vigtige turistindustri. 
"Omkring 350.000 passagerer har været strandet i Thailand siden lukningen af lufthavnene," siger Sasithara Pichaichannarong, en ledende embedskvinde ved det thailandske turistministerium. Tallet inkluderer thailændere, der har bestilt rejser ud af landet. Det lufttrafikale kaos ventes at ville vare længe endnu. Selv hvis aktivisterne stopper deres blokade, vil der gå mindst en uge, før flytrafikken til og fra den ellers travle Suvarnabhumi-lufthavn vil være normal. 
 "Normalt tager det en uge at tjekke it-systemerne. Vi skal tjekke," oplyste luft-havnens sikkerhedschef, Serirat Prasutanond, i går. Er it-systemet skadet, vil der gå endnu længere tid. 
ritzau/AFP 


