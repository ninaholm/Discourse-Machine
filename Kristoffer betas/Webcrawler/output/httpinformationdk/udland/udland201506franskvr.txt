Fransk vrede over Big Brother på Concordepladsen
En samlet fransk politisk klasse fordømmer USA’s overvågning af franske præsidenter, der blev afsløret dagen før den afsluttende debat i det franske parlament om et NSA-lignende overvågningssystem


 Alle øjne i Frankrig er rettet mod den amerikanske ambassade i Paris. Den ligger et stenkast fra Concordepladsen og et par hundrede meter fra Elyséepalæet, hvor den franske statsleder holder til. Og også på bekvem afstand af udenrigsministeriet og forsvarsministeriet. Siden 2005 er ambassadens øverste etage dækket af en stor presenning med trompe l’oeil-malerier af vinduer. Herfra har USA overvåget tre franske præsidenter: Jacques Chirac, Nicolas Sarkozy og François Hollande. Det afslørede Libération og Mediapart tirsdag i samarbejde med whistlerblowernetværket Wikileaks.
Afsløringen kom næppe på et tilfældigt tidspunkt, konstater politiske iagttagere. I går fandt den sidste afsluttende debat sted i det franske parlament om et NSA-lignende aflytningsprojekt, som vil give det franske efterretningsvæsen vidtrækkende beføjelser.
Fem rapporter fra NSA afslører, at det blandt andet var præsidenternes private mobiltelefoner, som blev aflyttet. Rapporterne omtaler Chiracs mistro til sin udenrigsminister Philippe Douste Blazy og forklarer, at Sarkozy »tror, han personligt kan klare finanskrisen«. De seneste aflytninger gælder præsident Hollandes forsøg på hemmeligt at finde en løsning på den græske gældskrise, som den tyske kansler, Angela Merkel, helst ikke skulle få nys om. Disse seneste aflytninger, der stammer fra den 22. maj 2012, ligger efter, at der ifølge dagbladet le Monde i slutningen af 2011 var indgået en aftale mellem det franske og det amerikanske efterretningsvæsen om at stoppe aflytninger af den type, Merkel havde været udsat for.
Præsident Hollandes reaktion i går var da også en tro kopi af Merkels: »Det er uacceptabelt.«
Hollande tog i allerhøjeste grad situationen alvorligt og holdt i går morgenmøde med sikkerhedsrådet, der ellers kun indkaldes i forbindelse med krig og terrorisme. Derpå holdt han møde med medlemmer af parlamentet. Udenrigsminister Laurent Fabius indkaldte USA’s ambassadør, Jane Hartley, til et møde for at afklare situationen, og en direkte samtale mellem Hollande og USA’s præsident, Barack Obama, var på programmet.
Ingen undskyldning
En samlet politisk klasse i Frankrig er fortørnet over NSA’s aflytninger og ikke mindst over, hvad der betegnes som »en lunken reaktion« fra USA’s side. USA har ganske vist afvist, at der fortsat foregår aflytninger, men ikke undskyldt for, hvad der hidtil er sket.
Sarkozy kalder metoderne »uacceptable i almindelighed, men i særdeleshed blandt venner«. Elyséepalæets tidligere generalsekretær Claude Guéant, der selv var på listen over højtplacerede, aflyttede personer, mener ikke, det på nogen måde bør tolereres, og tilføjer, at USA må bevise, at der ikke længere foretages aflytninger. Den tidligere ministerpræsident Raffarin kalder sagen for »et knivstik mod tilliden«.
Fra den yderste venstrefløj slog Jean-Luc Mélenchon fast, at aflytningerne er en krænkelse af Frankrigs suverænitet og eventuelt burde have den konsekvens, at USA’s ambassadør bliver sendt hjem. Han foreslog også at aflyse de forestående frihandelsforhandlinger.
På trods af, at afsløringerne sender et koldt pust ind over forholdet mellem USA og Frankrig, kommer de ikke som en overraskelse. Guéant udtaler til Libération, at han altid er gået ud fra, at han blev aflyttet. En kommentator på tv-kanalen i-Télé sammenfatter situationen med, at »det er som en hanrej, der godt ved, at hans kone er ham utro. Men når han så ser foto af det, gør det alligevel ondt«.
At tidspunktet for Wikileaks’ afsløringer ikke er tilfældigt, bekræftede direktøren for Mediapart, Edwy Plenel, tirsdag aften på i-Télé. Her lovede Plenel flere afsløringer i de kommende dage og forklarede, at terrorisme udelukkende er et påskud for USA for en omfattende overvågning, der ikke mindst er industriel. Og at det er sidste chance for Frankrig til at undgå at gå samme vej.
»Den lov, vi er ved at vedtage i Frankrig, går ud på præcis det samme som den i USA. Den går ud på at lave økonomisk spionage og dernæst at overvåge borgerne.«

