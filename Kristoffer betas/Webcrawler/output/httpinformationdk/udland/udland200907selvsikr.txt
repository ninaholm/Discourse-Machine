Den selvsikre kreditor og den syge supermagt
Forholdet er vendt på hovedet. Det er ikke længere Kina, men derimod USA, der skal forsvare sin økonomipolitik. Finanskrisen har gjort Beijing mere selvsikker og mindre nervøs over for Obama
Washington har i mange år krævet, at Beijing ændrer sin valutapolitik, hvor den kinesiske valuta holdes kunstigt billig. Men nu er Obama-administrationen villig til at nedtone kritikken for ikke at skabe en fjendtlig stemning i krisetiden.


 BEIJING - Den kinesiske delegation havde grund til at sidde stadig mere afslappet i deres stole, da Barack Obama bød dem velkommen til Washington. USA's præsident talte om »samarbejde, ikke konfrontation«.
Han tilfredsstillede gæsternes higen efter anerkendelse som stormagt med ord om, at Kina og USA sammen »vil forme det 21. århundrede«. Og i stedet for at fremlægge krav promoverede han 'dialog'.
Der var rigelig med næring til den kinesiske regerings selvfølelse, da de to lande mandag indledte to dages forhandlinger om øget økonomisk og strategisk samarbejde. Obamas tale var det seneste pejlemærke på de kinesiske lederes færd fra ængstelse mod sindsro, som præsidenten i deres øjne har bragt dem ud på. For Obamas varme velkomst stod i kontrast til hans ofte kritiske tone i den valgkamp, der førte ham til præsidentembedet.
Da han sidste år endnu blot var kandidat, var der nervøsitet i Beijing, og det hed i kinesiske medier, at Obama var »irrationel« og »på nakken af Kina«. Hans foreteelse var at kritisere menneskerettighedssituationen i Kina og landets ringe produktsikkerhed.
Obama mente, at USA burde dæmme op for det, han beskrev som Kinas unfair handelspolitik og årsag til USA's enorme handelsunderskud. Kinesiske eksperter luftede drømme om republikaneren George W. Bush - der havde været så mild i mælet over for Kina for at få støtte til sin krig mod terror - ikke blot kunne blive siddende og ikke blive erstattet af en demokratisk præsident, som de frygtede ville komme med hård kritik
Ændret klima
Den globale finanskrise har fået den frygt til at fordufte. Nu taler Kina fra en styrket position. Eksporten falder godt nok, men fra et meget højt niveau, og økonomien forventes fortsat at vokse hurtigt, og landet kan fremvise enorme valutareserver. Samtidig halter USA's gældsplagede økonomi - og amerikanerne har brug for Kinas penge.
Washington har i mange år krævet, at Beijing ændrer sin valutapolitik, hvor den kinesiske valuta holdes kunstigt billig, og som i USA bliver udlagt som en stor grund til det kæmpe handelsunderskud over for Kina - 266,3 mia. dollar sidste år. Obamas administration er dog nu villig til at nedtone kritikken af specielt valutapolitikken for ikke at gøre Kina, amerikanernes største udenlandske kreditor, fjendtligt indstillet ,netop nu hvor USA kæmper med et gabende stort underskud.
Samtidig er det tydeligt, at Kina ikke længere vil finde sig i at fremstå som syndebuk for USA's økonomiske problemer. Nu nøjes Kina ikke med at forsvare sig mod amerikansk kritik, men går også til angreb.
I april fik Kinas stadig større økonomiske magt Beijing til at udfordre vestlige landes magt over det finansielle system. Og såede samtidig tvivl om den amerikanske dollars troværdighed som verdens førende reservevaluta.
I denne uge er det de statsstyrede kinesiske medier, der fører an i offensiven imod Washington. I går i avisen Huanqiu Shibao, eller Globalt Tidende, hed det i en spydig kommentar til amerikanske kritikere af Kinas økonomiske system, at »USA anmoder om, at Kina ændrer på sin udviklingsmodel uden at indse, at det er USA, der er i epicentrum for den globale finansuro«.
Den globale finanskrise blev skabt i USA, påpeger avisen. Og det er ikke kineserne, men derimod amerikanerne, der skal reformere deres økonomiske system, da »en recept for Kina ikke vil kurere USA's syge«, citeres en kinesisk ekspert i international handel for at sige.
Penge i klemme
Grunden til, at Kina er blevet mere aggressiv, er, at landet har mange penge i klemme. Kina har investeret så mange milliarder dollar i amerikansk gæld, at Kina er USA's største kreditor. Ifølge de seneste tal fra maj sidder Kina nu inde med 801,5 mia. dollar i amerikanske statsobligationer. Beijing er bekymret for, om USA kan sikre dollarstabiliteten og undgå inflation, hvilket ellers vil true værdien af Kinas dollarinvesteringer.
I sit retoriske angreb i går beskrev Huanqiu Shibao, hvordan kineserne er ofre for USA's »uansvarlige« politik:
»Helt fra begyndelsen af den globale finanskrise er det kinesiske folk aldrig holdt op med at frygte for Kinas enorme dollarnominerede værdier, som er resultatet af deres hårde arbejde. Denne frygt vil blot vokse, hvis den økonomiske krise fortsætter.«
Obama sendte da også hele sit økonomiske hold, anført af finansminister Timothy Geithner, til mødet i Washington i et forsøg på at forsikre kineserne om, at hans administration ikke vil lade underskud eller inflation true de kinesiske investeringer.
Samtidig undgik Geithner at fornærme de pengestærke kinesiske gæster ved at undlade overhovedet at nævne Kinas kontroversielle valutapolitik - på trods af han kritiserede den så sent som i januar. Geithner og udenrigsminister Hillary Clinton skrev dog sammen i Wall Street Journal sidste uge, at de håber Kina vil øge det hjemlige forbrug, så den kinesiske økonomi ikke længere vil være så afhængig af eksport - den eksport, som tynger USA's handelsbalance. Men kinesernes forbrug hæmmes af, at de fleste her foretrækker at spare deres penge, da landet mangler et fungerende sundheds- og pensionssystem.
Menneskerettigheder
Ved denne uges topmøde, som fremover vil blive en årlig begivenhed, sagde begge parter, at det primære mål var at skabe en venskabelig atmosfære og et godt fundament for fremtidige forhandlinger. Mødet inkluderede ud over økonomiske emner også diskussion om bl.a. klimaforhandlinger og menneskerettigheder.
I sin tale mandag fik Obama sneget en kommentar ind om, at USA mener »at alle folk bør være frie til at sige deres mening«.
Det var han trods alt også stadig fri til at sige, selvom økonomien har vendt forholdet på hovedet.


