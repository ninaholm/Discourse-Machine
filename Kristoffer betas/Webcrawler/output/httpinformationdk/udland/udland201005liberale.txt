De liberale presses fra begge sider
De liberales helt store udfordring er at fastholde den begejstring, som Nick Clegg vakte hos mange især yngre vælgere efter tv-debatterne
Selv hvis Liberaldemokraterne ender med færre mandater, end de blev tippet for et par dage siden, kan Nick Clegg stadigvæk ende i en nøgleposition som kongemager.


 Susan Kramer ved, at det bliver tæt, og at der skal arbejdes til sidste minut af kampagnen, for at sikre, at den liberale himmelflugt i meningsmålingerne bliver til konkrete krydser i stemmeboksene i dag.
»Det er meget intenst. Vi kan sove, når det er ovre,« siger den tidligere forretningskvinde fra partiets kampagnekontor i valgkredsen Richmond Park & North Kingston.
Kontoret er småt og pakket med travle hjælpere, computere, ringende telefoner, bunker af papirer, kasser med pjecer, orange rudeformede skilte og to japanske journalister. Stemningen er intens og forventningsfuld; båret frem af partiets uventede succes efter den første tv-debat. En succes, der har fået partileder Nick Clegg til at beskrive valget som et opløb mellem de konservative og de liberale.
Susan Kramer spiller samme melodi i sit kampagnemateriale, hvor hun forsøger at få de få Labour-vælgere i denne velhavende valgkreds til at skifte side: »Fordi her ikke er en Labour-kandidat at stemme ud, skifter flere og flere til Susan Kramer«, står der i den farvestrålende brochure med en hjerteligt smilende Kramer og to tedrikkende ældre damer på forsiden.
»Det her er en marginal valgkreds. Ved sidste valg vandt jeg med 3.700 stemmer over de konservative, så det er tæt,« siger den ca. 50-årige kandidat, der føler presset fra den unge konservative Zac Goldsmith, der er hendes modkandidat.
Pres fra begge sider
I Richmond er Labour ikke en trussel, men de stemmer, der går til partiet, kan alligevel være med til at afgøre det tætte kapløb mellem Kramer og Goldsmith. Og sådan er det for Liberaldemokraterne overalt i landet. I valgkampens sidste dage er deres position som 'det tredje parti' snarere end partiet for 'reel forandring' begyndt at trænge igennem igen i takt med, at både de konservative og Labour har skruet op for angrebene. I gårsdagens meningsmålinger var de liberale pludselig nede på 26-27 procent fra at have ligget på 28-30 procent siden den første tv-debat.
»Folk kunne lide, hvad de så med Nick Clegg for tre uger siden, men siden da har han været en smule skurrende, han har forsøgt de samme tricks i alle tv-debatter, og det er ved at være en smule trættende,« sagde Labours indenrigsminister Alan Johnson i går, mens de liberale også måtte tage imod kritik fra den konservative fløj.
»Stemmen er forførende, men når gardinet ruller op igen, efter at du har stemt på Nick Clegg, så ved du ikke, hvem du ender i seng med. Hvis det er demokrati, er jeg en banan,« sagde Michael Grove, der er partiets skoletalsmand i en advarsel om udsigten til, at de liberale kan blive tungen på vægtskålen, hvis intet parti får flertal alene.
Tegn på vælgerflugt
På trods af tegn på vælgerflugt i 11. time antyder meningsmålingerne såvel som bookmakerne, at intet parti i morgen - når stemmerne er optalt - vil have absolut flertal alene. Selv hvis de liberale ender med færre mandater, end de blev tippet for et par dage siden, kan de stadigvæk ende i en nøgleposition som kongemager. Men jo større de bliver, jo bedre er deres forhandlingskort. Og hvis partiet ikke formår at presse en valgreform igennem ved dette valg, kan det risikere blot at stadfæste positionen som den evige treer.
»Dette valg handler om reel forandring eller fortidens politik. Hvis du giver os din støtte, så vil vi levere reel forandring, den retfærdighed, som folk ønsker,« sagde Clegg på sin sidste kampagnerundtur i går.
Susan Kramer tror på, at netop det budskab vil sikre hende yderligere en valgperiode i Westminster, for på trods af at hendes vælgere hører til de rigere i landet, er fairness et budskab, der sælger billetter, fortæller hun.
»Der er mange velhavende mennesker i vores samfund, der går ind for et mere retfærdigt samfund med lige muligheder for dem, der er mindre heldigt stillede,« siger den optimistiske kandidat.

