EU-lande kan ikke enes om energibesparelser som krisehjælp
Forhandlinger om EU’s mål om 20 procent energieffektivisering bliver stadig mere komplicerede, siger den danske klimaminister, Martin Lidegaard (R)


 EU-landenes regeringer synes så opslugt af den europæiske krises akutte trængsler, at de er blevet næsten blinde for de strategier, der kan bidrage til at afhjælpe selv samme krise.
Sådan kunne man udlægge resultatet af forhandlingerne i går i Bruxelles om det direktivforslag om energi-effektivisering, som EU-Kommissionen har fremlagt, og som det danske formandskab håber at kunne få vedtaget inden juli. Direktivets mål om at øge energieffektiviteten med 20 pct. inden 2020 vil kunne spare en gennemsnitlig europæisk husholdning op til 1.000 euro pr. år på energiregningen, mindske EU’s valutaudgifter markant og skabe to mio. nye job til de mange arbejdsløse i Europa. Gårsdagens forhandlinger foregik blandt EU’s energi- og klimaministre under ledelse af klima- og energiminister Martin Lidegaard på det danske formandskabs vegne.
»Det er ikke blevet mindre kompliceret,« sagde Lide-gaard i aftes fra Bruxelles.
»Den gode nyhed er, at alle bakker op og siger, at vi skal forsøge at nå i mål med direktivet. Den dårlige nyhed er, at der er lang vej igen, før der kan skabes enighed. Mange medlemslande fokuserer stadig på problemerne, og hvad de ser som vanskeligheder i det foreliggende forslag — ikke så meget på løsningerne.«
I det oprindelige direktivforslag fra Kommissionen var de 20 pct. energibesparelser et bindende mål, men det er for længst gledet ud efter kun at have fået støtte fra ét land — Danmark.
Diskussionerne går nu på, om de mange konkrete virkemidler i stedet kan gøres bindende. F.eks. at energiselskaberne i EU skal forpligte sig til at sikre 1,5 pct. i energibesparelser pr. år, og at landene skal binde sig til at energirenovere tre pct. af den statslige bygningsmasse hvert år.
Udvanding af direktiv
Oprindelig talte forslaget om tre procent af de offentlige bygninger, men det har måttet nedgraderes til kun at være bygninger ejet af stater, ikke af f.eks. kommuner.
En yderligere udvanding er, at direktivforslaget ikke længere rummer en formulering om, at 20 procent-målet kan gøres bindende for enkeltlande, hvis de ved en status i 2014 viser sig at være bagud.
Tirsdagens drøftelser viste, at mange lande vil have større national fleksibilitet med hensyn til, hvordan de skal bruge og leve op til de enkelte virkemidler. Jo flere særkrav, der stilles, desto mere kompliceret og ugennemskueligt bliver direktivet.
»Det gør det vanskeligt at måle indsatsen og derfor vanskeligt at afgøre, om vi er på rette vej mod målet,« siger Martin Lidegaard.
Ifølge iagttagere har næsten alle lande indvendinger af forskellig art. Storbritannien og Frankrig er ikke begejstrede for energieffektiviseringskravene — de påtager sig gerne de vedtagne CO2-reduktionsmål, fordi deres atomkraftværker her hjælper dem på vej, men de slår sig angiveligt i tøjret, når det gælder regulære energibesparelser.
Også Sverige og Finland har klare indvendinger mod dele af direktivet, mens Tyskland fortsat ikke har gjort sin position klar.
Konservative benspænd
Hvis energidirektivet ikke kommer på plads, når EU formentlig kun halvvejs til målet om de 20 procent besparelser i 2020 og dermed også kun til halvdelen af gevinsterne for europæisk økonomi og beskæftigelse.
En vedtagelse af direktivet kræver ikke bare, at regeringerne via ministerrådet finder fodslag — man skal også igennem den obligatoriske trepartsforhandling med EU-Kommissionen og Europa-Parlamentet.
Parlamentet har 28. februar som deadline for at nå sin egen holdning, men der siges at være indleveret over 2.000 ændringsforslag fra forskellige parlamentsmedlemmer — af nogle set som et bevidst forsøg fra især konservative kræfter i parlamentet på at blokere processen og vælte tidsplanen.
»Der skal en god portion fleksibilitet og politisk snilde i forhandlingerne til at få alle parter til at enes. Reelt handler det om, at en gruppe lande ikke er overbevist om, at det kan betale sig at spare på energien. Omvendt vokser gruppen af lande, som søger inspiration fra Danmark,« siger Ulrich Bang, EU-chef i energiselskabernes brancheorganisation Dansk Energi.
Dagens afhængighed af olie betød i 2011 en ekstraregning på 100 mia. euro til EU på grund af olieprisens stigning.
Fra 110 dollar pr. tønde olie sidst i januar ligger prisen nu på 118 dollar.

