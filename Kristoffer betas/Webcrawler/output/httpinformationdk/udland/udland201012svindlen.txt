Svindlen vinder
Forfatteren Jørgen Leth rapporterer fra et Haiti, hvor vreden overtager gaderne efter et mistænkeligt valgresultat
Haitis lufthavne blev onsdag lukket som følge af voldelige optøjer. Ud over utilfredsheden med valget i sidste måned må borgerne også slås med en kolera-epidemi, der nu har bredt sig til hele Port-au-Prince og ifølge officielle kilder har kostet over 2.100 mennesker livet. Koleraen brød ud for to måneder siden og spreder sig hurtigt blandt andet pga. den begrænsede adgang til rent vand.


 PORT-AU-PRINCE - Svindlen vinder. Det politiske establishments kandidat, Jude Celestin, fik slutspurten serveret på et sølvfad ved en meget mistænkelig optælling efter et i forvejen råddent valg. Valgrådet, som er udpeget af afgående præsident Preval, gav Celestin knap én pct. flere stemmer end folkets favorit, Michel Martelly. Resultatet af første valgrunde blev læst op tirsdag aften på den nationale tv-kanal. Mirlande Manigat blev  tilkendt 34 pct. af stemmerne, Celestin 22 og Martelly 21. Resten af de 18 kandidater lå langt under.
Det resultat vil give regeringens og businesselitens mand den bedste position til 2. runde. Alle observatører regner med, at 70-årige madame Manigat alt for let kan skubbes til side af Préval-partiet Inité's velsmurte valgmaskine, som er lige så proppet med dollarsedler, som valgurnerne var proppet med falske stemmesedler.
Det hele har handlet om, hvordan man kunne sikre, at Celestin kunne gå videre trods manglende opbakning i et valg, hvor han trods en massiv kampagne aldrig nåede at blive populær eller bare velkendt ude i landet. Alt for tydeligt er han bare en brugbar stråmand. Uden karisma, uden noget at tilbyde i den nødens stund, som Haiti befinder sig i. Umiddelbart hersker nu en tilstand af enorm skuffelse og desillusion. Så vandt løgnene altså igen, uhyggeligt forudsigeligt, over sandheden. Den mand der repræsenterede forandring og håb, Michel Martelly, og som klart var den mest populære kandidat, kom lige præcis ikke med.
Det er kun alt for logisk. Madame Manigat er en overskuelig størrelse. Hun lader sig ryste. Hun er også vant til det game, der drejer sig om at købe eller sælge indflydelse. Martelly var den ukontrollable faktor. Han har ikke været med i politik før, han er ikke korrumperet, han har succes som en af landets bedste konpa-sangere. Han kommer med sit åbne ansigt og vil gerne påtage sig rollen som antikorruptions-oprydder og genopbygger.
Unge holder vagt
Jeg sidder sammen med andre journalister på Oloffsons terrasse. Prøver at tage bestik af en uoverskuelig situation. »C'est le chaos total,« var der lige én, der sagde. Alle udfaldsveje er blokeret, der høres jævnligt enkelte skud, og der er hundredtusind mennesker på gaden.
Balladen udløstes, da valgrådet tirsdag aften offentliggjorde resultatet af stemmeoptælling og herved konfirmerede den omfattende og obskøne valgsvindel, der har fremkaldt en voldsom vrede både i hovedstaden og ude i provinserne. Et råb af vrede hørtes ude i mørket. Hotellets personale stod som lammede ved tv-skærmen med den direkte transmission fra valgcentret. Selv om man er vant til lidt af hvert, var det, som om man denne gang havde troet på, at demokratiet ikke ville blive kørt af sporet. Det, der mest chokerer, er den arrogance, man har negligeret befolkningen med.
USA's ambassade udsendte tirsdag ved midnatstid en erklæring om, at den ikke er enig med valgrådet. Den tvivler på rigtigheden af det offentliggjorte resultat. Det er en stærk erklæring. Meget opmuntrende for demonstranterne.
Lige nu er vi blokeret på Hotel Oloffson. Det gamle vandhul for forfattere, filmfolk og journalister. Det har jeg oplevet før, i andre haitianske kriser. Lige uden for porten er der en barrikade af brændende lastbildæk. Unge mænd holder vagt. De siger, at det koster 1.000 amerikanske dollar at få lov at komme ud i gaden. Til fods.
Jeg kigger ud gennem gitterporten. Gaden er spærret af store sten. Der er masser af sten at tage af. I hver eneste gade ligger bunker af sten fra de sammenstyrtede huse fra jordskælvet. Der er ikke ryddet op i Port-au-Prince. Der er slet ikke ryddet op. Halvanden million mennesker bor 'på gaden', dvs. i de mere eller mindre interimistiske teltlejre, der er rejst overalt hvor der er en åben plads, f.eks. - mest demonstrativt - på pladsen foran præsidentpaladset, som stadig ligner en stor hvid flødeskumskage, en kæmpe har sat sin fod i. Man kan ikke komme til lufthavnen eller ud i gaderne overhovedet. Man hører skud. Og helikoptere. FN-missionen som overvåger den store urolige by.
Trætte af snyd
Den haitianske befolkning er i besiddelse af en god del politisk common sense. Folk lægger mærke til alle tegn, man er på vagt, og først og fremmest er vreden stor. Folk er vrede over, at de bliver snydt igen og igen. De har endnu ikke set meget til den hjælp fra udlandet, som blev lovet - og bevilget. Forholdene er stort set uændrede siden jordskælvet, som dræbte mellem 250.000 og 300.000 i hovedstaden. Genopbygningen er ikke gået i gang. Folk er trætte af regeringen, fordi den ikke tager ansvar for noget som helst, og især af præsidenten, som er helt passiv. Man ved, at der som altid i Haiti stjæles fra udlandets projekter.
Man kan sige, at René Préval, den venligt smilende, afslappede præsident med glimt i øjnene, har tabt masken. Hans kynisme har afsløret sig. Han gør ingenting, uden det er godkendt af hans rige venner i mulateliten.
Samtidig er det afsløret i en Wikileaks-korrespondance, at han er rædselsslagen ved tanken om at komme til at lide samme skæbne som sin forgænger, Jean-Bertrand Aristide: at blive fordrevet i eksil. Derfor er det så vigtigt for ham at udpege sin efterfølger.
Lige præcis den skæbne har han måske bragt sig tættere på ved at snyde den fattige befolkning på en så arrogant måde.


