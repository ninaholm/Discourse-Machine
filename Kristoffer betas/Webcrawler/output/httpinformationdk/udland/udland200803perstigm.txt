Per Stig Møller: Uretfærdig sag og dom
Dødsdommen over Kambaksh skader Afghanistans forhold til EU og NATO, siger Danmarks udenrigsminister, der appellerer til den afghanske regering om at sikre fair appelsag


 "Danmark har været i direkte kontakt med den afghanske regering, og EU's repræsentanter i Kabul holder tæt kontakt i sagen for løbende at drøfte, hvordan man mest hensigtsmæssigt bidrager til sagens løsning."
Det siger udenrigsminister Per Stig Møller i et svar til SF's Holger K. Nielsen i sagen om den dødsdømte afghanske journalist Sayed Pervez Kambaksh.
Udenrigsministeren har ligesom bl.a. sin britiske og amerikanske kollega understreget over for den afghanske regering, at man er imod dødsdommen over den unge journalist.
"En eksekvering af dødsdommen vil ikke kunne undgå at skabe tvivl om den afghanske opbakning til menneskerettigheder og dermed også belaste forholdet til EU og NATO," påpeger Per Stig Møller og fastslår:
"Vi vil gøre alt, hvad vi kan for at forhindre, at en dødsdom eksekveres."
Forleden sagde fængselschefen i Mazar-e-Sharif, hvor Kambaksh er dømt og fortsat sidder fængslet, at dommen over den unge journalist er "meget forkert."
"Han er en ung mand, og han fortjener ikke at dø og fortjener ikke, hvad der er blevet gjort imod ham," sagde fængselschefen, general Taj Mohammed, til The Independent.
Per Stig Møller mener tilsvarende, at den lokale domstols behandling af sagen er foregået i strid med reglerne.
"Der er meget, der tyder på, at den dømte ikke har fået en retfærdig rettergang. Det har den dømte krav på i henhold til afghansk lovgivning." 
"Kambaksh' sag er prøvet ved Mazar-e-Sharifs primære domstol og er som sådan prøvet ved det formelle afghanske retssystem. Dog har sagen efter min vurdering været behæftet med fejl i en sådan grad, at den ikke opfylder hverken afghanske eller internationale krav til en fair retssag," siger Per Stig Møller. 
Han støtter derfor FN's anmodning til Afghanistan om en grundig gennemgang af sagen, når appelretten og dernæst evt. landets højesteret behandler den.
Frygt for repressalier
Statsanklageren i den involverede provins, Qazi Hafizullah Khaliqyar, afviser, at der er sket fejl ved lokaldomstolen.
"Vi har selvfølgelig ikke haft til hensigt at krænke nogle journalistiske rettigheder. Medieloven forbyder udtrykkeligt, at man fornærmer religiøse værdier og overbevisninger," siger anklageren til Radio Free Europe.
Kambaksh "er blevet bragt for en islamisk domstol, og han vil blive behandlet i henhold til sharia-lovgivning. Han er blevet spurgt, om han ønskede en advokat, men han afviste den mulighed og foretrak at forsvare sig selv," hævder provinsanklageren.
Afghanistans nationale statsanklager, Abdul Jabar Sabat, bekræftede dog i den forgangne uge, at Kambaksh' appelsag vil blive gennemført som en åben retssag og i hovedstaden Kabul for at sikre en fair behandling.
Den dømte journalists bror, Sayed Yaqub Ibrahimi, bekræfter oplysningerne.
"Men vi har problemer med at skaffe advokater. De er bange for, at de kan blive skydeskiver for fundamentalister, hvis de bliver involveret," siger Ibrahimi.
Fængselschefen i Mazar-e-Sharif siger, at også den unge journalist selv vil være i fare, hvis han ved appelretten frikendes og løslades.
"Vi har desværre fundamentalister i vort samfund. For dem er Pervez en kætter, en fjende, og de kan gøre forsøg på at volde ham skade," siger fængselschef Taj Mohammed.

