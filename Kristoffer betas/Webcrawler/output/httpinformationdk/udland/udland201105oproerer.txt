Oprørerne i Libyen får økonomisk støtte
Kontaktgruppen vedrørende Libyen mødtes i går for at oprette en fond, som skal støtte oprørerne. Samtidig vil NATO optrappe den militære indsatsen mod Gaddafis regime
En libysk oprører står jublende på en af hærens kampvogne, som er stukket i brand takket være den allierede koalitions militære angreb mod Gadaffis styrker. Her er det uden for byen  Ajdabiya.


 ROM – Kontaktgruppen vedrørende Libyen har besluttet at oprette en fond, som skal yde Libyens Nationale Overgangsråd i Benghazi økonomisk støtte. Repræsentanter for 22 lande, seks internationale organisationer (bl.a. EU og NATO) og seks observatører (bl.a. Verdensbanken og Den Afrikanske Union) mødtes i går i Rom:
»Vi har brug for hjælp til forsyning af medicin og til mad, til at opretholde et minimum af levestandard og til elektricitet og drift af sygehuse,« sagde oprørernes talsmand, Mahmoud Shammam.
Kontaktgruppen, som holdt sit første møde i London i marts, har ikke kompetence til at tage stilling til de militære aspekter af situationen i Libyen, men skulle bl.a. undersøge mulighederne for at yde oprørerne »finansiel støtte og andre former for hjælp«:
»Målet er at tvinge Gaddafis regime fra magten med en blanding af militære aktioner, som skal beskytte civilbefolkningen, og hjælp til oprørerne,« sagde Italiens udenrigsminister, Franco Frattini.
Foruden oprettelsen af en mekanisme, som kan bistå Overgangsrådet, diskuterede kontaktgruppen, hvordan man hurtigst muligt opnår en våbenhvile. Ifølge den britiske udenrigsminister, William Hague, er der ingen planer om at bevæbne oprørerne. Tværtimod understregede Hague, at NATO's operationer bør »optrappes yderligere, som det har været tilfældet i de seneste dage«.
Økonomisk krigsførelse
Overgangsrådet har bedt det internationale samfund om tre mila. dollar (15 mia. kr.) i støtte. Indtil videre er det kun de to arabiske lande Qatar og Kuwait, der har meldt sig på banen med midler til fonden. Qatar er klar med 400-500 millioner dollar (2,5 mia. kr.), mens Kuwait på mødet i Rom tilbød 180 millioner dollar (knap en mia. kr.). Qatar har endvidere tilbudt oprørerne i det østlige Libyen hjælp til at udvinde og sælge olie.
De vestlige lande satser derimod på at lade de rigdomme, som Gaddafi tidligere kontrollerede, falde i hænderne på oprørerne:
»Det er meget vigtigt at understrege, at Libyen faktisk er et rigt land med masser af olie. Derfor er det vigtigt at have fokus på at give adgang til, at de kan bruge nogle af deres egne penge,« siger den danske udenrigsminister Lene Espersen til Ritzau.
Udover at give oprørerne mulighed for at tjene penge på at sælge olie lægger USA op til at frigøre nogle af de over 30 mia. dollar (150 mia. kr.) i libyske statsmidler, som Gaddafi-regimet har fået indefrosset alene i USA:
»Vi går efter en lovgivning, der vil gøre USA i stand til at tappe af de midler, der ejes af Gaddafi og Libyens regering i USA, så vi kan gøre disse midler tilgængelige for at hjælpe Libyens befolkning,« siger USA's udenrigsminister, Hillary Clinton.
Flere lande, heriblandt Danmark, vurderer dog, at det vil kræve en ny beslutning i FN, før det er muligt at omdirigere indefrosne midler:
»Derfor har vi skabt en alternativ løsning, som kan træde i kraft meget hurtigt,« udtalte Frankrigs udenrigsminister, Alain Juppé, som forklarede, at midlerne til finansiering af overgangsregeringen i Benghazi kommer til at bestå af »gaver, lån og senere af optøning af aktiver i udlandet«.
»Denne krig har et økonomisk aspekt, som er meget lidt belyst, men måske helt afgørende. Den italienske regering tror på, at økonomisk krigsførelse kan gøre udslaget. Frankrig har satset hårdt på en militær løsning, mens Italien satser på at kvæle Gaddafi økonomisk,« siger Germano Dottori, docent i forsvarspolitik ved Luiss-universitet i Rom og tidligere udenrigspolitisk konsulent for det italienske parlament
Talerør for oprørerne
Italiens udenrigsminister Frattini ytrede ønske om, at »flere og flere alliancepartnere vil etablere bilaterale relationer med Libyens Nationale Overgangsråd«, og dermed anerkende oprørerne som legitim forhandlingspartner.
Ifølge de libyske oprørere er Danmark blandt de lande, som har etableret kontakt til Overgangsrådet, men det dementerer Udenrigsministeriet.
Franco Frattini udtalte endvidere forhåbninger om, at der inden længe kan afvikles lokalvalg i Libyen:
»Det italienske udenrigsministerium har accepteret at lade sig bruge som Overgangsrådets talerør. Derfor er forslaget om lokalvalg i Cirenaika-regionen slet ikke overraskende,« siger Germano Dottori til Information:
»Der kan selvfølgelig ikke afholdes valg, så længe der stadig er kampe i landet, og bagefter vil der heller ikke blive tale om valg som i Sverige. Det kommer til at minde meget mere om den måde, der afholdes valg i Afghanistan. Derfor handler det selvfølgelig mest om at give Overgangsrådet et demokratisk image, men den italienske udenrigsministers udmelding om lokalvalg skal nok mest opfattes som en forhåbning,« siger Germano Dottori, som mener, at internationale hensyn har tvunget den italienske regering til at gå ind i konflikten i nabolandet:
USA og Frankrigs ære
»Italien er blevet tvunget til at tage del i konflikten for at skabe modvægt til den franske interventionsiver. Da Italien krævede, at NATO blev involveret, troede man, at alliancen ligesom under interventionerne i Bosnien-Hercegovina og Kosovo ville være under amerikansk ledelse. Men da NATO blev involveret, valgte USA at trække sig. Det nye ved denne konflikt er, at den viser, at USA ikke længere betragter Middelhavsområdet og Europa som en del af sin primære interessesfære,« siger Germano Dottori og tilføjer:
»Gaddafi nærer mistanke om, at de attentater, der nær har kostet ham livet, er et produkt af oplysninger fra den italienske efterretningstjenestes kontakter i Tripoli. Disse kontakter var sandsynligvis grunden til, at USA har insisteret på italiensk deltagelse. For USA vil det ikke blot være pinligt, hvis NATO lider nederlag i konflikten, men også hvis Frankrig løber med hele æren for en sejr.«

