Mægling slået fejl



 Sydafrikas forsøg på at mægle i striden mellem Zimbabwes regering og landets største oppositionsparti er slået fejl. Det siger lederen af oppositionspartiet, Morgan Tsvangirai. Sydafrikas præsident, Thabo Mbeki, har forsøgt at mægle for at løse den politiske krise i Zimbabwe forud for valget i næste måned. Men ifølge Tsvangirai har Mbeki ikke været "hård" nok over for Zimbabwes mangeårige præsident, Robert Mugabe. Tsvangirai opfordrer derfor Mbeki til at opgive sin "bløde" linje over for Mugabe. Tsvangirai siger, at Zimbabwes politiske og økonomiske problemer risikerer at få store konsekvenser for nabolandet Sydafrika. 
ritzau/Reuters

