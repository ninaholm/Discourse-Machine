Egyptisk Avis lover dementi



 Efter at Udenrigsministeriet er gået ind i sagen om fordrejningen af Villy Søvndals (SF) udtalelser om muslimerne, har den egyptiske avis Al-Gomhuria over for den danske ambassade i Kairo lovet et dementi. Det oplyser udenrigsminister Per Stig Møller (K) til jp.dk i forbindelse med EU-topmødet i Bruxelles. Artiklen i den egyptiske avis om SF-formandens syn på muslimer indeholder en række faktuelle fejl. Bl.a. at Villy Søvndal vil forsøge at samle 100.000 mennesker til en demonstration mod "religiøse muslimske mørkemænd", og at muslimer ifølge Søvndal bør gå "ad helvede til." Samtidig omtales Villy Søvndal dels som leder af det "ekstreme danske folkeparti" og dels som leder af "det socialistiske folkeparti". 
ritzau

