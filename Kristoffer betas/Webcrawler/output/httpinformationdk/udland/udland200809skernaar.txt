Hvad sker der, når 'Den kære leder' er borte?
Rygterne om Nordkorea svirrer. Er Kim Jong Il syg eller allerede død? I Sydkorea forsøger eksperterne at skille rygter fra sandhed og finde ud af, hvad det betyder for Nordkorea og omverdenen


 SEOUL - "Det er ikke godt at ønske en anden person død, men for fredens og det nordkoreanske folks skyld vil jeg hilse Kim Jong Ils død velkommen," siger Kim Sang Hun, en sydkoreansk aktivist, der har hjulpet over 100 nordkoreanere med at flygte fra det, han beskriver som "et grusomt regime". 
"Situationen kan kun blive bedre, lige meget hvem der afløser ham," mener han.
Kim Sang Hun kan meget vel få sit ønske opfyldt i den nærmeste fremtid.
I hvert fald ifølge de rygter, som har svirret de seneste uger efter Kim Jong Ils fravær fra Pyong-yangs fejring af 60-årsdagen for Nordkoreas oprettelse den 9. september.
Var Den kære leder dødssyg? Eller allerede død?
Sydkoreas efterretningstjeneste siger, at den 66-årige leder både lider af kronisk hjertesygdom og er ved at komme sig efter en hjerneblødning. USA's efterretningstjeneste rapporterer, at han potentielt har haft et hjerteanfald. Kim Sang Hun fortæller, at nogle af hans kilder siger, at Kim Jong Il er blevet dræbt. En japansk ekspert har sågar påstået, at han allerede døde i 2003.
Nordkorea afviser de udenlandske spekulationer som "et vestligt konspirationsplot".
Manglen på troværdige informationer om den nordkoreanske leders helbred understreger, hvor lidt omverdenen i virkeligheden ved om landet, der er i besiddelse af atomvåben, ofte truer sine naboer og formentlig igen er på vej mod en sult-katastrofe.
Død fem-seks gange
"Vi taler om et samfund, som er exceptionelt lukket," siger Andrei Lankov, en Nordkorea-ekspert ved Sydkoreas Kookmin-universitet. "Rygterne er mange. Mindst hvert andet år hører vi rygter om, at han enten er alvorligt syg eller allerede er død. Tilsyneladende skulle han være død allerede fem-seks gange."
Men primært på grund af Kim Jong Ils fravær den 9. september tager Lankov denne gang rygterne mere alvorligt: 
"Det mest sandsynlige er, at der vitterligt er sket noget. Spørgsmålet er så, hvad det kommer til at betyde."
Én ting er sikker: Kim Jong Il vil ikke leve evigt.
Eksperterne i Sydkoreas hovedstad, Seoul, indrømmer, at det i vid udstrækning er det rene gætværk, hvad fremtiden for det lukkede land, der er fastlåst i koldkrigskonfrontationen med Sydkorea, bringer.
Frygt for kollaps
"Regimets overlevelse er i høj grad baseret på den personlighedskult, der er bygget op omkring Kim Jong Il, og hans død kan meget vel føre til ustabilitet og kollaps," siger Tim Peters, en amerikaner i Seoul, der sender nødforsyninger til Nordkorea og hjælper koreanere med at flygte fra regimet.
"Der er risiko for kaos og en magtkamp," tilslutter Andrei Lankov sig. "På den anden side er den nordkoreanske elite også klar over, at de er nødt til at stå sammen for at sikre deres overlevelse, og de kan ikke risikere at miste kontrollen over befolkningen."
Han og andre eksperter mener, at det formentlig vil ende med et kollektivt lederskab, sammensat af medlemmer af Kim Jong Ils familie, partiet og militæret - og med en af Kim Jong Ils sønner som kransekagefigur.
Selvom aktivisten Kim Sang Hun håber, ændringen vil føre til, at der bliver løsnet op for jerngrebet, frygter han for konsekvenserne, hvis det ikke bliver grebet rigtigt an:
"Min eneste bekymring er, at det nordkoreanske folks vrede mod styret vil føre til åbne demonstrationer. For i den situation vil det helt sikkert ende i et blodbad, da styret ikke er klar til at give slip."
Ingen opposition
På nuværende tidspunkt er der dog ingen tegn på, at der er en opposition i Nordkorea.
Som Andrei Lankov, der studerede i Pyongyang i midten af 1980'erne, siger det, så er nordkoreanernes fysiske lidelser så store, at det, som de beskæftiger sig mest med, er, hvor det næste måltid skal komme fra - og ikke, hvem der bliver deres næste leder.
"Der er ikke nogen nordkoreansk Solsjenitsyn. Hvis en nordkoreaner gør oprør, vil han lide en meget pinefuld død. Alle i Nordkorea ved, at det er selvmord at forsøge, så det gør de ikke," siger han.
Hvem der end måtte komme til magten efter Kim Jong Il, vil stå over for uoverskuelige problemer med at af-hjælpe sult og få Nordkorea ud af international isolation. Det vurderes, at Nordkoreas BNP i 2007 lød på 20 milliarder dollar, under tre procent af Sydkoreas. I begyndelsen af september advarede FN om, at Nordkorea har brug for en halv milliard dollar i nødhjælp for at undgå en sultkatastrofe.
International bekymring
Lee Geun, en professor i internationale relationer fra Seoul National University, mener, at omverdenen må optrappe indsatsen for at holde Nordkorea på benene.
"Et stærkt Nordkorea er bedre end en stat, der kollapser," siger han og peger på, at et ustabilt og atomvåbenbevæbnet Nordkorea kan vise sig at være en endnu større trussel mod nabolandene, end det er nu - specielt hvis der samtidig foregår en destabiliserende magtkamp i Pyongyang efter Kim Jong Ils død.
Charles K. Armstrong, en Korea-ekspert fra Columbia University, siger, at det, som Nordkoreas nabolande frygter, netop er et kollaps.
"Ud over at have atomvåben som en trussel kan Nordkorea også true omverdenen med sit eget kollaps," siger han. Han mener, at Kina er nervøs for en strøm af flygtninge fra Nordkorea og tab af økonomiske interesser i landet, og at Nordkoreas atomvåben ikke er sikret.
Den største vinder ved et lederskifte i Pyongyang kan dog ifølge Andrei Lankov gå hen og blive Beijing. 
"Amerikanerne er mest bekymrede for atomvåbnene, og de vil derfor formentlig ikke have noget imod, at Kim Jong Il afløses af et styre, som reelt kontrolleres af Kina. For Kina vil være i stand til at holde Nordkorea stabilt og er ligesom USA interesseret i, at Pyongyang skiller sig af med sine atomvåben," siger han.
Og også Sydkorea er klar til at give Beijing initiativet. Selvom Sydkoreas officielle mål er genforening med Nordkorea, er det ikke en økonomisk byrde, som Seoul ønsker pludselig at få påtvunget sig med et nordkoreansk kollaps.
"Der er en del i Sydkorea, som håber, at Kina griber ind og får Nordkorea til at efterligne sit økonomiske mirakel, så sydkoreanerne ikke længere skal være nervøse for et nordkoreansk sammenbrud," siger Lankov.
"I virkeligheden er Nordkorea et problembarn, som de fleste frygter, men ingen vil tage sig af."


