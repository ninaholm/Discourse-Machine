Forvent ikke redning fra øst
De vestlige politikeres søgen efter et økonomisk engangsfix fra Asien er nytteløs, for trods deres enorme vækst er Kina og Indien endnu for små til at gøre en forskel. Eneste vej frem er en globalt koordineret, keynesiansk ekspansion


 At den globale økonomiske situation tegner uhyre dyster, lader sig ikke bestride. De største økonomiske enheder, USA og EU, vånder sig under selvforskyldte, men tilsyneladende uløselige problemer, imens de fortsætter slingrekursen mod dybere stagnation eller sågar global depression.
Resten af verden ser til i vantro, mens de europæiske ledere flytter rundt på den forlistruede skudes dæksstole. Øjensynligt er de ude af stand til at tage sig sammen til at gennemføre de nødvendige (og unægtelig også meget omfattende) ændringer, selv om det for længst turde stå tindrende klart, at inden for de nuværende rammer er ingen løsning mulig. Euro-valuta- unionen er ikke længere levedygtig, medmindre den udbygges til en finanspolitisk union og et ægte indre marked, hvor finanspolitiske overførsler finder sted i substantielt omfang, og hvor varer og arbejdskraft vitterligt bevæger sig frit på tværs af zonens grænser.
Men ingen har politisk appetit på dette uomgængelige skridt. Strategien går i stedet ud på at tapetsere revnerne over i et håb om, at problemet i sidste ende løser sig selv eller forsvinder helt, selv om de spareplaner, som nu skal gennemtvinges, givet vil medføre faldende produktion i underskudslandene og neddroslet aktivitet i overskudslandene med en stadig større finansiel usikkerhed som samlet effekt.
Forpassede chancen
Samtidig i USA fremturer bizarre politiske konstellationer i mellemtiden i bestræbelser på at forhindre en reel genopretning. Obama-regeringen forpassede i de første to år sine chancer ved ikke at gennemføre en finanspolitisk pakke, der kunne have skabt flere arbejdspladser og en positiv multiplikatoreffekt på bæredygtig vis. Men nu da den omsider ser ud til at have indset nødvendigheden af kraftigere finanspolitiske foranstaltninger, bliver dens handlefrihed hæmmet af uforsonlige republikanske folkevalgte, der under indflydelse af elementer fra Tea Party-bevægelsen kræver 'mindre stat for enhver pris'. De grønne skud på et spirende økonomisk opsving risikerer derfor at blive trampet ned, før de kan få reel positiv virkning på beskæftigelsen.
Derfor retter manges blikke sig længselsfuldt mod øst i et håb om, at Kina og resten af Asiens vækstlande vil træde ind på scenen for at redde verdensøkonomien. Håbet udtrykkes på mange måder ud fra den overbevisning, at da den globale økonomi nu er 'multipolær', må en nedgang i Europa og USA kunne mere end opvejes af fortsat ekspansion i Kina, Indien, Brasilien og lignende nye vækstmarkeder. I sær- deleshed forventes det, at Kina, som er verdens største eksportør, vil kunne løfte udfordringen og skabe en alternativ vækstmotor for hele verden.
Men dette er stadig altovervejende ønsketænkning, for uanset hvor meget verdens økonomiske magtbalance måtte have forskudt sig, har den endnu ikke forskudt sig nok til at åbne for en sådan mulighed. At være en motor for vækst forudsætter, at man kan generere en importefterspørgsel, som resten af verden kan opfylde. I dag tegner USA sig for omkring 13 procent af verdens samlede import og Den Europæiske Union for omkring 17 procent. Kina, derimod, står for blot 9 procent af den globale importefterspørgsel, og et godt stykke over halvdelen af denne udgøres af de råvarer og halvfabrikata, der skal forarbejdes til eksportprodukter.
Antag, at den samlede import fra EU og USA tilsammen faldt med cirka 5 procent over det kommende år (en stadig mere sandsynlig mulighed). Så ville den kinesiske import skulle stige med næsten 15 procent for blot at opveje denne tilbagegang. Tager vi i betragtning, at Kinas eksport også påvirkes af førnævnte nedgang (i og med at USA og EU tilsammen aftager 40 procent af den kinesiske eksport), vil den efterspurgte forøgelse af anden kinesisk import skulle ligge i størrelsesordenen 20-25 procent. Og dette vil vel at mærke kun sikre en verdenshandel, der forbliver på samme niveau som nu — ikke udløse en mervækst.
Sandhedens time
I det fortsatte drama tiltænkes Kina også en rolle som den finansielle frelser, der træder til for at opkøbe statsobligationer fra perifere europæiske lande som Grækenland, Spanien og Italien og derved reducere deres finansielle eksponering, så bankerotter modvirkes. Men faktisk har de statsejede kinesiske 'suveræne fonde' allerede opkøbt en vis mængde af sådanne obligationer. Antag nu, at Kina skulle udfolde mere ægte ildkraft ved at investere store dele af sine reserver på at opkøbe disse obligationer. Dette ville nok skabe en midlertidig lindring på markederne, men i sidste ende udskyder det blot sandhedens time. Husk på, at Kina også købte aktier i flere nødlidende amerikanske banker i 2008 uden mærkbar effekt. Kinesiske investeringer i europæiske obligationer er simpelthen endnu et halmstrå at klynge sig til for politikere, der er uvillige til at se virkeligheden i øjnene og gennemføre de reelle og nødvendige strategiske forandringer.
Urealistisk forventning
Under alle omstændigheder bygger forventningerne til, at Kina skal redde verden, på en urealistisk vurdering af den kinesiske økonomis status. Den globale afmatning gør det stadig klarere, at den investerings- og eksportdrevne model, som genererede Kinas vækst gennem tre årtier, allerede er forældet. I kølvandet på den globale krise har de kinesiske myndigheder da også forsøgt at supplere modellen ved finanspolitiske stimuli baseret på investeringer i infrastrukturen og monetære stimuli baseret på en lettere kreditadgang, især inden for boligsektoren.
Den deraf følgende boligboble er nu på nippet til at briste, og med den massive udvidelse af skyggebanksektoren er det kinesiske finansielle system blevet mere skrøbeligt og mere vanskeligt at kontrollere for staten end på noget andet tidspunkt i det seneste halve århundrede. En nedgang i eksporten kan i denne sammenhæng få alle mulige bivirkninger for Kinas økonomi, uanset hvor stærk den måtte tage sig ud lige nu.
Løsningerne må komme igennem en globalt koordineret keynesiansk ekspansionspolitik — ikke fra eksterne stimuli. Forvent ikke, at gaver kommer dumpende fra øst.
 
Jayati Ghosh er professor i økonomi ved Jawaharlal Nehru Universitetet i New Delhi
© The Guardian og Information Oversat af Niels Ivar Larsen

