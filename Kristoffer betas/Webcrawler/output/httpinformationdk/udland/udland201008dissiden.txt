Dissidentcentralen i Brønshøj
Kinesiske eksildissidenter kæmper med frustrationen over at have mistet indflydelse på udviklingen i deres hjemland og over det, de opfatter som Vestens voksende ligegyldighed over for menneskerettighedssituationen i Kina. I den københavnske forstad Brønshøj findes en af eksilmiljøets få succeshistorier
Xu Wenli blev i 1981 fængslet
 i 12 år for sine krav om demokratisering og røg bag tremmer igen i 1998 for sin rolle i etableringen af Kinas Demokratiske Parti. Nu mødes han med andre eksil-dissidenter i Brønshøj.


 Xu Wenlis støtter kaldte ham for 'dissidenternes gudfar'. Udenlandske medier beskrev ham som 'en af Kinas mest prominente systemkritikere'. Og blandt hans fangevogtere i et kinesisk fængsel gik han under navnet 'specialfange nummer 1'.
Nu sidder han på en brun sofa i et anonymt boligkvarter i Brønshøj og forsøger at definere sig selv på ny.
»Det er en anden kamp nu,« siger den 67-årige.
»Nu er det svært blot at få folk til at lytte til mit budskab.«
Xu Wenli, som har tilbragt i alt 16 år i fængsel for sin politiske kamp, inden han blev sendt i eksil i USA, er begyndt at mærke den følelse, han tilbage i Kina frygtede mere end at sidde i isolation i fængslet: Følelsen af ikke at spille en nyttig rolle.
»I udlandet har jeg fået friheden til at sige, hvad jeg vil, men samtidig har jeg mistet mit lands jord under mine fødder, og dermed er min stemme blevet reduceret til et lille ekko,« siger Xu.
I disse dage rejser han rundt i Europa og taler om behovet for demokrati i Kina, men der er stort set ingen tilhørere. Kun en lille dedikeret skare af ligesindede lægger mærke til ham. Og hjemme i Kina er der ikke meget taknemmelighed at spore i den kinesiske befolkning for Xu Wenli og andre eksilkineseres indsats.
Et ofte hørt argument blandt de veluddannede i kinesiske storbyer er, at dissidenterne, specielt dem i eksil, er blevet irrelevante i det moderne Kina. De peger på alt det, Kina har opnået økonomisk inden for de seneste årtier, og den øgede personlige frihed. Hvorfor er der så brug for, at Xu Wenli, en aldrende aktivist fra en svunden tid, går rundt og kritiserer manglen på demokrati i Kina?
»Fordi det langt fra er alle, der nyder godt af Kinas velstand, og utrolig mange kinesere lider under det magtmisbrug og korruption, der er et produkt af det autoritære styre,« lyder Xu Wenlis svar.
»Kommunistpartiet har haft succes med at få eliten og middelklassen i byerne til at acceptere argumentet om, at Kina ikke er klar til demokratisering, og at Kina har brug for et autoritært styre for at undgå ustabilitet og for at sikre velstand. Men kun demokrati kan løse Kinas råddenskab, det budskab skal ud.«
Succes i Brønshøj
Xu Wenli blev i 1981 fængslet i 12 år for sine krav om demokratisering og røg bag tremmer igen i 1998 for sin rolle i etableringen af Kinas Demokratiske Parti, det første oppositionsparti til kommunistpartiet, som hurtigt blev knust af myndighederne.
I 2002 blev han løsladt og smidt ud af landet. Siden har han boet i USA og er blevet del af den kinesiske diaspora, der som oftest er mere kendt for voldsomme interne stridigheder, gensidige beskyldninger og skænderier om, hvem der er den mest troværdige stemme, end for at gøre fælles front mod styret i Beijing.
Det er frustrationen over den situation, der har ført Xu Wenli til sofaen i Brønshøj. Han er kommet hertil for at bese det, han beskriver som en af eksilkinesernes få positive og effektive indsatser.
Utilfredse kineseres informationskamp mod regeringen i Beijing styres fra den københavnske forstad, hvor et af Kinas mest respekterede menneskerettighedsnetværk holder til.
Ejeren af lejligheden er 66-årige Zhang Guoting, selv en politisk flygtning, som ved hjælp af et virvar af computere administrerer den kinesisksprogede hjemmeside www.64Tianwang.com - et forum for kinesiske menneskerettighedsaktivister og samtidig en nyhedsportal, der udbreder kinesernes egne beretninger om systemets overgreb.
»Vi spreder den information, som regeringen i Beijing forsøger at undertrykke,« forklarer Zhang, der har tilbragt 22 år af sit liv i et kinesisk fængsel og de sidste 18 år i Danmark.
»Kommunistpartiet har kunnet holde sig ved magten ved hjælp af sit informationsmonopol. Vi sørger for, at befolkningen kan blive oplyst om samfundets reelle tilstand og ikke blot få den sminkede version, som de officielle censurerede medier tilbyder.«
Zhang Guoting modtager løbende Skype-opkald, e-mails og dokumenter fra Kina med beretninger om protester mod bl.a. magtmisbrug, forurening og undertrykkelse. Med få klik på computeren sender Zhang informationerne retur til det kinesiske publikum på internettet.
»Internettet er en gave til kinesiske aktivister,« siger Zhang.
»Jeg kan sidde beskyttet i Danmark, men har stadig forbindelse til Kina.«
Arbejdet med hjemmesiden var en opgave, han tog på sig, da hans ven og hjemmesidens grundlægger, Huang Qi, i 2008 blev arresteret og senere dømt til tre år i fængsel for »illegalt at besidde statshemmeligheder«.
Ingen kontakt
Samtidig fungerer Zhang Guotings lejlighed som base for repræsentanter fra den internationale kinesiske diaspora, når de lægger vejen forbi Danmark.
»Vi kalder det for den nordeuropæiske kommandocentral,« spøger Xu Wenli.
Både Zhang Guoting og Xu Wenli er opmærksomme på, at de som eksilkinesere kan spille en rolle ved at påvirke deres nye landes regeringer til at lægge pres på Beijing for at forbedre Kinas ringe menneskerettighedssituation. Men deres kontakt med vestlige politikere og medier er næsten ikke-eksisterende. Selv peger de på deres manglende sprogkundskaber som en årsag - begge kan kun udtrykke sig på kinesisk.
Resultatet er, at der er meget lidt opmærksomhed omkring deres virke. Da Zhang Guoting tilbage i juni var med til at arrangere en protest uden for den kinesiske ambassade i Hellerup for at mindes årsdagen for massakren på Den Himmelske Freds Plads, var det derfor kun to håndfulde eksilkinesere, der troppede op, og de opnåede kun at råbe spagt ud i den tomme luft, siger Zhang.
Xu Wenli er klar til at udøve selvkritik for at forklare den manglende opmærksomhed, men han angriber samtidig også udenlandske regeringer.
»Vestlige politikere virker stadig mere ligeglade med menneskerettighedssituationen,« siger han. »Det er blevet sværere at få dem i tale. Specielt efter den globale finanskrise, hvor Vesten er blevet bange for at fornærme styret i Kina, der pludselig er blevet en økonomisk stormagt, som Vesten er stærkt afhængig af.«
Xu Wenlis egen løsladelse fra fængslet i Kina var resultatet af pres fra daværende amerikanske præsident George W. Bushs administration. Den slags pres er nu forduftet, mener Xu.
»Jeg kan godt forstå, at vestlige regeringer vil beskytte egne økonomiske interesser, men de må også forstå, at de giver køb på de værdier, de står for: Frihed og demokrati. Og de må forstå, at Kina kun kan blive et stabilt, stærkt, velstående og ikke mindst venligtsindet nation over for Vesten, hvis landet demokratiseres,« siger Xu Wenli, der håber på, at der stadig er nogen, der vil lytte til ham.

