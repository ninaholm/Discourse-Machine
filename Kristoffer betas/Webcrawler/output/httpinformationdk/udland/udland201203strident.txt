Striden om Tysklands symbolske inkarnation
Egentlig skulle han være samlende kraft og hævet over hverdagens smuds, men søndagens valg af Joachim Gauck til Tysklands næste præsident er kulminationen på et mudret forløb med politiske rævekager og partitaktiske hensyn
En salgsplakat for en ny biografi om Tysklands nye præsident Joachim Gauck på Leipzis bogmesse.


 Når Joachim Gauck i morgen søndag bliver valgt til tysk præsident, vil samtlige af Forbundsdagens partier – med undtagelse af venstrefløjspartiet Die Linke – præsentere den 72-årige teolog og tidligere østtyske borgerrettighedsforkæmper som deres favoritkandidat.
Reelt set er der imidlertid snarere tale om en kandidat, der kan ende som et nederlag for alle involverede partier.
»Egentlig er der opstillet en kandidat, der har store fælles berøringspunkter med det konservative CDU, men er blevet nomineret af oppositionen, De Grønne og Socialdemokraterne, og siden understøttet af det liberale FDP. I virkeligheden repræsenterer han en række konservative programpunkter. Det har man ikke set tidligere i Forbundsrepublikkens historie.«
Sådan lyder vurderingen fra Albrecht von Lucke, redaktør på Blätter für Deutsche und Internationale Politik, der ser valget af Tysklands nye statsoverhoved som kulminationen på et absurd og historisk set enestående forløb, hvor en kandidat er blevet opstillet, som på trods af sin folkelige opbakning reelt set er et nederlag for samtlige partier bag hans nominering. Som en politisk rævekage er SPD og De Grønne gået sammen om at pege på Gauck, hvis fortid som østtysk borgerrettighedsforkæmper og stasijæger gjorde ham attraktiv blandt mange borgerlige.
»Der er tale om en kandidat, der blev præsenteret for at splitte den borgerlige lejr CDU og FDP og drive en kile ind. De Grønnes partileder, Jürgen Trittin, foreslog ham til socialdemokraten Sigmar Gabriel, der var begejstret. De vidste, at Merkel ville ikke indlade sig på oppositionens kandidat, fordi hun anså det for et nederlag.«
Skulle pege på Gauck
Derfor blev Gauck første gang nomineret til præsident af de tyske socialdemokrater og De Grønne i juni 2010. Som siddende præsident havde Horst Köhler kort forinden overrumplet det politiske Tyskland og især kansler Angela Merkel, da han bebudede sin afgang efter en i tyske sammenhænge særdeles kontroversiel bemærkning om den naturlige kontinuitet mellem tyske handelsinteresser og forbundshærens indsats i udlandet. På trods af Gaucks overvældende folkelige popularitet fik Merkel, der foretrækker pålidelige og grå politikere, med stor møje installeret sin partifælle Christian Wulff i præsidentboligen Schloss Bellevue. Den 17. februar i år måtte en detroniseret Wulff imidlertid træde tilbage efter afsløringen af et antal vennetjenester, som han har både modtaget og givet i sin tid som ministerpræsident i delstaten Niedersachsen.
»Da oppositionen første gang nominerede Gauck, anede ingen, at Wulff måtte træde tilbage så hurtigt. Siden er Gauck blevet så populær i befolkningen, at selv De Grønne og SPD ikke kan pege på en anden kandidat. Men faktisk falder han slet ikke ubetinget i SDP’s smag, fordi Gauck er forholdsvis fjern fra socialdemokratiske positioner. Den socialdemokratiske formand, Sigmar Gabriel, var næsten tvunget til at pege på ham», siger Albrecht von Lucke.
Kun partiet Die Linke, der som vanligt placerer sig i opposition til det resterende tyske partilandskab, har ikke følt sig tvunget til at pege på Gauck, hvis bramfri holdninger til DDR-fortiden ikke altid falder i venstrefløjspartiets smag. Derfor peger Die Linke på en alternativ kandidat, den tidligere nazijæger Beate Klarsfeld, der er bedst kendt for sin rolle i udleveringen af den nazistiske krigsforbryder Klaus Barbie til retsforfølgelse. Den 73-årige Klarsfeld, der har bopæl i Paris, har accepteret kandidaturet velvidende, at hun så godt som ingen chancer har for at blive valgt.
Kan blive en Weizsäcker
Selv om det tyske præsidentembede ofte omtales som en hovedsagelig symbolsk position med meget begrænsede magtbeføjelser, er selve valget af den tyske præsident således endt med at blive en højst partipolitisk affære.
Af samme årsag kan valget af Gauck også ende med at få enorm indflydelse, hvis de langvarige gnidninger mellem Angela Merkel og det hensygnende FDP, der er plaget af både ledelseskriser og vælgerflugt, får lov at udvikle sig til en reel regeringskrise.
»Præsidenten er Tysklands symbolske inkarnation, én samlende kraft. Det ironiske er imidlertid, at i den aktuelle politiske situation, hvor den tyske regeringskoalition befinder sig i opløsning og praktisk talt ikke eksisterer, kan en præsident, der udløser debat med ordets kraft, være meget betydningsfuld. En præsident med ordet i sin magt kan bevirke mange ting« siger Albrecht von Lucke om Gauck, der er kendt som en stor taler.
Når Gauck i morgen blevet Tysklands nye præsident har han derfor gode chancer for at blive en af Tysklands mest toneangivende præsidenter gennem tiden, vurderer Albrecht von Lucke med en henvisning til hans allermest berømte forgænger.
»Han kan i en vis henseende blive en Weizsäcker.«

