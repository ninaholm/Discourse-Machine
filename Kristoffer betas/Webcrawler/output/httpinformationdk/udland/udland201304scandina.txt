Scandinavian Star-overlever: Behov for uafhængig kommission
Myndighederne magter ikke selv at undersøge Scandinavian Star på ny. Der må nedsættes en uafhængig nordisk kommission, mener Mike Axdal, der selv overlevede færgebranden og siden har afdækket en række af de forhold, som nu bekræftes af norsk ekspertgruppe


 I 23 år har den tidligere skibsmaler Mike Axdal kæmpet for at få sandheden frem om, hvad der i virkeligheden skete natten til den 7. april 1990, hvor Scandinavian Star brændte, og 159 passagerer omkom. Forgæves har han forsøgt at få myndighederne i Danmark, Sverige og Norge til at genoptage efterforskningen af sagen. Nu bekræfter en rapport fra norske og svenske eksperter flere af de forhold, som Mike Axdal gennem årene har påpeget, og det bør føre til en uafhængig kommissionsundersøgelse af sagen, mener han.»Sagen er alt for farvet af, at det er de samme myndigheder, der har arbejdet med den siden 1990,« mener Mike Axdal.»Jeg forestiller mig, at f.eks. en dommer fra hvert af de nordiske lande udpeger et antal medlemmer af kommissionen, der skal være 100 procent uafhængig.« Selv var Mike Axdal, hans bror og hans far ansat som skibsmalere på Scandinavian Star og med om borde, da færgen brændte. Mike Axdal havde en uddannelse som røgdykker bag sig og overlevede som den eneste af de tre branden ved at kravle langs gulvet i retning mod vinden. Siden har han viet store dele af sit liv til at undersøge sagen og har blandt andet skrevet bogen Mordbrand med statsstøtte fra 2006. Her fremlægger han dokumentation, der tyder på, at branden blev påsat af ansatte på skibet, og at der var tale om storstilet forsikringssvindel. De samme konklusioner, som den svensk-norske ekspertgruppe nu er kommet frem til.– Hvorfor er det ikke nok, hvis den norske og danske anklagemyndighed ser på sagen igen?»Fordi de har truffet en række afgørelser, som jeg vil kalde for kopiafgørelser,« svarer Mixe Axdal.»Hvis politiet har truffet en beslutning om, at de ikke vil røre sagen, så kan man påklage den til stats- og rigsadvokaten. De laver så en afgørelse, der næsten fra ord til andet er en kopi af politiets afslag. Så kan man gå videre og klage over det til Justitsministeriet, der så beder rigsadvokaten om at udfærdige et forslag til ministeriets afslag. Sådan har det indtil videre kørt rundt og rundt i Scandinavian Star-sagen.«Adgang til alt materialeDen norske rigsadvokat har netop udtalt, at han vil gå i dialog med den svensk-norske ekspertgruppe. Men det giver Mike Axdal ikke meget for:»Jeg tror ikke, det kommer til at give mere. Om to-tre år vil den norske rigsadvokat så komme med akkurat den samme konklusion, som han to gange tidligere er kommet med. Han kan simpelthen ikke komme til en anden konklusion, så længe han baserer sig på forkerte oplysninger fra dansk politi om, hvem der var den ansvarlige ejer og reder for Scandinavian Star.« Det er én af de vigtigste pointer i Mike Axdals bog, at skibsrederen Henrik Johansen, som af dansk politi blev udlagt som den ansvarlige ejer og reder, slet ikke var det. En pointe, der siden blev bakket op i Information af en tidligere dommer ved Oslo Tingsret, Johan Berg. I en erstatningssag mellem Mike Axdal og det norske forsikringsselskab Skuld konkluderede han i 2005, at det kunne »se ud som om, der er grundlag for at hævde, at skibets reelle ejerforhold ikke er lagt til grund for myndighedernes behandling af sagen og i de straffesager, som fulgte.« Efterfølgende gjorde Johan Berg Rigsadvokaten i Danmark opmærksom på, at efterforskningen af sagen formentlig var sket på et fejlagtigt grundlag. Men det fik ikke rigsadvokaten til at genoptage efterforskningen.Mike Axdal vurderer, at myndighedernes grundlæggende fejl tilbage i 1990 var at opdele undersøgelserne mellem Danmark, Sverige og Norge. Danmark skulle tage sig af ejer- og rederforholdene for det udbrændte skib, Norge skulle efterforske brandårsagen, mens Sverige skulle bidrage til at finde brandårsagen og en gerningsmand. Det medførte ifølge Mike Axdal, at hvert land sad med hver sit isolerede hjørne af sagen, som aldrig for alvor blev set som et samlet billede.»En fællesnordisk og uafhængig kommission kan få adgang til alt materiale fra alle tre lande og vil desuden ikke være bundet af fortidens fejl,« siger Mike Axdal og tilføjer, at han »med glæde« vil aflevere sit eget materiale om branden i de næsten 100 ringbind, som han har samlet sammen gennem årene. Mike Axdal er tilfreds med, at den svensk-norske ekspertgruppe er nået til den samme konklusion som han selv: At det umuligt kunne være en dansk lastbilchauffør med pyromantilbøjeligheder, der havde påsat branden, sådan som myndighederne hidtil har antaget. På linje med Mike Axdal peger ekspertgruppen på, at der var seks påsatte brande på færgen, hvoraf de fire først blev antændt, efter at den danske chauffør var død af røgforgiftning.– Hvad nyt er der fra den norske ekspertgruppe?»De er på flere områder kommet længere, end jeg har været. De har f.eks. været i politiets arkiver i Rigsarkivet i Oslo og kunnet læse, hvad en række almindelige passagerer, som jeg ikke har talt med, har oplyst.«Som eksempel peger Mike Axdal på et vidneudsagn fra en passager, der så to besætningsmedlemmer knuse ruder ind til skibets bar, så branden lettere kunne brede sig. 
