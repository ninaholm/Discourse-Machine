Hinduer fører hellig krig mod Indiens kristne
Over 23.000 kristne er fordrevet, mindst 35 myrdet, og 140 kirker er ødelagt i den indiske delstat Orissa. En væsentlig årsag til striden er, at lavkaste-hinduer konverterer til kristendommen for at bryde fri af kastesystemet
Over 23.000 kristne er blevet fordrevet fra deres hjem, efter at tusindvis af hinduer, bevæbnede med sværd, stokke og primitive geværer, ville hævne drabet på en af deres ledere. De fordrevne tilbragte dagevis på flugt i skovene, før de blev indlogeret i flygtningelejre.


 PHULBANI - Da hun tænker tilbage på sine grufulde oplevelser, gør hun intet forsøg på at standse de tårer, der strømmer ned ad hendes ansigt. Mens hun knuger sin datter til sig, fortæller hun, hvordan en gruppe hinduer under hadefulde tilråb halede hendes mand - en kristen præst - ud af hans seng, tævede ham ihjel med sten og jernstænger og derefter kastede ham i en flod. Hun fandt hans lig, da det to dage senere skyllede op på bredden. Da hun henvendte sig til politiet, gav de hende besked på at forsvinde fra området.      
Panda og tusindvis af andre som hun er ofre for det værste udbrud af vold mellem hinduer og kristne, Indien har oplevet i årtier. For et land, der gerne bryster sig af gensidig religiøs tolerance imellem sine befolkningsgrupper, er den gærende uro, der nu er brudt ud i Kandhamal-distriktet i staten Orissa - hvorunder en nonne er blevet voldtaget, snesevis af kirker nedbrændt, mindst 35 mennesker dræbt og tusinder fordrevet fra deres landsbyer - både en sen realitetserkendelse og en årsag til stigende forlegenhed. 
Premierminister Manmohan Singh betegnede da også pogromerne som en "national skændsel". 
Arnestedet
Panda er indkvarteret i en elendig flygtningelejr i delstatens hovedby, Bhubanewshar. Den 38-årige kvinde aner ikke, hvad der nu skal blive af hende og hendes datter Mona Lisa. 
"Jeg ønsker ikke at vende tilbage. De har ødelagt mit hjem," hulker hun. 
Rejsen til voldens arnested går ad ujævne veje øst for Bhubanewshar til provinsbyen Phulbani. Det var her, i slutningen af august, at tusindvis af hinduer, bevæbnede med sværd, stokke og primitive geværer, tog sagen i egen hånd efter mordet på en ældre religiøs leder, swami Laxmanananda Saraswati. 
Swamien, som var et højtstående medlem af den højrehinduistiske organisation, der kendes som Vishswa Hindu Parishad (VHP), havde engageret sig i at modarbejde, at lavkastehinduer konverterede til kristendommen. 
Hans tilhængere påstod, at han blev myrdet af lokale kristne, selv om politiet fastholder, at der ikke er tegn på noget sådant. Lørdag i denne uge tog den maoistiske oprørsbevægelse People's Liberation Guerilla Army (PLGA) da også ansvar for mordet (på swami Laxmanananda).
"Efter volden i Kandhamal i 2007 truede vi med at dræbe ham, hvis han ikke afholdt sig fra at terrorisere de kasteløse kristne," sagde en talsmand for PLGA og fortalte, at gruppen havde efterladt et brev på gerningsstedet hvori de tog ansvar for likvideringen. 
"Men delstatsregeringen skjulte brevet, så hinduerne kunne fortsætte deres angreb på minoritetsgruppen," lød PLGA's beskyldning. 
Og uagtet hvem der måtte have begået drabet, tog vrede hindugrupper en frygtelig hævn over adskillige af de kristne familier, med hvem de havde levet fredeligt i årtier. Ud over drabene blev 140 kirker og kapeller ødelagt, og over 23.000 mennesker blev tvunget på flugt. 
Safranflag
I flere episoder udartede volden sig til overvældende grusomhed. Rabindranath Pradhan, der nu er en flygtning, måtte således se hjælpeløst til, da en menneskemængde på 300 overøste hans handicappede bror med benzin og stak ild til ham. 
"Han råbte: 'Hjælp mig, hjælp', men jeg kunne intet gøre - de var alt for mange," siger Pradhan. 
De lokale indbyggere ser sig nu nødsaget til at flage med safranfarvede flag ud for deres boliger for at tilkendegive deres identitet som hinduer og derved afværge angreb. I landsbyen Pabinga ligger en katolsk kirke i ruiner. Dens kors blev revet af taget, og det indre af bygningen er fuldstændig raseret. Kristne ledere fortæller, at de familier, som blev tvunget til at flygte, fik besked på, at de først kunne vende tilbage, hvis de atter omvendte sig til hinduismen.     
Konvertitterne 
Raphael Cheenath, ærkebiskop i Cuttack og Bhupaneshwar, mener, at volden har rod i den vrede, som højkaste-hinduer nærer over for det stigende antal dalitter, de såkaldt kasteløse, der konverterer til kristendommen. Tidligere, siger han, førte lavkastehinduerne en slavetilværelse. Den har de nu frigjort sig fra. De er bedre uddannet og dermed repræsenterer de en udfordring. 
"Det ophidser højkasterne," siger ærkebiskoppen.     
Men selv om konverteringerne er blevet et stridsspørgsmål, dækker konflikten over mere end religiøse uoverensstemmelser. Mange aktivister er af den opfattelse, at kampen er en økonomisk tvist mellem to af Indiens fattigste grupper, som yderligere kompliceres af kastesystemet og forskellig etnicitet. I årtier har der været konflikter om jord og ressourcer mellem de to grupper, der udgør bunden af Indiens komplekse sociale system - de oprindelige folk i regionen, der officielt betegnes som scheduled tribes (ST), anerkendte stammer, og de ikke-indfødte fattige, der betegnes som scheduled castes (SC), anerkendte kaster. 
Hvor ST-befolkningen er hinduer, er et stigende antal SC'er konverteret til kristendommen for at undslippe kastesystemet, realisere en forhåbning om økonomisk fremgang, eller fordi de er blevet omvendt af de missionærer, som er aktive i regionen. Mange politikere beskylder de højreorienterede hinduistiske grupper for at forværre spændingen af politiske grunde. 
Jordstrid
Overraskende nok i betragtning af, hvor mange kirker der er blevet ødelagt, hævder ST-befolkningen i Kandhamal, at deres strid med SC-grupperne ikke er en religiøs konflikt. Også de siger, at slaget står om jord og ressourcer. 
Lambahdhar Kanhari, en lokal stammeleder, siger, at han har fået dødstrusler fra kristne. Ved hans hjem lidt uden for Phulbani, står en vagt med en pumpgun. Kanhari benægter ikke, at stammefolk stod bag de seneste angreb, men han insisterer på, at selv om volden blev udløst af drabet på Swami Saraswati, så går voldens rødder årtier tilbage. 
"Disse SC'er er kommet til vores område udefra. De er kriminelle af natur. De har taget vores jord, vores afgrøder, alting," siger han. 
"Da vor swami blev dræbt af kristne, forfulgte nogle af hans tilhængere morderne, og derefter deltog nogle af vore folk i kampene." 
Frygten
Myndighederne oplyser, at 11 hjælpelejre er blevet oprettet for at huse de mere end 23.000 fordrevne. Indiens regering har indsat hundredvis af politifolk og paramilitære styrker i Kandhamal for at dæmpe spændingerne. I Phulbani er der nu udgangsforbud mellem kl. 18 og kl. 9. 
En aften, kort efter at spærretiden er trådt i kraft, er Asis Mishra ved at låse porten foran sit hjem. Som en af de få tilbageværende kristne i Phulbani, har Mishra god grund til at træffe særlige sikkerhedsforanstaltninger. Da volden var på sit højdepunkt, flygtede hans familie og slog sig ned i et gæstehus, hvor hindufamilier hjalp dem med mad og penge. Mishra forklarer, at han ikke er konvertit, men at hans familie har været kristen i fem generationer. Han siger, at han håber på, at den omstændighed, at han er en velkendt skikkelse i lokalsamfundet, vil kunne beskytte ham. 
Han banker på sit bryst og siger: 
"Vi har været her længe, men der er stadig nogle af os, der er bange. Frygten sidder altid lige her." 

© The Independent og InformationOversat af Niels Ivar Larsen

