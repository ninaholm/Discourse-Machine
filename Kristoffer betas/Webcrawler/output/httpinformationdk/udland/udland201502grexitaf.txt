’Grexit’ afværget i ellevte time
Bitre uenigheder mellem Tyskland og den græske Syriza synes i første omgang at være afværget efter gennembruddet i hårdføre forhandlinger om ny græsk hjælpepakke. Alligevel lyder der hård kritik af den tyske strategi
En græsk dreng vifter med flaget i en menneskemængde samlet i Athen i aftes med et fælles håb om, at regeringen vil kunne få endnu en frist i Bruxelles til at klare skærene.


 Der skulle trusler om græsk udtræden af euroen og tilsvarende katastrofescenarier på forhandlingsbordet, før græske forhandlere i aftes nåede til enighed med eurozonens finansministre om et udkast til endnu et hjælpeprogram til den nødstedte græske stat.
De 19 eurolandes finansministre enedes i aftes om skitsen til en fire måneders forlængelse af lån til Grækenland, da det eksisterende låneprogram udløber den 28. februar. Men aftalens nærmere detaljer var ikke tilgængelige ved deadline. Den græske regering vil mandag komme med flere detaljer. Det ser ud til, at Grækenland skånes for yderligere reformkrav.
Officielle kilder understreger dog, at der foreløbig ikke er tale om en formel aftale mellem samtlige 19 eurolande.
Alligevel har EU og Grækenland nu i første omgang afværget frygten for en græsk exit fra valutafællesskabet. Ikke desto mindre kan uenigheder dukke op igen, når nye aftaler skal indgås. I Grækenland hersker der fortsat bred modvilje mod EU’s krav om yderlige reformer i det kriseramte land.
»Tysklands betydning er ganske vist vigtig, men det betyder ikke, at tyske lederes synspunkter hele tiden skal sættes igennem på alle områder. Det gælder i endnu højere grad, når den tyske ledelse ikke enstemmigt står bag finansminister Schäubles intention om at straffe Grækenland. Det tilkommer de øvrige europæiske lande i eurogruppen at bidrage til tilvejebringelsen af et nødvendigt kompromis,« lyder en kommentar i den græske avis To Vima i går før forhandlingernes afslutning.
Netop den afgrundsdybe forskel mellem vælgerbefolkningernes synspunkter har ifølge kommentatorer været medvirkende til at vanskeliggøre forhandlingerne.
»Problemet er, at den tyske offentlighed ikke ønsker at lytte til nogen økonomiske argumenter, der understøtter den græske regerings standpunkt, som anses for at være kaotisk og upålidelig,« skriver Henrik Enderlein fra den tyske Hertie School of Governance i Berlin i et indlæg i The Guardian.
»Den græske offentlighed synes ikke at ville skelne mellem det gode og det dårlige i EU-trojkaens program for at se hvilke forandringer i den græske økonomi, der er nødvendige og gavnlige i det lange løb.«
Kapitalflugt
Var parterne ikke nået til enighed om en ny aftale inden den 28. februar, hvor det aktuelle program udløber, stod Grækenland i reel overhængende fare for en statsbankerot.
Allerede på nuværende tidspunkt har Den Europæiske Centralbank (ECB) afbrudt forsyningen af kredit til de græske banker. I stedet forsynes de græske banker med kredit fra den græske centralbank under det såkaldte ELA-program, der i sidste ende godkendes af ECB.
Mens tusinder af grækere i de seneste måneder har trukket deres opsparinger ud af de græske banker af frygt for et kollaps. Som reaktion på et udeblivende kompromis drøfter Den Europæiske Centralbank angiveligt indføre kapitalkontrol a la Cypern, hvor græske indeståender fastfryses for at undgå kapitalflugt.
Op til forhandlingerne har grækerne nægtet at underlægge sig de øvrige eurozonelandes krav om at videreføre det eksisterende hjælpeprograms lånebetingelser, herunder krav om yderligere strukturreformer.
I løbet af dagen blev der lagt yderligere pres på Grækenlands regering og særligt finansminister Varoufakis fra det venstreradikale parti Syriza, der sent i fredag eftermiddag indledte de kritiske forhandlinger med eurogruppens finansministre om en forlængelse af finansiel hjælp.
Kan ende med kaos i Europa
Blandt andet rapporterede det tyske nyhedsmagasin Der Spiegel, at medarbejdere i Den Europæiske Centralbank i Frankfurt er begyndt at forberede sig på muligheden af en græsk udtrædelse af euroen, en ’grexit’.
Aftalen mellem forhandlingsparterne kommer efter en uge med tiltagende irritation mellem Athen og Berlin.
Torsdag afviste den tyske finansminister, Wolfgang Schäuble, et forslag til en låneaftale udformet af den græske finansminister Varoufakis. I det afviste forslag bedyrer Varoufakis, at Grækenland agter at anerkende »de finansielle forpligtelser« over for landets kreditorer.
Ifølge ledende EU-politikere og eurogruppen rejste forslagets formulering imidlertid tvivl om den græske vilje til at gennemføre de strukturreformer, der kræves.
»Brevet fra Athen er ikke et substantielt løsningsforslag,« meddelte Schäuble torsdag aften og afvist grækernes forslag.
I Berlin har Tsipras været mistænkt for dobbeltspil. I europæiske sammenhænge har Syriza været kompromisløs, men i Grækenland har Tsipras erklæret, at den tyske sparepolitik hører fortiden til. Derfor har den tyske regering næret mistillid til omfanget af Syrizas reformvilje.
Ifølge aftaler med EU og IMF skulle privatisering af græske virksomheder indbringe mindst 50 mia. euro inden 2016. Under den tidligere græske regering nåede mindre end en tiendedel af dette mål.
Tyskland tvinger dem ud
Aktuelt er der få tegn på, at den nuværende Syriza-ledede regering, der er gået til valg på at forhindre yderligere privatiseringer af græske havne og energiforsyning, trods fredagens aftale vil kunne opfylde dette mål.
Samtidig møder den tyske finansminister, Wolfgang Schäuble, hård kritik fra internationale økonomer, der anklager Tyskland for at have vredet armen om på Grækenland.
I en kommentar i New York Times går den amerikanske økonom Paul Krugman i rette med den tyske finansminister.
»Grækenland synes at forsøge at købe sig tid til at sammensætte en økonomisk strategi (…) og forhandle betingelser senere. På den anden side forsøger Tyskland at tvinge Syriza til en fuldstændig opgivelse af deres valgløfter, øjeblikkeligt og i dag,« skriver Krugman og tilføjer:
»Det ligner et forsøg på at tvinge grækerne ud af euroen lige nu. Tysk politik er objektivt progrexit.«
En lignende kritik lød før forhandlinger fra den tyske økonom Heiner Flassbeck, der går i rette med Wolfgang Schäuble. Den græske regering står foran et valget mellem at acceptere en udtræden af euroen »der kan betyde chok eller kaos for hele Europa eller at bøje sig for Berlins diktat og derefter øjeblikkeligt gå af. Også det vil forudsigeligvis føre til kaos og ikke blot i Grækenland, som mange tyske politikere åbenbart forestiller sig«, skriver Flassbeck på sin blog.

