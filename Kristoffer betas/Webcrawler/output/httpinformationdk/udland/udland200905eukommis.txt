EU-kommissærer afviser at have andel i finanskrisen
EU-Kommissionen vil føre en strengere kurs over for medlemslandene og deres finanssektorer. Og det vil den kun for at skjule, at den lod tingene komme ud af kontrol op til den økonomiske krise, siger analytiker. Sludder, lyder det fra Kommissionen, der peger på, at medlemslandene var så optaget af deres økonomiske fest, at advarsler prellede af på dem


 BRUXELLES - Der er kø ved håndvasken i EU-Kommissionen lige nu, og trangen til at vaske hænder fik et ekstra nøk, da Kommissionen i sidste uge fremlagde sin nye prognose for EU's økonomi i 2009. 
Ingen EU-kommissær har nemlig lyst til at stå tilbage som den, der kunne gøre mere ved den økonomiske krise, men som ikke gør det. 
Det nytter bare ikke noget. For selv den skrappeste sæbe kan ikke ændre ved, at Kommissionen nu foretager sig så meget for at rette op på, at den foretog sig så lidt inden krisen, og at den generelt var alt for venlig indstillet over for finanssektoren i årerne op til sektorens sammenbrud i 2007. 
Det var netop det sammenbrud, som siden udløste krisen i den internationale økonomi, lyder det fra analytiker i EU-tænketanken Bruegel, Nicolas Veron.
Ved præsentationen af den økonomiske prognose i sidste uge kunne kommissæren for økonomiske og monetære anliggender, Joaquin Almunia, berette, at Kommissionens forventninger til hele Unionens samlede økonomiske vækst er blevet kraftigt forværret på bare to måneder. 
I marts vurderede man, at EU-landenes BNP samlet ville falde med hele to procent i år. Nu lyder analysen, at faldet bliver dobbelt så stort, og ender på urovækkende minus fire procent ved afslutningen af året.
"Jeg håber, det her er sidste gang, jeg skal sidde foran jer og nedjustere forventningerne til økonomien til det værre. Men i dag kan det ikke være anderledes, for der findes ikke tal, der viser, at EU er på vej ud af tunnelen," lød det fra Joaquin Almunia. 
Hårdere regulering
Kommissæren kunne samtidig fortælle, at EU bakker fuldstændig op om de vækst- og bankpakker som et flertal af medlemslandene, herunder Danmark, i de seneste måneder har gennemført for at hjælpe deres skrantende økonomier - på trods af at især bankpakkerne indeholder elementer af statsstøtte, der strider mod EU's grundlæggende principper.
"Så længe statsstøtten går til finanssektoren, har vi fra Kommissionens side valgt at sige ok. Fordi finanssektoren er nøglen til igen at få gang i samfundsøkonomien," siger Joaquin Almunia og tilføjer, at Kommissionen som en form for modbetaling vil komme med en række udspil, der forstærker reguleringen af finanssektoren. 
Almunia understreger samtidig, at støtten til de økonomiske redningspakker på ingen måde er grønt lys til, at medlemslandene fremover kan se gennem fingrene med kravet om, at EU-landes offentlige budgetunderskud ikke må overskride tre procent af deres BNP. 
Uden nogen form for slinger i valsen vil Kommissionen derfor også nu kræve af lande som Letland og Polen, at de fremlægger detaljerede planer for, hvordan de forestiller sig at rette op på deres budgetoverskridelser, påpeger kommissæren. 
Ellers vanker der hårde sanktioner.
Politisk kovending
Det er alt sammen meget godt med al den træden i karakter, lyder det fra Nicolas Veron fra Bruegel. 
Men hvor var de løftede pegefingre fra EU-Kommissionen med formanden, José Manuel Barroso, i spidsen egentlig, da det økonomiske opsving var på sit højeste, spørger han retorisk. 
"EU-Kommissionen har været meget aktiv siden krisen startede, men der er tale om et politisk kovending, for Kommissionen var forbløffende afventende i forhold til faresignalerne inden krisens start," siger Nicolas Veron.
Hermed sætter han ord på en stemning, der lige nu er ved at brede sig blandt politikere og journalister i Bruxelles: Nemlig at den tidligere så liberale og markedsglade kommission er vendt på en tallerken og er blevet mere aktiv med hensyn til regulering og advarsler. Ikke af velvilje, men for at redde hvad reddes kan af et omdømme, der er tæt forbundet med det økonomiske sammenbrud.
Letland grinte bare
Den opfattelse hører dog ingen steder hjemme, lyder det fra kommissær Almunias talskvinde, Amelia Torres. 
"Der var mange advarsler i Kommissionens rapporter til flere af EU-landene om, at de foretog sig ting, der var uholdbare. Det gjorde bare ingen forskel for et land som Letland var i gang med en fest, hvor væksten og ejendomspriserne hånd i hånd buldrede i vejret," siger Amelia Torres. Hun peger på, at forløbet bare understreger dét grundlæggende vilkår, at EU-Kommissionen kun har den politiske autoritet medlemslandene tillader den at have, og at Kommissionen har vanskeligheder, når medlemslandene løbende udfordrer autoriteten. Som da Tyskland og Frankrig i 2003 lod deres budgetunderskud komme langt over og på den forkerte side af de tilladte tre procent af BNP - på trods af skarp kritik fra Kommissionen.
"Derfor var det også sådan, at da vi senere kom til Letland og bad dem om at gøre noget ved deres boligboble, så grinede de bare og sagde 'jamen, vi har i det mindste overskud. Hvorfor gik I ikke mere efter Frankrig, da de havde underskud'," siger Almunias talskvinde.
Absurd fejl
Nicolas Veron afviser ikke, at EU-Kommissionen i forbindelse med Kommissionens utallige analyser har haft bemærkninger til den økonomiske udvikling i EU. Men det har først og fremmest været på skrift og som regel aldrig i Kommissionens handlinger. Og når det kommer til reguleringen af finanssektoren, har der op til krisen ingen handling været overhovedet.
"Det siger alt om ideologien og Kommissionens tro på, at markedet kunne passe sig selv, at Charlie McCreevy, der er EU-kommissær for det indre marked og tjenesteydelser, i sin tid udtalte, at han hellere ville huskes for de ting, han ikke gjorde, frem for de ting han gjorde," lyder det fra Nicolas Veron.
Kommissionen har - ifølge analytikeren - på den baggrund aldrig fundet det nødvendig at udarbejde en plan eller en strategi for reguleringen af den europæiske finanssektor.
"Hvilket er absurd, for det er grundlæggende viden blandt økonomer, at en velfungerende finanssektor hænger sammen med et velfungerende tilsyn. Alligevel har man i de sidste 10-15 år set en stadig mere integreret europæisk finanssektor uden nogen form for tilsvarende fælles tilsynsmyndighed," siger Nicolas Veron.
Fra én ekstrem...
Derfor er EU nu også i den situation, at man reelt ikke ved, hvor galt det står til med de europæiske banker, fordi mange europæiske banker uden tilsynet kan skjule, at de reelt er teknisk insolvente, og at endnu flere har mulighed for at sløre tab i milliardeuro-klassen, mener Nicolas Veron. Konsekvensen er, at den økonomiske krise bliver forlænget. "Erfaringer fra tidligere finanskriser er, at kriser bliver forlænget, så længe man ikke har styr på bankerne og kan sortere de sunde fra de usunde banker," siger han og tilføjer om det paradoksale ved, at EU-Kommissionen nu vil gå forrest og fra den ene dag til den anden regulere finanssektoren meget hårdt.
"Der er brug for bedre tilsyn med bankerne. Det kan være i form af tilsyn og analyser, der tydeliggør den enkelte banks aktiviteter i alle de lande, den opererer i. Men EU-Kommissionen har ikke dette kølige fokus på bedre tilsyn med bankerne. Den vil i stedet have mere tilsyn. Fra at have været fuldstændig for markedet er EU-Kommissionen nu på vej til at blive helt anti-marked. Altså fra én skadelige ekstrem til en anden ekstrem, der ikke er mindre skadelig," pointerer Nicolas Veron.

