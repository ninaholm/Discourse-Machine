Våbenhvile med uvisse udsigter i Ukraine
I Østukraine føler befolkningen sig ladt i stikken af de stridende parter, mens andre frygter, at opholdet i kamphandlingerne kun er midlertidigt, indtil oprørerne får sig omgrupperet til en forårsoffensiv – dog ser Kreml ud til have opgivet sit storstilede Novorossija-projekt
En selvbestaltet oprører fra Sparta-militsen i Folkerepublikken Donetsk i et af byens kamphærgede
 kvarterer.


 Det var midt på formiddagen, da bomberne begyndte at falde over Artyomove, en nedslidt mineby ved frontlinjen i det østlige Ukraine. En mortérgranat slog lige ned i Nina Dmitrievnas have. Eksplosionen trykkede hendes hegn fladt. En anden ramte nabogrunden og slog et stort hul i et bed med grøntsager og rosenbuske.
»Jeg så den flyve gennem luften,« siger hun og udpeger resterne, deriblandt granatens sølvskinnende styrefinner.
Mortérgranaten blev affyret fra den nærliggende by Gorlovka. I foråret indtog prorussiske separatister en række administrative bygninger i byer over hele Ukraines Donbass-region, herunder i Dsjersjinsk, nabobyen til Artyomove. I juli trak separatisterne sig tilbage, men holder stadig de to store byer, Donetsk og Lugansk, foruden en luns af området op til den russiske grænse.
Det ganske lille distrikt ved Artyomove – intet andet end en samling datjaer og en skole – ligger nu i bufferzonen mellem den ukrainske hær og styrkerne fra den selvbestaltede Donetsk Folkerepublik (DNR). Mange havde forventet et nyt fremstød fra oprørerne, men indtil videre forbliver Dsjersjinsk under Kijevs kontrol. Tidligere i denne måned blev begge parter enige om en våbenhvile. Også den har holdt indtil videre.
Dette ophold i kamphandlingerne efter syv måneders kampe ser ud til at markere et strategiskifte fra Kremls side. I marts annekterede Ruslands præsident, Vladimir Putin, Krim-halvøen og indledte sin politiske og militære støtte til et oprør mod Kijev i det østlige Ukraine. Hans mål var at skabe Novorossija, en historisk fiktiv pseudostat omfattende Ukraines otte russisktalende sydlige og østlige regioner, hele vejen til Moldova mellem Ukraine og Rumænien. Trods Kremls tilskyndelser undlod regionens to største byer, Kharkiv i øst og Odessa i syd, imidlertid at slutte sig til oprøret. Og sidst i august så Putin sig nødsaget til at indsætte den regulære russiske hær for at få bugt med en vellykket ukrainsk modoffensiv – officielt benægter Moskva dog stadig, at man skulle have styrker i Ukraine.
Krigen har smadret Donbass’ økonomi og infrastruktur. Over en halv million mennesker er flygtet. I november ophørte centralregeringen i Kijev med at udbetale pensioner og lønninger i de oprørskontrollerede områder.
Med rublen i frit fald, vestlige sanktioner, der er begyndt at gøre ondt og en vinter, der stunder til, synes Moskva at have konkluderet, at regningen for dets Novorossija-projekt er blevet for dyr. Med henvisning til unavngivne Kreml-kilder rapporterer oppositionsavisen Novaja Gazeta, at Donetsks og Luhansks Folkerepublikker alligevel ikke vil søge reel uafhængighed og ej heller vil anmode om optagelse i Rusland. Novorossija er med andre ord skrinlagt indtil videre.
Alt er faldet fra hinanden
I stedet ønsker Moskva, at østregionerne vender tilbage til Ukraine, men inden for en ny føderal struktur, der alligevel muliggør, at Rusland bevarer den afgørende indflydelse. Kreml har for nylig skilt sig af med Novorossijas tre mest fremtrædende ledere: generalmajor Igor Bezler, kaldet Demon, hvis milits kontrollerer Gorlovka; Igor ’Strelkov’ Girkin, den russiske FSB-agent, som påtog sig rollen som hærchef for DNR; og Nikolai Kotsitsjin, en excentrisk kosakkommandant.
»Putin har ikke brug for Donbass. Alt her er faldet fra hinanden,« siger Dmitrievna.
»Hvis han ville have os, var han kommet nu. Rublen styrtdykker.«
Hun fortæller, at hun ikke stemte i maj, da separatisterne improviserede en hastig ’folkeafstemning’ om løsrivelse, men at hun heller ikke har nogen fidus til Petro Porosjenkos nye regering i Kijev.
»Porosjenko har aldrig været i Donetsk. Hvis han er vores præsident, skulle han høre efter, hvad vi har at sige,« siger hun.
Hendes nabo, Pjotr Sergejevitj, beklager sig over, at pensionister ikke har nogen mulighed for at flygte. Han stirrer dystert på krateret efter mortérgranaten.
»Jeg er 67 år. I 37 år arbejdede jeg i minerne. Hvor skal jeg tage hen? Ingen vil tage mod os. Rusland vil ikke. Europa vil ikke. USA vil ikke.«
Artyomoves Gagarin-mine, opkaldt efter den berømte kosmonaut, lukkede i 1990’erne. Tre miner i Dsjersjinsk er dog stadig i drift, men ingen ved, hvor længe. Ligesom så mange andre dele af Donbass, føles Dsjersjinsk som et forladt og forsømt sovjetisk frilandsmuseum. Byen, som har en befolkning på 35.000, er opkaldt efter Felix Dsjersjinskij, den frygtede chef for Lenins hemmelige politi.
Dystre 1970’er-boligblokke ligger mellem boulevarder fulde af huller i asfalten. Bombardementerne har stået på i tre måneder. Et opslag informerer beboerne om, hvor nærmeste beskyttelsesrum befinder sig, og opfordrer dem til at spigre vinduerne til og sikre sig at hamstre nødlagre af fødevarer og lægemidler.
Sårede gamle damer
Seks ofre for seneste beskydning er nu indlagt på hospitalet. Et af dem, Vera Ivanovna, fortæller, at hun var taget ned for at hente vand ved brønden i sin landsby, Mayors’ke den 8. december, dagen før våbenhvilen, da hun pludselig hørte en hvislende lyd.
»Jeg kastede mig ind under et hegn. Der lød fem-seks eksplosioner. Den sidste var kun tre meter væk. Trykbølgen var voldsom. Jeg blev kastet op i luften og slået omkuld.«
Hun har sår efter granatsplinter på ben, maveskind og den ene hånd og har mistet hørelsen på højre øre.
Oprørerne sigtede efter en nærliggende ukrainsk militærstilling, men ramte helt ved siden af.
Ivanovnas naboer tæller også en 84-årig kvinde, Lena Stepanova, hvis hjem blev jævnet med jorden for tre måneder siden.
Når en borgerkrig udkæmpes i bebyggede områder, er sådanne ulykker uundgåelige, siger Jevgenij Sjuk, hospitalets traumekirurg.
»Vi får bragt sårede civile, soldater og børn ind. Det er meget deprimerende.«
Hidtil er fem personer fra Dsjersjinsk blevet dræbt, deriblandt en enkelt soldat, siger han.
En anden læge, Tatiana Plisenko, fortæller at krigen også har store psykiske omkostninger: »Mange patienter klager over angst og depressioner. Sygehusets vinduesruder ryster under hvert eneste bombardement. Hvem bærer skylden for alt det her lort? Dumme mennesker!« svarer Sjuk.
»Moskva, Kijev, Bruxelles, London. Vi har haft fred i de 23 år, siden Ukraine blev uafhængigt. Nu har vi krig.«
Hvis livet i Dsjersjinsk er deprimerende, er det dramatisk værre i Gorlovka blot 15 km herfra, der kontrolleres af oprørsstyrker fra Folkerepublikken Donetsk (DNR).
På en kontrolpost ved indfaldsvejen til byen har en eller anden skrevet: »Velkommen til helvede!«
Ifølge en lokal borger, Maxim, der ikke ønsker at oplyse sit efternavn, findes der ingen job her og ingen ordentlige banker. Han fortæller, at separatisterne ikke desto mindre har tvunget lærere og læger til at blive ved med at arbejde for at give indtryk af, at livet er ok, men at de kun spiller denne rolle til fordel for russisk tv. Ingen har rent faktisk fået udbetalt nogen løn i månedsvis,« siger han.
Oprørerne har vist sig ude af stand til at levere basale tjenesteydelser. I de mindre byer, især blandt pensionister, er der tegn på hungersnød, siger Maxim.
»Der er delte meninger, men antallet af dem, der entusiastisk støttede DNR, er svundet dramatisk ind.«
Maxim, der arbejder i Donetsk, siger, at her er situationen noget bedre. Byens indbyggere flygtede i stort tal fra kampene i august, men de fleste er siden kommet tilbage. De har bedre kunnet overleve, fordi de har flere økonomiske ressourcer.
Maxim siger, at oprørerne aktuelt er ved at omgruppere sig og forudsiger, at de vil iværksætte en større offensiv til foråret.
I sidste uge fik han øje på to selvkørende kanoner på vej ned ad Donetsks Universitetsgade, siger han.
Der findes nu fire oprørs-tv-kanaler, herunder Novorossija og Oplot TV, der døgnet rundt sender propaganda. Ukrainsk tv er sat ud af kraft, siger han.
»DNR ønsker at overtage hele Donetsk-regionen. De vil fortsætte kampene, indtil en vis person i Kreml siger stop. DNR og LNR kan ikke eksistere som selvstændige enheder.«
Østukraine har to rivaliserende hovedstæder – oprørernes i Donetsk og en provisorisk i Kramatorsk, en by fra sovjetæraen kendt for sine tre maskinfabrikker.
Putin og krigsmoradset
De ukrainske styrker generobrede Kramatorsk i juli, da oprørerne trak sig tilbage fra deres tidligere så stærke stillinger i Slavjansk. Kramatorsk udgør nu nerven i det, som Kijev betegner som sin antiterror operation.
Passerer man en hvilken som helst ukrainsk kontrolpost, støder man uvægerligt på slagordene »Putin er en lort«. Soldaterne har udstyret deres uniformer med emblemer med et ikon, der forestiller krydderurten dild – en hentydning til, at russere plejer at kalde ukrainere for »dildhoveder« – det er det samme ord på russisk såvel som ukrainsk. Ukrainerne kalder oprørerne vatniki eller ’ternede jakker’.
Siden krigen begyndte, er mindst 1.250 ukrainske soldater blevet dræbt, 192 af dem siden våbenhvilen i september blev aftalt, men ikke overholdt.
Nogle iagttagere mener Putin har allerede nået sine strategiske mål. Han har erobret Krim og fastfrosset konflikten i øst.
Moskva kan bruge Donbas til at sabotere den provestlige regering i Kijev ved at trække den ind i et katastrofalt krigsmorads. Kun meget få tror, at Ukraine bliver medlem af EU eller NATO i en nær fremtid.
Økonomien er faretruende tæt på statsbankerot, og Ukraine er fortsat afhængig af russisk gas. Andre mener dog, den russiske præsident kan have overspillet sin hånd. Olexij Haran, professor i politilogi ved Kijev-Mohijla-akademiet, hævder, at Kremls oprindelige mål var at styre hele Ukraine. I stedet er man endt med en beskeden østlig luns, kun to procent af landets samlede areal. Haran siger, at Kijev nu må beslutte sig for, om man vil opgive disse områder eller kæmpe for at vinde dem tilbage. Tilbage i Artyomove spiller en gruppe børn fra Skole Nr. 13 bordtennis efter skoletid. Da bombardementet begyndte tidligere på måneden, måtte de sidde halvdelen af dagen i skolens kælder.
»Vinduerne begyndte at ryste. Lærerne gav os besked på at tage overtøj på og gå i dækning,« fortæller 12-årige Nikita.
– Hvad lavede du for at udfylde ventetiden?
»Jeg spillede spil på min telefon.«
»Det er rædsomt, når de bomber,« siger hans ven, Dimitrij på 19.
»Men vi har vænnet os til det.«
© The Guardian og Information Oversat af Niels Ivar Larsen

