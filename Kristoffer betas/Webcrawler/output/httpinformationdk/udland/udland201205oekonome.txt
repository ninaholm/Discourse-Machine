Økonomer famler i krisens mørke uden nogen teori
Dagens økonomiske modeller bygger på en ’forfærdelig antagelse’ om perfekte markeder, der intet har med krisens virkelighed at gøre, siger økonomiprofessor, der nu åbner center for at skabe en ny økonomisk teori


 »Den globale finanskrise har afdækket behovet for helt fundamentalt at gentænke, hvordan finansielle systemer reguleres. Den har også afsløret en systemfejl i økonomifaget.«
Med disse ord indledte en gruppe fremtrædende internationale økonomer tidligt under den finansielle krise en 14 sider lang appel til økonomiske fagfæller om at tage et opgør med de forestillinger, der i årtier har domineret tænkningen blandt økonomer. Ifølge appellen, det såkaldte Dahlem-papir, overså økonomstanden de ildevarslende tegn på en international krise og undervurderede alvorligt dens omfang, da den begyndte at rulle.
Appellens forfattere mener, at det kriseramte samfund nu i nødens stund er tvunget til at »famle i mørket uden nogen teori.«
Én af forfatterne til appellen er den internationalt ansete økonomiprofessor Katarina Juselius, Københavns Universitet. Hun har nu sat sig i spidsen for et nyt forskningscenter, Center for Imperfect Knowledge Economics, der med støtte fra finansmilliardæren George Soros vil søge nye økonomiske teorier, der faktisk tager afsæt i virkeligheden.
»Gængse modeller bygger på, at de finansielle markeder fungerer godt, så længe man lader dem være i fred, og på, at kriser som den nuværende ikke findes. Derfor bliver det naturligvis også svært at få øje på dem,« siger professor Juselius.
»I virkeligheden er verden fundamentalt usikker. Det ved finansmarkedets aktører godt, og derfor agerer de helt anderledes, end de økonomiske lærebøger siger.«
Krisefremkaldende bobler
Katarina Juselius kalder det en »forfærdelig antagelse«, når man i mainstream-økonomien antager, at markederne altid af sig selv søger mod ligevægt, når nu virkeligheden viser, at de konstant rammes af spekulative, krisefremkaldende bobler. Ifølge Juselius er der siden 1980’erne registreret næsten 60 alvorlige økonomiske kriser.
Det nye forskningscenter er knyttet til det fremstormende internationale initiativ for en ny økonomi, Institute for New Economic Thinking (INET), der med bl.a. seks nobelpristagere i spidsen har sat sig for at skabe et alternativ til de teorier om det perfekte marked, som er medansvarlige for dagens krisehærgede økonomi. På bare to år har INET tiltrukket 10.000 medlemmer.

