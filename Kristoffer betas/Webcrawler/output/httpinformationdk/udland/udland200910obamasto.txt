Obama støtter homoseksuelle i militæret
De regler, der forhindrer erklærede homoseksuelle i at gøre tjeneste i USA's væbnede styrker, skal afskaffes, siger Barack Obama
Præsident Obama vil sørge for, at de homoseksuelle, der gør militærtjeneste, ikke diskrimineres i fremtiden.


 USA's præsident, Barack Obama, siger, at han vil kæmpe for homoseksuelles rettigheder og gøre en ende på de restriktioner, de er underlagt i forbindelse med deres tjeneste i de amerikanske styrker.
Obama kom med sit løfte under en middag lørdag i Washington arrangeret af The Human Rights Campaign, en gruppe, der kæmper for homoseksuelles rettigheder. Til stående ovationer understregede præsidenten, at han vil gøre en ende på don't ask, don't tell-politikken.
»Det er mit løfte til jer,« sagde Obama, der henviste til regler, der forbyder homoseksuelle at gøre tjeneste i USA's væbnede styrker.
Obama ønsker at konsolidere støtten hos bøsser og lesbiske, der var blandt hans stærke støtter i forbindelse med den amerikanske  præsidentvalgkamp sidste år.
Mange homoseksuelle aktivister er dog frustrerede over, at Obama ikke har arbejdet hurtigere med at føre sine løfter ud i livet. Blandt andet løftet om at fjerne don't ask, don't tell-reglen og fjernelsen af en lov, der forhindrer forbundsregeringen i at tvinge stater til at anerkende homoseksuelle ægteskaber.
Farvel til diskrimination
Aktivister havde planer om i går at gennemføre en march i Washington for at kræve handling på disse områder.
Under middagen erkendte præsident Obama, at hans arbejde på området havde »taget længere tid end I har ønsket«.
Det begrundede han blandt andet med travlheden med sundhedsreform og arbejdet med at dæmme op for den økonomiske krise.
Men Obama lovede sin »usvækkede« støtte til kampen for de homoseksuelles rettigheder.
»Vær ikke i tvivl om, hvilken retning vi bevæger os, og hvilket mål, vi ønsker at nå,« sagde Obama, der skabte historie ved at blive USA's første farvede præsident og sammenlignede kampen for homoseksuelles rettigheder med kampen mod racediskrimination i 1960'erne.
Obama sagde, at han forventede, at man en gang vil se tilbage på hans embedsperiode som den tid, »hvor vi gjorde en ende på diskrimination mod bøsser og lesbiske, hvad enten det er på kontoret eller i militæret«. ritzau/Reuters


