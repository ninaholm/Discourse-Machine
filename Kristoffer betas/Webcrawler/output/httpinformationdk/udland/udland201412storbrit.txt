Storbritanniens rejsende i klimaredning har genfundet håbet
Sir David King tror på en klimaaftale i Paris næste år og på de grønne energiteknologiers gennembrud. Men han tror også på, at selve vækstmodellen må tænkes om
’Det skal overalt på Jorden gøres billigere at basere sin elproduktion på vedvarende energi og energilagring end på fossile brændsler. Det mål skal i Jordens solrige område være nået i 2020 og i resten af verden i 2025,’ siger Sir David King.


 Juni 2008. Et hjem i velhaverkvarteret Kensington i London. Samtale i to dybe lænestole. Sir David King ser ret sort på situationen.
»I realiteten skulle vi have reageret i 1997 eller måske 1987, hvis vi ville have afværget risikoen for virkelig farlige klimaændringer. Den risiko kan ikke længere fjernes,« siger han.
Sir King, professor og forskningschef på Cambridge University, har kort forinden forladt en stilling som Labour-regeringens videnskabelige chefforsker og -rådgiver. Han skal i stedet lede den nye Smith School of Enterprise and Environment på Oxford University.
»Hvis du spørger mig, om klimaperspektivet så er blevet en integreret del af den britiske regerings virke, er jeg nødt til at svare: Nej, det er det ikke.«
November 2014. Et lyst lokale i FN-byen på Marmorvej i København. Samtale hen over et stort mødebord. Sir David King øjner håb.
»Min frustration dengang afspejlede de forsøg, jeg havde gjort på at opnå bestemte mål. Men de mål er faktisk nået siden,« siger forskeren, der i dag er den nuværende britiske regerings specialudsending om klima og i den egenskab på rundrejse til en lang række lande, startende med flere af de nordiske.
»Storbritannien fik vedtaget en klimalov i parlamentet, og den har forandret tingene. Vi har i loven indskrevet et mål om 80 pct. reduktion af CO2-udledningerne i 2050. Med undtagelse af seks stemmer var alle partier enige – så stor konsensus om en lov har der ikke været, så langt tilbage nogen kan huske. Det har for mig banet vej for en ny optimisme,« forklarer David King.
Med loven blev der også nedsat en uafhængig komité om klimaforandringer, som i sin første status vurderer, at regeringen har gjort det godt i fireårs-perioden 2008-2012. Blandt mange initiativer har man etableret 80 fuldtidsstillinger som klima-attaché på de britiske ambassader for at fremme den internationale klimaindsats. Det er det arbejde, Sir King i dag står i spidsen for.
Han er i den sammenhæng opmuntret af premierminister David Camerons løfte på FN-chef Ban Ki-moons klimatopmøde i september, om, at »vi vil være den grønneste regering nogensinde«.
»Et godt, konkurrencebetonet udsagn, der udfordrer andre lande til at gøre det bedre,« siger David King.

Også atomkraft
Han medgiver, at Danmark i dag på flere områder er foran Storbritannien.
»I skiftede meget hurtigere hen imod vedvarende energikilder, end vi gjorde. Vi går efter en lidt anderledes sammensætning af energisystemet, der skal sikres af vedvarende energi plus atomkraft. Ifølge den gældende plan skal atomkraftens andel af elforsyningen vokse fra i dag 18 pct. til 45 pct. i 2050.«
Det er ikke et mål, Sir King anfægter. I den britiske virkelighed er der dog forhindringer. Som det første nye atomkraftprojekt i 25 år skulle Hinkley Point C-reaktoren i Somerset være sat i drift i 2017 til en pris af knap 95 milliarder kr., men nu angives starttidspunktet til 2023 og prisen til næsten 236 mia. kr. Reaktorens designer og bygherre, det statsejede franske selskab Areva, er ramt af massive forsinkelser og budgetoverskridelser på sine to lignende reaktorbyggerier i Finland og Frankrig, og til Hinkley Point-projektet forhandles nu med investorer fra Saudi-Arabien, Qatar og Kina i håbet om at skrabe den nødvendige kapital sammen – oven i den skatteyderbetalte statsstøtte, EU netop har godkendt.
»I den britiske plan for 2050 kan muligvis også indgå gasfyrede kraftværker, men i så fald forsynet med carbon capture and storage, CCS-teknologien der opfanger og deponerer værkernes CO2. Til dato har vi reduceret vore CO2-udledninger med 29 pct. i forhold til 1990-niveauet, og i 2028 skal vi have nået 52 pct. Vi er på ret kurs, men jeres mål er skrappere,« betoner den britiske klima-udsending.
En chance på COP21
David Kings pessimisme tilbage i 2008 handlede også om hans skepsis omkring det dengang forestående klimatopmøde, COP15, i København i 2009.
»Jeg forudsagde, at der ikke ville komme nogen aftale ud af det.«
– Så hvad mener du om muligheden for en global klimaaftale på COP21 i Paris næste år?
»Der vil komme en aftale.«
– Fordi man nu går efter en mindre ambitiøs aftale?
»København var tænkt som en international, juridisk bindende aftale, og det var det, jeg ikke troede på. Den amerikanske præsident ville ikke kunne ratificere en sådan aftale, fordi Kongressen ikke ville gå med til det. Det vil Kongressen heller ikke nu, men i de nuværende forhandlinger er ’juridisk bindende’ erstattet med den måske tvetydige vending ’med juridisk kraft’. Vurderingen er, at den amerikanske præsident kan skrive under på det uden at få Kongressens godkendelse.«
»Og så har vi fået en meget klar fælles erklæring fra Kina og USA om, at de hver især forpligter sig til nationalt fastlagte bidrag til Paris-processen. Et stærkt signal, som 195 andre lande nu kan følge op.«
Afgørende bliver ifølge King, om landenes individuelle klimamål, når de meldes ud til foråret og lægges sammen, kan sikre, at den globale temperaturstigning bremses ved to grader.
»Mit job bliver at diskutere med landene, hvordan bidragene kan skærpes, hvis de ikke sikrer to-gradersmålet.«
»EU har meldt ud, at man vil reducere sine udledninger med 40 pct. i 2030. Storbritannien vil meget gerne, at vi går til 50 pct., men det er en forhandlingsposition.«
Sir King tror, de kommende år kan bringe teknologiske landvindinger og lavere priser på de grønne energiløsninger, som kan gøre hurtigere CO2-reduktioner mulige. Derfor står han nu i spidsen for en helt ny britisk bestræbelse på at skabe et omfattende, internationalt forsknings-, udviklings- og demonstrationsprogram for vedvarende energi, energilagring og intelligente elnet. Han kalder det et nyt Apollo-program, blot meget vigtigere for menneskeheden end at sætte en mand på Månen.
»Det skal overalt på Jorden gøres billigere at basere sin elproduktion på vedvarende energi og energilagring end på fossile brændsler. Det mål skal i Jordens solrige område være nået i 2020 og i resten af verden i 2025.«
Programmet er endnu ikke officielt annonceret af den britiske premierminister, men der hviskes om et samlet beløb til dette nye program, som mange gange overstiger de cirka 10 milliarder dollar, der indtil nu er lovet af i-lande til FN’s nye klimafond.
En hovedopgave for David King bliver i de kommende måneder at rejse rundt til 40 lande for at sikre penge til dette ’Apollo-program’.
»Det bliver lige så udmattende som opmuntrende,« siger 75-årige King.

Vendepunkt i New York
Mindst lige så vigtigt som regeringsforhandlinger er ifølge King, hvad verdens byer gør.
»Byernes handlemuligheder er større end regeringers. Og med yderligere tre milliarder mennesker i verdens byer i løbet af de næste 30 år er det nødvendigt, at udviklingen her bliver bæredygtig.«
Centralt er i den sammenhæng også civilsamfundet.
»Det, at 400.000 mennesker i september samledes i New Yorks gader på klimaets vegne, ser jeg som et afgørende vendepunkt og skridt fremad for den politiske motivation til handling, herunder også appetitten på at nå en aftale i Paris.«
»Min optimisme handler således om tegnene på, at vi bevæger os i den rigtige retning. Men der er stadig barrierer. Tag USA: Obama har meldt et 2025-mål for CO2-reduktioner, der er mere ambitiøst end USA’s hidtidige 2020-mål. Det er imidlertid helt baseret på præsidentielle dekreter, fordi Obama ikke kan få Kongressen med sig. Så hvis han efterfølges af en præsident, der ikke er enig, tror jeg ikke, USA vil forblive på sporet,« siger David King.
Uholdbar forbrugerisme
De grønne energiteknologiers gennembrud og internationale håndfæstninger om at reducere CO2-udledningerne er efter Sir Kings vurdering inden for rækkevidde. Men samtidig står menneskeheden og den globale økonomi over for udfordringer på et andet niveau, som godt kan gøre én nervøs.
»Det handler om det niveau af forbrugerisme, som vore udviklede økonomier har nået. Både du og jeg har nydelige armbåndsure, men vi møder konstant budskaber i reklamerne om, at vi bør smide dem væk og anskaffe nye. Det afspejler en superforbrugerisme, som intet har med menneskelig trivsel at gøre,« siger han.
»Vores økonomiske udvikling gennem det seneste århundrede har været voldsomt baseret på forbrugerisme. Vi er nødt til at forstå det økonomiske rationale, der ligger til grund herfor: Hvis produktiviteten pr. person vokser, og vi samtidig vil holde folk i arbejde, så vil vi være nødt til vedvarende at hæve det samlede forbrugsniveau.«
Det er ikke holdbart, betoner David King.
»Vi er nødt til at gentænke selve den model, hvormed vi øger menneskelig velfærd. Modellen var meget succesfuld i det 20. århundrede, og det lægger jeg ikke afstand til, men vi må omvurdere, hvordan vi kan bevæge os fremad i det 21. århundrede.«
Han mener, at den finansielle og økonomiske krise understreger budskabet.
»Genopretningen tager i dag meget længere tid end under krisen fra 1929. Da det finansielle system fejlede dengang, kollapsede også efterspørgslen på varer og dermed prisen på varer, og den feedback blev mekanismen bag økonomiens genopretning, fordi varerne blev billige. I dag er varepriserne markant højere end i 2007, så i reale priser går varepriserne op som en konsekvens af den voksende globale middelklasse kombineret med begrænsede ressourcer og forsyninger. Det er dét, der sætter økonomien i stå. 500 mia. dollar om året bruger Europa nu mere på at importere olie, end vi gjorde i 2000. Der er i dag et dræn på økonomien, som vi ikke havde før.«
»Økonomerne siger så, at vi må eksportere for 500 mia. dollar ekstra om året for at udligne det. Men hvem skal vi eksportere til? Hvor er de rige lande, der vil importere så meget mere? Vi kan ikke alle eksportere os ud af problemerne,« siger Sir King.
»Derfor er vi nødt til at omtænke hele vækstbegrebet. Hvad er målet? Ønsker vi alle at blive ekstremt rige? Eller ønsker vi en bedre tilværelse? Over et vist niveau er der ingen sammenhæng mellem velstand og velfærd.«
Tor Birk Trads

