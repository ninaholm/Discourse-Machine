Grønland giver sig ikke uden kamp
Med det seneste juridiske responsum er Selvstyret gået over til de tunge våben i striden med Danmark om bestemmelsesretten over Grønlands radioaktive råstoffer. Dokumentet er udfærdiget af et de største danske juridiske talenter og kan føre parterne til Højesteret. Spørgsmålet er, hvad de vil der?
Trods uenighederne har Aleqa Hammond (t.v.) og Helle Thorning-Schmidt erklæret, at en samarbejdsaftale skal være færdig og underskrevet i anden halvdel af 2014.


 
	Hvis I køber den, så siger jeg, at det er en tilfældighed,« sagde Grønlands selvstyreformand Aleqa Hammond med et stort smil samme aften, som hun var mødtes med statsminister Helle Thorning-Schmidt (S). Hun svarede på et spørgsmål om, hvordan det kunne være, at Selvstyret havde offentliggjort et 28 sider langt juridisk responsum om Grønlands beføjelser i det betændte spørgsmål om uran netop dagen inden, hun skulle drøfte samme spørgsmål med statsministeren. Konklusionen i responsummet er den stik modsatte af, hvad Udenrigsministeriet tidligere er kommet frem til: Nemlig at Grønland har den fulde ret til at bestemme over udvinding, eksport og kontrol af uran, også selv om det skulle berøre forsvars- og sikkerhedspolitikken, som den danske regering stadig suverænt bestemmer over.

	Sandheden er, at Grønland i al hemmelighed har arbejdet på det juridiske responsum i månedsvis, siden en fælles dansk-grønlandsk arbejdsgruppe i oktober offentliggjorde sin rapport om konsekvenserne af at ophæve nul-tolerancen for udvinding af uran. Her stod det klart, at den grønlandske og den danske regering ikke kunne nå til enighed om, hvem der bestemmer i udenrigspolitiske spørgsmål i forhold til radioaktive råstoffer. Forinden havde selvstyret gjort et mere forkølet forsøg på at gøre sin sag gældende med en såkaldt uvildig advokatundersøgelse fra firmaet Lett, som Udenrigsministeriet uden problemer affærdigede som et grønlandsk partsindlæg.

	Juridisk sværvægter

	Med det nye responsum har Grønland til gengæld oprustet væsentligt på den juridiske bane. Det er udarbejdet af advokat Ole Spiermann, der er partner i Bruun & Hjejle og tidligere professor i folkeret ved Københavns Universitet. Han betegnes som et af de største juridiske talenter i Danmark, og han har beskæftiget sig indgående med netop Grønlands position i Rigsfællesskabet. Selv om den danske regering fortsat er uenig i hans konklusioner, kan man ikke uden videre afvise hans juridiske ræsonnementer. Hidtil har både Statsministeriet og Udenrigsministeriet da også forholdt sig tavse , da de med statsministerens ord »ikke har haft lejlighed til at kigge nærmere på responsummet«. Det har de stadig ikke, her fem dage efter mødet.

	Spiermanns argumentationsrække kan brydes op i en række relativt simple punkter: I selvstyreloven for Grønland er der ikke overlap mellem sagsområder. Når Grønland har overtaget sagsområdet råstoffer (og dermed uran), lapper det altså ikke ind over sagsområdet udenrigspolitik, som pr. definition kun kan varetages af staten. Udvinding af uran, eksportkontrol og opstilling af såkaldte safeguards er alle indenrigspolitiske beføjelser, selv om nogle af dem er betinget af Rigsfællesskabets internationale forpligtelser. Dermed har danske myndigheder ingen lovgivende eller udøvende magt på området, Danmark kan ikke blande sig i sagsbehandlingen, og Grønland har end ikke pligt til at holde danske myndigheder orienteret.

	Når den danske regering omvendt kommer frem til, at hensynet til rigets forsvars- og sikkerhedspolitik trumfer Grønlands ret til selvstyre, er det fordi regeringen opstiller en ny målestok, som man har opfundet til lejligheden, men som er i modstrid med selvstyreloven, argumenterer Spiermann.

	Hvad handler det om?

	Hele slagsmålet kan virke en smule omsonst, da Danmark og Grønland for længst er blevet enige om at samarbejde på uran-området i erkendelse af, at det er et spørgsmål, der vedrører begge parter.

	Ydermere binder selvstyreloven Grønland til ikke at handle i strid med rigets generelle udenrigspolitik. Trods uenighederne kunne Helle Thorning-Schmidt og Aleqa Hammond da også erklære, at en fælles samarbejdsaftale skal være færdig og underskrevet i anden halvdel af 2014. Men spørgsmålet er, hvor linjerne skal gå i den aftale. Det handler om magt.

	Aleqa Hammond taler med stor overbevisning ind i den nationalistiske grønlandske fortælling om et folk, som i årtusinder har overlevet på egen hånd i et nådesløst arktisk klima. Nu er det på tide at stå på egne ben igen, mener hun, og hun virker villig til at gøre alt, hvad der står i hendes magt for at forhindre, at Danmark stiller sig i vejen.

	I sidste ende kan sagen ende for tre højesteretsdommere. Det ville i så fald være første gang i Rigsfællesskabets historie, og kilder peger på, at det kan ryste hele konstruktionens overlevelse. Her er det måske på sin plads at minde parterne om, at hvis man tager spørgsmålet for pålydende, drejer det hele sig om en enkelt planlagt mine i det sydlige Grønland, hvor det lige nu ikke engang kan betale sig at hente uranen op.

	Hvis det derimod handler om forsmåede følelser, kan spørgsmålet alligevel ikke afgøres i retten.

