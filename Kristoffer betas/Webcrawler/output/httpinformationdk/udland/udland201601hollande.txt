Hollande bebuder stor jobindsats



 Frankrigs præsident, François Hollande, lovede mandag, at han vil bruge over to milliarder euro (omkring 15 milliarder kroner) ekstra på en række nye foranstaltninger for at få nedbragt den permanent høje ledighed blandt franskmændene.
»Frankrig er i en form for økonomisk nødretstilstand, og det haster med nye tiltag,« siger den franske præsident, som understreger, at de nye initiativer ikke vil blive finansieret ved skatteforhøjelser.
Arbejdsløsheden i Frankrig–EU’s næststørste økonomi–er på omkring 10 procent, hvilket svarer til 3,57 millioner mennesker.
»At få nedbragt ledigheden er det eneste tema, som har endnu højere politiske prioritet end sikkerheden for befolkningen,« hedder det i en erklæring fra Hollande.
Ifølge Hollande er nøglen til øget beskæftigelse at øge hastigheden i den franske reformproces og skabe mere innovation. Frankrig må også øge efteruddannelse og jobtræning, siger præsidenten. Den franske økonomi blev skadet af angrebene i Paris i november. Væksten faldt i sidste del af det fjerde kvartal.
Ritzau

