NSA hjælper CIA med droneangreb
Dokumenter fra Edward Snowdens læk dokumenterer ifølge The Washington Post, at CIA har trukket på informationer fra NSA’s elektroniske overvågninger i forbindelse med USA’s hemmelige droneprogram


 
	Det er ikke i sig selv voldsomt overraskende, at efterretningstjenesten National Security Agency (NSA) har leveret oplysninger fra sine elektroniske overvågninger til det kontroversielle, hemmelige droneprogram, hvor mistænkte i den amerikanske krig mod terror er blevet dræbt med droner, mener flere militæreksperter. Faktisk er det forventeligt, at der bliver bidraget på tværs af de militære efterretningstjenester.

	»Dronerne giver selvfølgelig nogle nye muligheder, da de er billigere at have hængende end et almindeligt fly. Så på den måde har de også givet et bredere udbud. Men grundlæggende er der tale om avancerede busser med bomber på, så det er ikke mærkeligt, at der er brug for det fulde spektrum af efterretninger,« siger Henrik Ø. Breitenbauch, seniorforsker ved Center for Militære Studier.

	Det er avisen The Washington Post, der er kommet i besiddelse af et dokument fra NSA, som bekræfter efterretningstjenestens involvering i et droneangreb, der 1. oktober 2012 dræbte den tidligere al-Qaeda-kriger Hassan Ghul. Dokumentet bryder ifølge avisen med den gængse opfattelse af, at det hemmelige droneprogram udelukkende har været CIA’s domæne. Men det er stadig hemmeligt, hvor mange af USA’s i alt 16 føderale efterretningstjenester, der leverer informationer til droneprogrammet. Det fortæller Richard Whittle, forfatter og bidragsyder til The Smitsonian Air and Space Museum og The Wilson Institute og en af flere amerikanske kilder, Information har været kontakt med.

	»Det er oplysninger af den slags, som er højt klassificerede og derfor svært tilgængelige,« konstaterer han.

	Internationale samarbejder

	Derfor er det også først gennem Edward Snowdens læk, at offentligheden får konkret kendskab til samarbejdet mellem NSA og CIA om droneprogrammet.

	Ifølge The Washington Posts oplysninger iværksatte NSA’s hemmelige antiterror-enhed, Counter-Terrorism Mission Aligned Cell, en gennemgribende overvågning af den elektroniske informationsstrøm i det nordlige Pakistan i forsøget på at opspore Hassan Ghul, en gammel kending, som tidligere havde været fængslet og her leverede oplysninger, som var medvirkende til, at man fandt Osama bin Laden.

	Efter blandt andet at have tiltvunget sig adgang til computere og overvåget meddelelser og radiotransmissioner i et år lykkedes det NSA at opfange en e-mail sendt fra Hassan Ghuls hustru, som gjorde det muligt at finde frem til hans opholdssted.

	Oplysningerne blev givet videre til CIA, som gennemførte selve angrebet. Ifølge Lars Erslev Andersen, seniorforsker i international sikkerhed på Dansk Institut for Internationale Studier, er samarbejdet mellem de to efterretningstjenester blandt andet udsprunget af terrorangrebet mod World Trade Center i New York 11. september 2001.

	En af konklusionerne efter angrebet var, at de forskellige efterretningstjenester ikke var gode nok til at dele informationer.

	»Man lavede blandt andet en efterretningsreform i 2004, hvor man forsøgte at omstrukturere koordineringen mellem efterretningsorganisationerne. Det skete blandt andet efter en række anbefalinger af, at de skulle være bedre til at dele oplysninger,« siger Lars Erslev Andersen.

	Ifølge sikkerhedsforskeren er det netop de to store efterretningstjenester, NSA og CIA, der leverer det vigtigste grundlag for USA’s hemmelige droneprogram, da de i det hele taget er de største indsamlere af efterretninger: »NSA tager sig af den elektroniske kommunikation, og de har jo vist, at den kan de overvåge bedre end nogen andre. CIA er organiseret i to afdelinger – analyse og operationer – hvor den operative del laver klassisk indhentning af oplysninger, men også specialoperationer. Og det er også derfor, CIA driver det hemmelige droneprogram,« siger Lars Erslev Andersen.

	Blandt andre mulige leverandører fremhæver han det amerikanske militærs egen efterretningstjeneste, Defence Intelligence Agency (DIA), som indsamler oplysninger i forbindelse med deres egne militære indsatser. På Center for Militære Studier peger seniorforsker Henrik Ø. Breitenbauch også på efterretningstjenesten National Reconnaissance Office (NRO), der bygger og driver de amerikanske efterretningssatellitter og med et årligt budget på 10,3 milliarder dollar er landets tredjebedst finansierede tjeneste efter NSA og CIA.

	Samtidig viser erfaringerne, at CIA har samarbejdet med udenlandske efterretningstjenester i bestræbelserne på at finde frem til personer, som efterfølgende er blevet udsat for droneangreb. Ingen af de to forskere ønsker dog at vurdere, om de danske efterretningstjenester kan være involveret i at skaffe efterretninger i den forbindelse.

	Lars Erslev Andersen henviser til, at der ifølge Jyllands-Posten har været afholdt møder mellem CIA og Politiets Efterretningstjeneste (PET) i forbindelse med den danske konvertit Morten Storm (som forlod islam igen i 2006, red.), som efter sigende har været i aktion for CIA. Det bliver dog benægtet af PET.

	»Der er ingen rygende pistol. Men der er dokumenteret møder mellem PET, CIA og Storm,« siger Lars Erslev Andersen.

	 

