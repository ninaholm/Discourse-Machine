Dansk skolebogsprojekt mistænkt for korruption
Nye beskyldninger om korruption i det dansk-finansierede skolebogsprojekt i Afghanistan får Udenrigsministeriet til at iværksætte en ny undersøgelse. Tidligere rådgiver undrer sig over, at samme leverandør har fået alle ordrer på nær én siden 2005
De skolebøger, som danske bistandskroner er med til at finansiere i Afghanistan, er af dårlig kvalitet, og det tjener trykkeriet mange penge på. Alligevel er det stort set altid det samme trykkeri i Kabul, der vinder millionkontrakterne.


 
	Udenrigsministeriet har iværksat en større kulegravning af det højtprofilerede danske skolebogsprojekt i Afghanistan på grund af mistanke om svindel med både udbudsprocessen og selve trykningen af de mange millioner bøger.

	Ifølge en række dokumenter, som Information har fået aktindsigt i hos Udenrigsministeriet, er det omfangsrige projekt mindst tre gange tidligere blevet undersøgt af konsulenter og uafhængige revisionsfirmaer, men uden at det er lykkedes at kaste lys over den formodede svindel. Alene i år finansierer Danmark trykningen af 11,7 millioner nye skolebøger – siden 2005 har Danmark været med til at finansiere over 200 millioner bøger sammen med andre lande.

	»Det er på høje tid, at det afghanske skolebogsprojektet bliver ordentligt undersøgt,« siger bistandskonsulent Henrik Ravn, der har været ansat i det afghanske undervisningsministerium (MoE), hvor han sammen med den ansvarlige Danida-rådgiver fulgte skolebogsproduktionen tæt. Informations aktindsigt samt en række andre dokumenter, som Information er i besiddelse af, tyder da også på, at der bliver fiflet med de danske bistandsmillioner, både i det afghanske undervisningsministerium, der udbyder trykopgaverne, og under selve trykningen af millioner af skolebøger.

	Først og fremmest springer det i øjnene, at de dansk-finansierede millionordrer altid går til det samme trykkeri: Baheer Computer and Printing Company i Kabul. Kun i 2011 fik et indisk firma en mindre del af ordren – hvilket faldt sammen med, at revisionsfirmaet Ijaz Tabussum og co. var i gang med at undersøge, om der var tale om favorisering af det afghanske firma.  

	På baggrund af den indiske delkontrakt  konkluderede revisorerne, at »der var ikke nogen favorisering« af den afghanske trykkerivirksomhed. Men året efter fik Baheer Printing igen samtlige ordrer.

	Hvor sikker Baheer Printing og Publishing gennem årene har været på at få de lukrative millionordrer, fremgår af to andre undersøgelser, gennemført i genholdsvis 2009 og 2010. I begge tilfælde var mellem 80 og 90 procent af de mange millioner skolebøger allerede trykt, inden selve kontrakten på opgaverne var indgået.

	Af samme grund lykkedes det hverken i 2009 eller 2010 at evaluere selve fremstillingsprocessen, da bøgerne var både trykt og pakket, før de internationale inspektører nåede frem til trykkeriet.

	Ringe kvalitet

	Henrik Ravn, mangeårig dansk bistandskonsulent og tidligere programchef i det afghanske undervisningsministerium, er ikke i tvivl om, at der svindles med de danske skolebogsmidler.

	»Det er meget mærkeligt, at Baheer Computer and Printing Company får alle ordrerne, især når man tager i betragtning, hvor mange problemer der har været med kvaliteten af deres arbejde,« siger Henrik Ravn, der i dag driver konsulentfirmaet  Ravn Consult.

	Og listen af klager over kvaliteten er lang. Både i 2008, 2009 og 2010 er der adskillige og betydelige klagepunkter fra de konsulenter, der undersøger produktionen. Bøgerne bliver f.eks. limet i ryggen i stedet for at blive syet, omslaget bliver lavet af papir i stedet for karton, papirkvaliteten er dårligere end aftalt, billedkvaliteten er uhyre ringe, teksten står for langt inde mod bogryggen, så den ikke kan læses, klipsene er ofte for korte, så bøgerne falder fra hinanden osv., fremgår det af flere kvalitetsvurderinger, som Information er i besiddelse af.

	Ignorere udbudslov

	Og i rigtig mange tilfælde bliver der trykt væsentlig færre bøger, end det er aftalt i kontrakten. »Den ringe kvalitet er en fordel for trykkeriet på flere måder. I første omgang gør det både bøgerne billigere at trykke og dermed fortjenesten større, men derudover betyder den dårlige kvalitet også, at bøgerne går i stykker og der derfor hurtigt skal trykkes nye bøger igen,« forklarer  Henrik Ravn.

	I adskillige år udnytter Baheer Printing desuden muligheden for at få bøgerne trykt i udlandet. Frem til 2011 foregik al trykning af de dansk-finansierede bøger ifølge Informations kilder så langt væk som i Indonesien.

	Og det bekræftes af de undersøgelsesrapporter, som Udenrigsministeriet har udleveret. Her fremgår det, at det afghanske trykkeri blandt andet har et omfattende samarbejde med Gramedia i Indonesiens hovedstad, Jakarta.

	Indonesien er kendt som det billigste sted i verden at trykke bøger, både på grund af de lave lønninger, men også fordi landet har en række store avistrykkerier, der kan løse opgaven til få penge.

	I undersøgelsen fra 2009 konkluderer international konsulent Paul Gibbings da også, at Danida ikke behøver anvende en mellemmand.

	»Danida bør handle direkte med dem (firmaerne i Indonesien, red.),« lyder anbefalingen.

	Mistanke om korruption

	Det fremgår også af rapporten, at den eksterne konsulent mistænker ansatte i det afghanske undervisningsministerium for at være allierede med Baheer Printing.

	»Så længe dette firma har indflydelse i Undervisningsministeriet, vil de blive ved med at vinde kontrakter, fortsætte med at trykke i udlandet, og den lokale industri vil ikke få nogen gavn (af de danske trykkeriopgaver, red.),« skriver han i rapporten til Danida. Trods den skarpe kritik strømmer de danske – og ikke mindst amerikanske skolebogsmillioner – fortsat ned i lommerne på Baheer Computer and Printing Companys direktør, Sher Baz Kaminzada, i de kommende år.

	Både i 2011 og i 2012 er det igen Baheer Printing, der løber med ordrerne. Og det samme er ifølge

	Informations kilder tilfældet i indeværende år, hvor Danmark finansierer yderligere 11,7 millioner skolebøger. Ifølge den afghanske udbudslov har afghanske leverandører fortrinsret og desuden ret til at sætte prisen mellem fem og 10 procent  højere end evt. udenlandske leverandører. Til gengæld er de forpligtet til at anvende 30 procent af ordrebetalingerne i Afghanistan. Ifølge Informations kilder er det et krav, som både Baheer, Undervisningsministeriet og Danida i årevis har ignoreret.

	Ingen svar

	På den danske ambassade i Kabul er førstesekretær Jeanette Liv Øster-gaard ikke i stand til at forklare, hvorfor Baheer Printing trods de mange kvalitetsproblemer og de gentagne beskyldninger om korruption og lovbrud hidtil har fået alle de danske ordrer – på nær en enkelt.

	»Jeg kan ikke svare på, hvorfor Baheer Printing får langt de fleste ordrer, det er MoE, der står for
	udbudsprocessen, ikke os,« siger hun.

	Af samme grund har hun heller ingen indsigt i, om de mange kvalitetsproblemer er blevet løst.

	»Men hvis der er uregelmæssigheder med hensyn til udbudsprocessen eller kvaliteten af de skolebøger, Danmark finansierer, forventer jeg, at den kommende value for money-undersøgelse vil vise det,« siger førstesekretæren.

	Information har også forsøgt at få svar på den tilsyneladende favorisering  af Baheer Printing fra chefen for Udenrigsministeriets Afghanistan-afdeling, kontorchef Pernille Dueholm og fra chefkonsulent Tine Lunn fra Udenrigsministeriets afdeling for Kvalitetssikring, der begge er bekendt med mistankerne om korruption i det danske skolebogsprojekt. Men uden held.

	Moderat tilfredsstillende

	Til gengæld understreger Jeanette Liv Østergaard, at Danida sidste år hyrede en særlig international udbudsekspert, som er i gang med at uddanne den 269 mand store udbudsafdeling  i det afghanske undervisningsministerium, så den bliver i stand til at gennemføre en troværdig og fair udbudsproces på de mange skolebyggerier og indkøb, som ministeriet foretager.

	»Hans opgave er at opbygge kapaciteten i Undervisningsministeriets udbudsafdeling, og det er han i fuld gang med,« siger hun og understreger, at hun ikke selv har kendskab til de forbedringer, som måtte være sket, da hun ikke har forstand på hverken udbudsprocesser eller bogkvalitet. I stedet henviser hun til, at der efter Verdensbankens opfattelse er sket store fremskridt i Undervisningsministeriet.

	I en undersøgelse tidligere på året vurderede Verdensbanken udbudsprocessen i Undervisningsministeriet som »moderat utilfredsstillende«. I foråret steg vurderingen til »moderat tilfredsstillende«, hvilket ifølge Jeanette Liv Østergaard formentlig skyldes den danske konsulents indsats.

	Det har ikke været muligt at få en kommentar fra Baheer Printings direktør, Sher Baz Kaminzada, til den nye undersøgelse af skolebogsprojekter eller fra udviklingsminister Christian Friis Bach (R), der er på ferie.

