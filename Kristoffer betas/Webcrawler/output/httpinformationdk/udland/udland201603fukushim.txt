Fukushimas skygge strækker sig stadig over Europa
Fem år efter ulykken på Fukushima-værket i Japan er atomkraft på tilbagetog over store dele af verden. I Europa stødte verdens dyreste atomkraftværk i denne uge ind i nye problemer, da finansdirektøren for firmaet bag trak sig på grund af manglende finansiering
Ulykken på Fukushima atomkraftværket i Japan for fem år siden skete efter et kraftigt jordskælv i havet ud for Japans østkyst og en efterfølgende tsunami.


 Rettelse
I gårsdagens artikel »Fukushimas skygge strækker sig stadig over Europa« skrev vi, at atomkraft skal bidrage med 7 pct. af Storbritanniens energiforbrug, og at den i dag udgør 75 pct. af Frankrigs energiforbrug. Der er dog retteligt tale om landenes elforbrug og altså ikke deres samlede energiforbrug. Information beklager fejlen.
Red.
I denne uge kom anlæggelsen af verdens dyreste atomkraftværk, Hinkley Point i England, igen i problemer. Finansdirektøren trak sig fra selskabet bag opførelsen, det franske statsejede energiselskab EDF.
Ifølge Reuters og britiske medier mener han, at energiselskabets gæld og stigende udgifter ville gøre det for risikabelt at gå videre med byggeriet.
De seneste problemer for Hinkley Point falder sammen med femårsdagen for verdens største nukleare katastrofe i nyere tid. Siden Fukushima-ulykken har især europæisk atomkraft været i alvorlig modvind. Opførelsen af kraftværker er enormt dyr, og de skærpede sikkerhedshensyn siden den japanske katastrofe har kun gjort opførelse og vedligeholdelse endnu dyrere.
