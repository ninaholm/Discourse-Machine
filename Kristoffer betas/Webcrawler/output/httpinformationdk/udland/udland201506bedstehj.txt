Den bedste hjælp er at tie stille
På topmødet i Bruxelles i dag og i morgen forventes den britiske premierminister endelig at løfte sløret for, hvilke reformer han kræver af EU. Danmark har allerede lovet opbakning, men hvad nu hvis de britiske krav ikke er vidtgående nok?
De konkrete britiske reformkrav til EU, som David Cameron forventes at præsentere for EU-kollegerne senere i dag, er endnu ukendte.


 Det er en lettere styrket britisk premierminister, der i dag ankommer til Bruxelles med sin længe ventede liste over EU-reformkrav. Styrket ikke mindst på grund af valget i Danmark, hvor blå blok i deres fælles oplæg ‘Dansk velfærd i Europa‘ under valgkampen lovede at blive »en aktiv støtte for Storbritannien i arbejdet for at få en aftale med EU«.
»Cameron har ikke ret mange ukritiske allierede. Et antal lande er favorabelt indstillede, men der er grænser for deres støtte. Tyskland indgår i den sidste gruppe,« siger professor Richard Whitman, der er ekspert i EU-politik ved University of Kent.
»Storbritannien vil ikke længere være det eneste land, der rejser disse spørgsmål, og det er vigtigt,« tilføjer han. Pieter Cleppe fra tænketanken Open Europe er enig. »Blå blok har åbent budt hele øvelsen velkommen, og hvis Cameron får behov for at overbevise Angela Merkel, vil Danmark kunne fungere som en løftestang,« siger han.
Kravene, som David Cameron forventes at præsentere for EU-kollegerne senere i dag, er endnu ukendte, og derfor advarer Jeppe Kofod, socialdemokratisk medlem af Europaparlamentet, imod, at en kommende blå regering »deponerer sin beslutningskraft hos Cameron«.
»For David Cameron kan det være godt med en ideologisk allieret, men det er ikke godt for Danmark, hvis det betyder, at det ender med et ræs mod bunden i forhold til løn- og arbejdsforhold,« siger han med henvisning til, at EU’s arbejdstidsdirektiv ofte er blevet kritiseret af de britiske konservative.
Den britiske GMB-fagforening advarede i går EU’s 27 stats- og regeringschefer imod at tillade Cameron at »underminere ansættelses- og sociale rettigheder for britiske arbejdere«.
»I Storbritannien har man ikke noget imod at få lavtlønsarbejdere ind. Det er ikke den del, de er optagede af. De er kun optagede af velfærdsydelser,« tilføjer Jeppe Kofod.
Omvendt er det ikke sikkert, at Camerons krav på visse områder vil være vidtgående nok set med danske øjne, og Morten Messerschmidts pressemand skriver i en email til Information, at partiet ikke udelukker at stille yderligere krav.
»Vores krav afhænger af Camerons, men for eksempel på fri bevægelighed synes der at være sammenfald,« skriver pressemand på vegne af Morten Messerschmidt, der tidligere har luftet tanken om at give danskerne en lignende folkeafstemning, som den briterne skal afholde senest i slutningen af 2017.
»Vi afviser intet på nuværende tidspunkt,« hedder det fra partiet. Dog har DF’s medlem af Europaparlamentet Morten Messerschmidt tidligere udtrykt sig mindre tvetydigt om både krav og afstemning.
»Vi bør ligesom briterne bede om at få en genforhandling, så vi får suveræniteten tilbage på grænsekontrol, udlændingepolitik, finanspolitik og en række andre områder. Det ville være dejligt at køre et parallelspor med Storbritannien og få en folkeafstemning,« sagde han forleden til Politiken.
Ifølge professor Richard Whitman vil det imidlertid næppe være den slags opbakning, Cameron er på udkig efter.
»Cameron ønsker en hurtig genforhandling og folkeafstemning, men hvis andre regeringer som den danske begynder at stille deres egne krav, vil det trække ud. Det, Cameron ønsker, er opbakning, men derudover at Danmark ikke beder om noget,« siger han og henviser til, at den seneste protokol af undtagelser, som irerne fik forhandlet sig frem til, tog fem et halvt år at få ratificeret.
Traktatændringer vil tage endnu længere tid.
Godt med krav
Pieter Cleppe anerkender, at Cameron ønsker en hurtig proces og ideelt set ønsker en folkeafstemning allerede i 2016, men han mener »ikke, det vil være usundt, hvis alle lægger deres krav på bordet«.
»Der er en fare for, at dagsordenen vil blive overlæsset, men jeg håber, at andre lande vil se muligheden for at lufte deres bekymringer. Reform kan kun fungere, hvis det er for alle,« siger han og mener at kunne se en fællesnævner hos protestpartierne, som så mange europæere er tyet til ved de seneste års valg.
»Det, de har til fælles, er, at de ikke føler, at de har tilstrækkelig kontrol over deres egen skæbne. Alle ønsker mere kontrol,« siger han og tror på, at det er muligt at finde en løsning, der kan gavne alle lande.
Richard Whitman mener dog ikke umiddelbart, at det vil være til gavn for EU, hvis traktaterne genåbnes, eller hvis flere lande såsom Danmark udskriver folkeafstemninger om forhandlingsresultatet.
»EU kunne håndtere, at Grønland meldte sig ud,« siger han, men snakken om folkeafstemninger »bidrager til følelsen – som også er opstået omkring eurozonen – af, at EU har en usikker fremtid«.
Kofod mener slet ikke, at det giver mening for Danmark at tale om en folkeafstemning.
»Det vil være torskedumt i Danmark at stemme om at melde os ud af EU. Det ville være en vanvittig måde at bruge vores kræfter på. Særligt når selv Dansk Folkeparti mener, at vi skal blive,« siger han.

