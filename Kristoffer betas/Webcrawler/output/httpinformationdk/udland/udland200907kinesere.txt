Kinesere twitter videre på trods af regeringens blokeringer
Kina blokerer for stadig flere sociale internet-medier, men internet-brugere live-twitter fortsat om deres sammenstød med myndighederne


 BEIJING - Da Xu Zhiyong i slutningen af sidste år banker på jernporten i det sydlige Beijing, åbner han en ny dør for kinesisk internetaktivisme. Den unge juraprofessor står foran et af Beijings berygtede 'sorte fængsler'. Han er her for at befri Ma Xirong. Hun er en af de titusinder, som kommer til Beijing for at klage over magtmisbrug. Som mange andre er hun i stedet endt i et af disse illegale fængsler. Håndlangere for lokale myndigheder holder folk låst inde, så de ikke kan røbe deres chefers foreteelser til centralregeringen. Fængslerne er ulovlige. De indsatte stilles ikke for en dommer. Alle deres rettigheder er taget fra dem.
Xu er ikke kommet alene. Borgerjournalisten Zhou Shuguang står på afstand og videofilmer. Og Chen Er, en blogger, uploader billeder til internettet. De twitter, da fire muskelmænd dukker op for at tvinge Xu Zhiyong væk. »Du er en skide advokat, ikke?« siger de. Få sekunder senere genfortælles deres ord i cyberspace via Twitter. Kort efter sender Zhou Shuguang en ny besked af sted: »De er begyndt at tæske.«
Xu Zhiyong får bank. Men han står fast. Og får Ma Xirong løsladt. De sorte fængsler tåler ikke dagens lys. Det ved fangevogterne selv, og de sender hende af sted for at undgå mere opmærksomhed.
Succesfuldt stunt
Det var et opgør, som alle Kinas internetbrugere havde mulighed for at følge med i direkte.
»Vores stunt fik gjort folk opmærksom på et udbredt problem, og folks harme fik gjort myndighederne til skamme,« siger Xu Zhiyong. »Det har skabt et pres, som har tvunget myndighederne til at stramme grebet om de sorte fængsler. De eksisterer stadig, men der er færre, der mishandles, og færre, der holdes fanget«.
Det var en kraftfuld demonstration af sociale internetmediers magt. Almindelige artikler på internettet, der beskæftiger sig med noget så følsomt som sorte fængsler, vil blive fjernet hurtigt af Kinas internetcensur. Men Xu Zhiyong viste, at internetmedier, som mikroblogging-tjenesten Twitter, gør, at udbredelsen af informationer går så hurtigt, at myndighederne har svært ved at følge med.
Men regeringen gør fortsat et ihærdigt forsøg. Det sidste halve år har Kina slået ned på de sociale internetmedier. I marts blev websitet YouTube spærret, efter en video, som angiveligt viser kinesiske sikkerhedsstyrkers mishandling af tibetanere, blev uploaded. I starten af juni, omkring 20-årsdagen for massakren i Beijing i 1989, blev Twitter og fotodelingstjenesten Flickr blokeret. Facebook og Fanfou, et kinesisk website a la Twitter, har været spærret siden de dødelige etniske uroligheder i Nordvestkina tidligere på måneden. Yderligere to kinesiske sociale internetmedier, Digu og Zuosa, blev lukket ned tirsdag denne uge.
»Den kinesiske regering er opsat på at kontrollere informationsstrømmen,« siger Isaac Mao, en internetentreprenør og blogger. »Men det lykkes kun delvist«.
Fortsat kvidren
Kinesere fortsætter med at kvidre på Twitter. Bl.a. ved hjælp af en såkaldt Proxy finder de vej rundt om regeringens afspærringer på nettet.
En del skriver om deres sammenstød med myndighederne. I slutningen af sidste uge twittede Guo Bofeng: »Jeg er blevet arresteret af politiet i Mawei, SOS«.
Han er en af syv bloggere, som er blevet taget af politiet, efter de har skrevet om, at en 25-årig kvinde var blevet gruppevoldtaget og myrdet. Lokale embedsmænd påstår, kvinden døde af graviditetskomplikationer, mens læger mener, der er tale om voldtægt. Bloggerne anklager embedsmænd i Fujian-provinsen for at mørklægge sagen pga. deres forbindelser til gerningsmændene. Andre bloggere har de sidste dage bombarderet internettet med artikler, der kritiserer myndighederne.
En anden blogger i Guangzhou, Beifeng, twittede, alt imens han sammen med en gruppe venner blev afhørt af politiet. De var blevet taget med stationen, da de gik rundt med T-shirts, hvorpå der stod: »Et-partistyre vil føre til katastrofe overalt«.
Beifeng fortæller, det er hans første sammenstød med politiet, og klager over at være blevet holdt fanget i seks timer, på trods af han ikke har brudt loven. Han afslutter sin twitter-rapport med ordene: »Jeg ønsker, at landet kan respektere ethvert individs frihed og ikke vil lade sådan en episode finde sted igen«.
Før bloggen ville sådanne historier aldrig være blevet fortalt uden for det lokale amts grænser. Med Twitter kommer informationerne endnu hurtigere ud. Hele landet - eller i hvert fald Kinas 300 mio. internetbrugere - kan potentielt læse om lokale hændelser.
»De lokale myndigheder har derfor sværere ved at styre informationer. Og lokale ledere af kommunistpartiet har sværere ved at agere uden tøjler inden for det, de ellers betragter som deres lille kongerige,« siger Ran Yunfei, en blogger i byen Chengdu. »De bliver overvældet af internettet, som de ikke kan kontrollere,« fortsætter han.
Kontrollere kan centralregeringen i Beijing dog. Tidligere denne uge gik to af landets mest populære nyhedsportaler i sort. De havde bragte artikler, der nævnte en korruptionssag i Namibia, som involverer et firma, der har forbindelse til sønnen af Kinas præsident, Hu Jintao. Det fik Beijing til at trække i nødbremsen og rense internettet for alle tegn på sagen. Der er tydeligvis partifolk i Kina, som internettet endnu ikke må røre.


