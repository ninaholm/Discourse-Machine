Olieproducenternes overlevelseskamp er indledt
Stagnerende efterspørgsel, overproduktion, styrtdykkende priser og nyt klimafokus skærper krigen mellem amerikanske olieselskaber og saudierne
I North Dakota har man oplevet oliefeber de seneste par år. For fem år siden satte USA for alvor   fart på produktionen af olie fra de amerikanske skiferlag.


 Hvis man er ude efter et lærestykke i, hvordan markedskræfterne konkurrerer om profit og overlevelse, så bør man følge den aktuelle udvikling på det internationale oliemarked. En priskrig og overlevelseskamp er i fuld gang mellem de toneangivende markedsaktører, med en del collateral damage til følge.
Krigen kan aflæses på olieprisen. Nordsøolien nåede fredag ned på 36,5 dollar pr. tønde, tæt på det laveste siden 2005 og et fald på næsten 70 pct. siden forrige sommer. Den amerikanske råolie dykkede til godt 34 dollar og har ikke været billigere i 11 år. Selskaberne i branchen taber penge, fyrer medarbejdere i tusindtal eller går fallit. Et udskilningsløb er i gang – til kortsigtet glæde for bl.a. alverdens bilister, til skade for bl.a. klimaet.
Det er USA’s olieproducenter og Saudi-Arabien, der slås. De amerikanske selskaber forstyrrede den globale oliemagtbalance med OPEC i førersædet, da man for fem år siden for alvor satte fart på produktionen af olie fra de amerikanske skiferlag. Ironisk nok var det på et tidspunkt, hvor olieprisen i 10 år havde været støt stigende og pludselig gjorde de vanskeligt tilgængelige skiferforekomster rentable at producere fra. Nu står en del af skiferolieselskaberne i fare for at producere sig selv ihjel.
Og mere ironisk: Olieboomet blev tilskyndet af den amerikanske centralbanks sænkning af renten gennem en årrække, der gjorde lånekapital billig og lokkede investorer ud i det dyre olieeventyr – nu har centralbanken for første gang siden finanskrisen hævet renten og gjort det dyrere at skaffe kapital for de pressede skiferolie-investorer og -selskaber, men også for den øvrige oliebranche.
Dramatisk situation
Selskaberne reagerer på den anstrengte økonomi ved at øge produktionen i håb om at tjene ind på mængde, hvad de mister på pris. Konsekvensen er, at de amerikanske olielagre bugner.
»Med 490,7 millioner tønder er de amerikanske råolielagre tæt på et niveau, som for denne tid af året ikke er set de sidste 80 år,« skrev den amerikanske energistyrelse, EIA, forleden. Olieoverskuddet peger mod endnu lavere priser og endnu større vanskeligheder i sektoren.
»Dette vil øge hastigheden af konkurser i olie- og gassektoren,« skriver branchemediet Oilprice.com og nævner, at flere mindre selskaber netop har indgivet konkursbegæring. Mere robuste selskaber som Shell, Chevron og ConocoPhilips har annonceret nedskæringer og fyringer.
Og branchens krise er global. USA har i kraft af sin store egenproduktion importeret stadig mindre olie fra andre lande og dermed svækket det globale oliemarked. Og den amerikanske kongres besluttede tirsdag i sidste uge at fjerne et 40-årigt forbud mod eksport af olie i håbet om, at de amerikanske selskabers megen olie kan strømme ud på verdensmarkedet og finde afsætning der – det kan indebære yderligere olieprisfald.
»Ruslands, Saudi-Arabiens og det øvrige OPEC’s værste mareridt,« sagde i onsdags markedsanalytiker Phil Flynn, Price Futures Group, til MarketWatch om den forestående ophævelse af eksportforbuddet.
»Mere end en tredjedel af den globale olieproduktion er ikke rentabel med de nuværende priser,« vurderede Ehsan Ul-Haq, seniorkonsulent i det store konsulentfirma KBC, i finansmediet Bloomberg.
»Det er en virkelig dramatisk situation, som for mange producenters vedkommende ikke kan fortsætte ret længe,« tilføjede olieanalytiker Torbjørn Kjus fra Norges største finanskoncern DNB ASA.
Nogle siger, at det hele er saudiernes skyld. Traditionelt har Saudi-Arabien og de øvrige 11 lande i oliekartellet OPEC påtaget sig rollen som global markedsstabilisatorer: Når der var for meget olie på markedet i forhold til efterspørgslen og derfor faldende priser, skruede OPEC ned og sikrede balance mellem udbud og efterspørgsel og en nogenlunde stabil oliepris. Og vice versa, når for lidt olie tvang prisen for højt op.
I flere år holdt OPEC et produktionsloft på 30 mio. tønder olie pr. dag, men det droppede man på saudisk foranledning forrige sommer: Frem for at sætte global prisstabilitet i højsædet prioriterer man i dag at kæmpe for sin globale markedsandel. Uanset overfloden af olie på verdensmarkedet har OPEC hævet produktionen, så den nu ligger på 31,5 mio. tønder dagligt. Formål: via faldende priser at udkonkurrere de amerikanske skiferolieproducenter, der har forstyrret OPEC’s ledende rolle og rokket magtbalancen på det globale oliemarked.
På et møde den 4. december besluttede OPEC at fortsætte det høje produktionsniveau og priskrigen, om end det er ved at være på bekostning af sammenholdet i kartellet. Som den største og mest ressourcestærke producent svinger Saudi-Arabien taktstokken og overtrumfer andre OPEC-medlemmer, der som Venezuela og Nigeria er økonomisk pressede og foretrækker en strategi, hvor olieprisen løftes op via en nedsat produktion – dog ikke hos dem selv, men hos saudierne.
Så priskrigen fortsætter – og kan forstærkes af en forventet øget produktion fra Iran, når de vestlige sanktioner mod den iranske olie ophæves.
Nogle brancheiagttagere har rejst spørgsmålet, om strategien i det lange løb er holdbar for saudierne selv. Ørkenstaten henter 90 pct. af sine eksportindtægter og 40 pct. af sit BNP på oliesalg, og en langvarig global priskrig tærer også på Saudi-Arabiens foreløbig anselige reserver på 650 milliarder dollar. Globalt er olieefterspørgslen stagnerende på grund af økonomisk afmatning i bl.a. Kina, og på sigt kan signaler som klima aftalen fra COP21 forstærke omstillingen fra olie til f.eks. el i transportsektoren.
En særlig ironi er, at den allerede indtrufne globale opvarmning har ført til lunere vintre i bl.a. den vestlige verden og dermed mindre behov for olie til opvarmning. Trods dette vink med en vognstang fra klimaet kæmpede saudierne indædt mod et højt ambitionsniveau for klima-aftalen under forhandlingerne i Paris.
Den fremherskende vurdering er, at Saudi-Arabien indtil videre har finansielle ressourcer til at fastholde priskrigen, også uden at svække den nationale økonomi så meget, at det f.eks. fører til uro i en befolkning, hvor BNP pr. indbygger er lavere end i de omgivende, mellemøstlige oliestater.
Den saudiske kalkule i den standende globale oliepriskrig er formentlig, at enten bukker konkurrenterne i bl.a. USA under og får olieprisen til igen at stige – eller også inspirerer en fortsat faldende pris forbrugerne i den globale middelklasse til at købe flere benzin- og dieselbiler og køre længere i dem – og dermed bringe olieefterspørgslen op igen – frem for at skifte til elbiler eller andre klimavenlige transportformer.
Så længe verdens regeringer ikke skrider ind og f.eks. med afgifter sikrer en velordnet olieprisudvikling til gavn for klimaet eller definerer, hvor meget olie der er CO2-budget til at producere og brænde af, kan der forudses turbulente markedstilstande i olieselskabernes og -staternes indbyrdes kamp for overlevelse.

