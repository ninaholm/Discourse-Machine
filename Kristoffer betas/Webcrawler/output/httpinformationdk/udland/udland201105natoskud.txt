NATO i skudlinjen efter formodet drab på Gaddafis søn
Muammar Gaddafis yngste søn blev angiveligt dræbt under et luftangreb lørdag aften, som obersten selv overlevede. Styret i Tripoli beskylder NATO for at overtræde FN-mandatet. Paradoksalt når man ser på, hvad hæren gør mod civile
Libyske borgere demonstrerer i protest over NATO's missil angreb på Muammar Gadaffis søns bolig ved ruinerne af sønnens store villa. Ifølge regimet kostede angrebet Gadaffis 29-årigs søn livet og tre af Gadaffis børnebørn. Det er ikke bekræftet, da de alle blev begravet i går.


 Regimet i Libyen regime hævder, at NATO har intensiveret forsøgene på at myrde Muammar Gaddafi, efter at en af lederens sønner og tre af hans børn tilsyneladende er omkommet under et luftangreb på Tripoli.
Ifølge regeringens talsmand Moussa Ibrahim opholdt Gaddafi sig i et hus i et beboelsesområde i Tripoli, som sent lørdag blev ramt af et missil.
Den britiske premierminister, David Cameron, fastholder, at NATO opererer inden for mandatet i FN's Sikkerhedsråds resolution, der giver tilladelse til militære foranstaltninger for at beskytte civile. Men embedsmænd fra Rusland og Venezuela kritiserer angrebene:
»Flere og flere kendsgerninger peger på, at formålet med koalitionen mod Libyen er at eliminere Gaddafi fysisk,« udtaler et medlem af den russiske duma, Konstantin Kosachev. NATO-missilerne ramte den 29-årige Saif al-Arab Gaddafis hus kort efter kl. 20 lørdag aften under en familiesammenkomst, hvor den libyske leder og hans kone angiveligt også var til stede.
Præcisionsbombning
Saif al-Arab er den yngste og mindst kendte af Gaddafis syv sønner. Ifølge Moussa Ibrahim var de tre børnebørn, som blev dræbt under angrebet, alle under 12 år.
NATO siger, at man har foretaget en præcisionsbombning mod en identificeret kommandocentral:
»Alle NATO's mål er af militær art og har klar forbindelse til Gaddafi-styrets systematiske angreb på den libyske befolkning og befolkede områder. Vi har ikke rettet angreb mod enkeltpersoner,« siger den canadiske generalløjtnant Charles Bouchard, som er NATO-operationens øverstbefalende:
»Jeg er bekendt med ubekræftede rapporter i medierne om, at nogle af Gaddafis familiemedlemmer kan være blevet dræbt. Vi beklager alle dødsfald som følge af den igangværende konflikt, især uskyldige civile ofre. NATO overholder FN-mandatet om med præcision og omhu at stoppe og forebygge angreb på civile  i modsætning til Gaddafis styrker, der forårsager så megen lidelse,« siger Charles Bouchard.
Jungleloven
Angrebet kom få timer, efter at Gaddafi i en tale på Libyens statslige tv havde opfordret til våbenhvile i borgerkrigen, som nu har varet i to og en halv måned.
Den libyske regering har gentagne gange sagt, at den er indstillet på en politisk løsning og våbenhvile, men har samtidig indledt militære angreb på oprørsstyrkerne, især i Misrata og i bjergene i den vestlige del af landet:
»Vi gentager vores opfordring til fred og forhandlinger,« sagde Moussa Ibrahim efter luftangrebet:
»Lige nu hersker jungleloven. Hvordan hjælper det til at beskytte civilbefolkningen?« David Cameron vil ikke kommentere »ubekræftede rapporter«, men udtaler til BBC: »NATO-koalitionens må er klart definerede. De er i overensstemmelse med FN's resolution nr. 1973, og det handler om at forebygge civile dødsfald ved at gå målrettet efter Gaddafis krigsmaskine. Det omfatter naturligvis kampvogne, kanoner og raketkastere, men også kommandocentraler.«
En massakre
Det libyske regime vil bruge de påståede dødsfald blandt Gaddafis nære familiemedlemmer til at styrke sine påstande om, at NATO-operationen er ulovlig, og at Libyen er offer for en vestlig sammensværgelse, der går ud på at vælte Gaddafi. FN's resolution nr. 1973 giver tilladelse til en militær indsats for at beskytte den libyske civilbefolkning.
Militære anlæg som kommandocentraler og udstyr på slagmarken fortolkes som le gitime mål. Men det er ikke tilladt at gå målrettet efter enkeltpersoner. Nogle vestlige politikere har dog opfordret NATO til at gå målrettet efter Gaddafi:
»Vi må skære slangens hoved af,« sagde den amerikanske senator Lindsey Graham for en uge siden efter bombningen af en bygning på Gaddafis kaserne i Tripoli. Journalister, som er blevet ført til Saif al-Arab hus i et velhaverkvarter i hovedstaden, rapporterer, at et missil, som ikke er eksploderet, tilsyneladende har ramt en underjordisk bunker.
Tidligt lørdag morgen holdt Muammar Gaddafi en 80 minutter lang tale på Libyens statslige tv:
»Jeg forlader ikke mit land. Ingen kan tvinge mig til at forlade mit land, og ingen kan tvinge mig til ikke at kæmpe for mit land,« sagde Gaddafi, der beskrev NATO's militære intervention i Libyen som »en massakre«.
© Guardian & Information 2011 Oversat af Mads Frese

