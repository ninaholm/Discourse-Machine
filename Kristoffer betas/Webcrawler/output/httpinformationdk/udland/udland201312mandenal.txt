Manden, der altid vinder
Thailands regering trådte i går tilbage og udskrev nyvalg efter 40 dages uroligheder. Men de 150.000 demonstranter, der i øjeblikket lammer hovedstaden Bangkok, er ikke tilfredse med en væltet regering og udsigten til valg. De vil have hele systemet omstyrtet og indført en ny magtelite af folk med ’høj moral’
Thailand er endnu mere splittet, end det var, før demonstrationerne begyndte for 40 dage siden. Thaksin Shinawatra, der blev kuppet i 2006 og har måttet leve i eksil i Dubai med sin kone Pojaman (t.h.), vil ifølge alle tegn i sol og måne vinde næste valg. Det blev udskrevet i går. Det vil finde sted den 2. februar.


 
	Vi har vores eget demokrati. Vi har ikke brug for jeres vestlige demokrati!« lød det i går fra en af talerne på den opstillede scene i Bangkoks centrum få timer efter nyheden om, at den thailandske regering går af, og udskriver nyvalg den 2. februar næste år.

	I præcis 40 dage har demonstranter krævet regeringens afgang, men i går, da regeringen trak sig, meddelte demonstranternes leder, Suthep Thaugsuban, at demonstranterne alligevel fortsætter deres protester.

	Og årsagen bag det ligger i den bombastiske udmelding ovenfor: Et nyvalg er ikke nok. Det er ikke regeringen, der skal fjernes – det er demokratiet.

	I dag er Thailand stærkt splittet i to lejre: På den ene side sidder premierminister Yingluck Shinawatra, hendes regering, og hendes storebror, Thailands eksilerede ekspremierminister Thaksin Shinawatra. Den gruppe er støttet af en række rige bagmænd, forretningsfolk og udenlandske forbindelser.

	På den anden side sidder Suthep Thaugsuban sammen med oppositionen i parlamentet sammen med indflydelsesrige familier, kongefamilien, dele af militæret og vigtige debattører og meningsdannere.

	Den sidste gruppe har en elitær ejerskabsfølelse over magten. Det ligger i den hierarkiske opbygning, der gennemsyrer Thailand, at det er dem – den kongetro, veluddannede elite – der er bedst kvalificeret til at lede landet, og derfor har den gruppe altid haft magten.

	Sådan var det, lige indtil Thaksin Shinawatra tog den.

	Så de fattiges behov

	I 2001 tordnede Thaksin ind på premierministerposten, bakket op af hovedsageligt bønder fra Thailands befolkningsrige nord.

	Han indførte mikrolån til de fattige, gav bønderne en god pris for deres ris og lavede politik for folket. En ny, populistisk tilgang til politik i Thailand, og for det har han – stadig – næsten endeløs opbakning fra den loyale, jævne thailandske befolkning. I 2006 blev Thaksin kuppet, og flygtede ud af landet. I dag lever han i eksil i Dubai, men det betyder ikke noget, for hvert eneste demokratiske valg, der har været i Thailand, siden han – udemokratisk – blev afsat, har en af hans mange støtter vundet i hans sted.

	Derfor er demonstranterne ligeglade med det nyvalg, som regeringen udskrev i går. Selv om det på en måde var en form for udstrakt hånd til masserne på gaden.

	Vil faktisk afskaffe demokratiet

	Det er selve det, at Thaksin klogeligt har sikret sig så loyale stemmer, at han ikke kan tabe, som demonstranterne er utilfredse med. Og det er derfor, de på demokratisk vis går på gaden – for at afskaffe demokratiet.

	Lederen af demonstrationerne er Suthep Thaugsuban, en af Thaksins gamle ærkefjender, og han nærer et ætsende, personligt had til søskendeparret Shinawatra.

	Han samler sine demonstranter omkring det faktum, at begge Shinawatra-regeringer er voldsomt korrupte, når han i endeløse taler og tv-transmissioner remser den ene skandale efter den anden op.

	Korruption er regeringens svage punkt, og har under den siddende kvindelige premierminister Yingluck Shinawatra nået et niveau, som thaierne ganske enkelt ikke vil finde sig i. Derfor går de på gaden bag Suthep Thaugsuban og jubler, når han gjalder eder og forbandelser over Shinawatra-familien. De støtter op efter devisen ’min fjendes fjende’ – og håber på forandring.

	Men problemet er, at det alternativ, som demonstrationslederen Suthep Thaugsuban præsenterer, dårligt kan beskrives som andet end autokratisk. Hans ideer om forandring er et massivt tilbageskridt for Thailand.

	Suthep Thaugsuban argumenterer for en Folkets regering i stedet for den nuværende, og logikken er som følger: Fordi folket altid stemmer politikere ind, der er korrupte – og forbundet med Thaksin – må stemmeretten suspenderes.

	Eller sagt med andre ord: Folket er for dumme til at stemme, så det skal de ikke have lov til.

	Thaksin vinder igen

	I stedet skal et mindretal – formentligt udpeget af kongen – lede landet. Det skal være politiske ledere med en høj moral, der udarbejder love til gavn for hele Thailands befolkning.

	Det er de to sider – den dybt korrupte, manipulerende stemmesluger, der ikke kan tabe på den ene side, og den skræmmende autokratiske, vrede oprører på den anden – der kæmper om Thailand i dag.

	Og på intet tidspunkt under hele forløbet har der været tegn på vilje til forsoning, til dialog eller til forhandling mellem de to parter.

	Når det hele er overstået, demonstranterne er gået hjem og gaderne er tomme, så er Thailand endnu dybere splittet end landet var før demonstrationerne begyndte.

	Og den 2. februar er der så valg til parlamentet, og det vinder Thaksin utvivlsomt. Igen.

