Fredsaktivist og transseksuel
Folkekær popstjerne risikerer tre års fængsel for at have fornærmet Tyrkiets militær
Bülent Ersoy risikerer tre års fængsel for sine antimilitaristiske udtalelser.


 Med sine ekstrafyldige læber og lange, permanentede, sorte hår ved Bülent Ersoy - transseksuel og en af Tyrkiets mest folkekære sangere - kun alt for vel, hvordan det føles at være en omstridt person. Nu slæbes hun for retten, anklaget for forsøg på at vende den offentlige mening imod Tyrkiets magtfulde militær.
Ersoy kom med sin kontroversielle udtalelse i det uhyre populære tv-show, Popstar Aturka. 
"Jeg er ikke mor og bliver det heller aldrig, men jeg ville aldrig begrave mit barn, for at andre kan føre krig," sagde hun med henvisning til den væbnede strid mellem Tyrkiet og den separatistiske-kurdiske PKK-gruppe. 
En klar afstandtagen til den i den tyrkiske nation så indgroede militarisme.
Ersoys bemærkning faldt på et tidspunkt, da den tyrkiske hær havde indledt en offensiv imod PKK's baser i det nordlige Irak, og bemærkningen chokerede de øvrige i popstarpanelet. 
"Måtte Gud skænke mig en søn, så jeg kan sende ham til vores ærefulde hær," svarede én prompte og tilføjede en nationalistisk frase, som gentages ved hver en tyrkisk militærbegravelse. 
"Martyrer dør aldrig, fædrelandet kan ikke opdeles."
Men Ersoy lod sig ikke sådan korrekse. 
"Altid disse gamle klicheer," gav hun igen. 
"Mistede børn, bitre tårer, begravelser ... og bagefter disse evindelige klicheer."
Risikerer tre års fængsel
Af de over 40.000 mennesker, som har mistet livet i krigen mellem Tyrkiet og PKK siden 1984, har omkring 5.000 været tyrkiske soldater.
I sin fremlæggelse af anklageskriftet erkendte den tyrkiske statsanklager, at det ikke er nogen forbrydelse i et demokrati at ville starte en debat, men han understregede samtidig, at sangerens udtalelse var udtryk for renlivet antimilitaristisk propaganda. Værnepligten er i Tyrkiet obligatorisk for mænd i 20-årsalderen, og det er en overtrædelse af straffeloven at kritisere den.
Ersoy dukkede ikke selv op til det indledende retsmøde - hun undskyldte sig med, at hun havde en koncert at passe. Dommeren udskød sagens videre behandling til september, hvor Ersoy har fået ordre til at møde op. Hun risikerer en fængselsstraf på op til tre år.
Det er ikke første gang, Ersoy har lagt sig ud med det tyrkiske militær. Efter at have undergået den kønsskifteoperation, der i 1981 gjorde hende til kvinde, fik hun forbud imod sceneoptræden under datidens militærstyre, som ikke brød sig om hendes person.

© The Independent og InformationOversat af Niels Ivar Larsen

