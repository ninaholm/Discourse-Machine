Israel er igen populær
– i hvert fald hos Mitt Romney, der lover Israel opbakning i en krig mod Iran, og hos EU, der opgraderer Israel efter nedfrysning af relationerne siden Gaza-krigen
Republikanernes præsidentkandidat, Mitt Romney, besøgte i den forgangne weekend Israel i forbindelse med en større udlandsrejse, der skal afpudse hans udenrigspolitiske profil inden det amerikanske præsidentvalg.


 Iran er i centrum i den mellemøstlige politik, hvad enten det gælder Syrien, Israel, USA eller EU. Og vidste man ikke bedre – og Mitt Romney, den republikanske præsidentkandidat, ved tilsyneladende ikke bedre – kunne avislæsere forledes til at tro, at Iran har erklæret Israel krig.
Det er ikke tilfældet. Iran har end ikke, hvad mange vestlige medier tror, truet Israel med ’udslettelse’. Hvad, Irans pudsige præsident, Ahmad Ahmedinejad, sagde i 2008, var: »Israel vil ikke overleve, det er en kræftknude, der bør fjernes.« Det var ikke venligt ment, men en krigserklæring var det ikke. Højst en politisk hensigtserklæring.Ikke desto mindre erklærede amerikanske Mitt Romney under sit kampagnebesøg i Israel denne afvigte weekend, at »Israel har retten til selvforsvar, og Amerika er bag Israel«.
»Vi har en moralsk forpligtelse til at hindre de iranske ledere i at følge op på deres lumske hensigter,« sagde den republikanske præsidentkandidat møntet på det iranske atomprogram.
USA, EU og Israel kræver groft sagt, at Iran ophører med at berige uran, der kan bruges i kernevåben, og Vesten har indført en stribe sanktioner for at få styret i Teheran til at adlyde. Ved fortsat ulydighed er den ’militære option’ på bordet, hvilket er bekræftet af præsident Obama. Men Iran fastholder, at dets atomprogram udelukkende har fredelige formål.
’Jerusalem, Israels hovedstad’
Mitt Romneys udtalelser markerer et skifte i amerikansk Iran-politik, dersom han vælges til præsident i november. Hans gentagne udtalelser om, at Irans atomprogram er ’uacceptabelt’, og at han vil »respektere Israels ret til egen aktion«, adskiller sig fra Barack Obamas forsigtigere kurs, der opfordrer Israel til fortsat at acceptere diplomati kombineret med sanktioner og indtil videre har frarådet et militært angreb på Iran. Romney var i Israel som led i en rundrejse, der har det formål at polere hans udenrigspolitiske profil. I London, som var første stop på hans rejse, fornærmede han sine værter ved at kritisere OL-arrangementet, men i Israel blev han budt velkommen som Benyamin Netanyahus »gamle ven og konsulent-kollega fra Boston«.
Præsidentkandidaten ændrede også USA’s udenrigspolitik ved at kalde Jerusalem for »Israels hovedstad« – i strid med både Obama og tidligere præsidenters linje. USA’s ambassade er fortsat i Tel Aviv. Og ved et morgenmøde på Hotel King David i Jerusalem med amerikanske støtter i Israel, bl.a. kasino-kongen Sheldon Adelson, der efter sigende vil ryste op med 100 mio. dollar til Romneys kampagne, erklærede han, at Israel havde en »mere progressiv kultur« end palæstinenserne, og at det var årsagen til, at den israelske økonomi er langt større end den palæstinensiske. Saeb Erekat, den palæstinensiske chefforhandler, kaldte udsagnet ’racistisk’ og sagde, at »Romney belønner besættelse, bosættelser og ekstremisme«.
Mindre farverig, men måske mere koncist var ordvalget hos den israelske kommentator Bernard Avishai, der skrev, at selv om palæstinensiske indlånere har ca. otte mia. dollar i investeringsvillig kapital i palæstinensiske banker (og det dobbelte i palæstinensisk ejede banker i Jordan), har bankerne kun kunnet udlåne tre mia. til erhvervsinvesteringer med en fornuftig og overskuelig risiko-tærskel: »Prøv at skabe en supermarkedkæde, hvor dine ’just in time’-logistiske systemer skal tage højde for 600 kontrolposter«, skriver han blandt andet og påpeger, at Israel bevidst obstruerer alle tilløb til en bæredygtig palæstinensisk økonomi.
Israel opgarderes i EU
Romneys israelske saga til benefice for jødiske vælgere i USA overskyggede i nogen grad en anden Israel-historie, der også indirekte har Iran som omdrejningspunkt – og kan øge den betragtelige økonomiske afstand mellem israelere og palæstinensere, nemlig at EU’s formandskab, Cypern, i fredags bebudede en opgradering af Israels associationsaftaler med EU. Den israelske udenrigsminister, Avigdor Lieberman, var i Nicosia, hvor han mødtes med udenrigsminister Erato Kozakou-Marcoullis og EU’s udenrigspolitiske chef, Catherine Ashton. Af sluterklæringen fremgik det, at »et antal aktiviteter« vil blive iværksat som «fortsættelse af den aktionsplan for fremtidige muligheder og samarbejde«, der reelt blev frosset efter Israels Gaza-krig i 2008-09.
Beskedenheden i ordvalget – ’et antal aktiviteter’ – dækker over i alt 60 områder, hvor Israel nu opgraderes i EU’s bilaterale samarbejde. Det fik Amnesty International til at udsende en pressemeddelelse, hvori det hedder, at »internationale menneskerettigheder og humanitære forpligtelser burde være centrum for EU’s relationer med alle lande, inklusiv Israel«. Amnesty Internationals europæiske direktør, Nicolas Bedger, kalder opgraderingen ’dobbeltmoral’ og kritiserer med henvisning til Gaza-krigens ’straffri drab’ på civile, at EU i dialogen med Lieberman ikke »rejste presserende spørgsmål som Israels fortsatte krænkelser af international lov«.
I udtalelsen fra Cypern gives ingen begrundelse for løftet om at opgradere Israel, men i lyset af konflikten i Syrien (hvis regime støttes af Iran) og i lyset af de nye arabiske ledere i Egypten, Libyen og Tunesien skimtes en (real)politisk linje gående ud på, at fokus har flyttet sig. Israel blev efter Gaza-krigen set som en paria i den europæiske optik, men med udsigten til islamiske regimer i det meste af den arabiske verden, er det tid til politisk besindelse.
EU-formandskabets løfte er da heller ikke at finde på den danske udenrigsministeriums hjemmeside for ’nyheder’.

