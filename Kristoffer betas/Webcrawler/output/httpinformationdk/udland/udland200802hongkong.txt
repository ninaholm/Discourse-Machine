Hongkongs lange march
Mens Hongkongs demokratibevægelse er ved at miste pusten, er centralmagten i Bejing så småt begyndt at acceptere demokratiske reformer i den tidligere britiske koloni
Et sted mellem -små 5.000- og 22.000 mennesker - afhængig af, hvem man spørger - marcherede den 13. januar gennem Hongkong. De ønsker direkte valg til posten som overhoved for Hongkong senest i år 2012. Centralmagten i Beijing har stillet befolkningen i udsigt, at der tidligst i 2017 kan blive tale om direkte valg.


 "Nej, Nej, Nej. Jeg er her kun, fordi jeg kan sælge billederne til de amerikanske aviser," griner fotografen. 
"Demokrati har ikke min store interesse. Og det er kun 10-15 procent, der bekymrer sig om det. Folk i Hongkong er interesserede i at tjene penge. That's it."
Jeg står i nærheden af Cheung Kong Park og betragter Pan-demokraterne vandre forbi det sted, hvor Hong Kongs guvernør tidligere havde sin residens. De uddeler løbesedler med et krav om, at der skal være frie valg til posten som Hongkongs overhoved - eller Chief Executive - i 2012. Det virker optimistisk. Men måske ikke længere totalt urealistisk.
Kort før nytår dekreterede 'Det stående Udvalg i Folkets Nationalkongres' i Beijing, at der skal afholdes direkte valg til posten "ikke før 2017". Og "frie valg til alle pladser i Det Lovgivende Råd ikke før 2020".
Det sidste bliver - af tilhængere af Beijing - set som en indrømmelse. At Det stående Udvalg overhovedet overvejer folkestyre - omend et godt stykke ind i fremtiden - er nærmest revolutionært i et politisk system, der har været præget af en indædt modvilje over for demokratiet.
Donald Tsang Yam Kuen - Hongkongs nuværende overhoved og Chief Executive - har set det som en "historisk indrømmelse". Det er måske ikke overraskende, givet hans position. Og demokraterne tror ham ikke over den berømte dørtærskel.
Alan Leung Kah-Kit er medlem af den lovgivende forsamling og med i optoget. 
"Hvordan kan vi under de nuværende omstændigheder tro på noget som helst? Hvad skal få os til at tro, at der vil blive frie valg i 2017?," spørger han retorisk i The Sunday Morning Post, Hongkongs engelsksprogede - og demokrativenlige - avis.
Det er svært for udenforstående at vurdere udsigterne til et mere demokratisk Hongkong - for ikke at sige et mere demokratisk Kina. Men umiddelbart er der noget der tyder på, at Beijing i dette har flyttet sig i mere demokratisk retning. Det stående Udvalg er ikke Kinas højeste magtorgan. Men de har næppe udtalt sig så positivt uden at have konsulteret Politbureauet og andre højtstående medlemmer af Kommunistpartiet. 
Politiet er mødt talstærkt op. Og de bruger alle midler - bortset fra de voldelige. Den udsendte håber på endnu et historisk optog ; og på at opleve demokratiets fødselsveer i Hongkong. Men dette er ikke den Himmelske Freds Plads i 1989.
I realiteten er der ingen grund til at køre vandkanonerne i stilling, for antallet af demonstranter er relativt lille - og deres gennemsnitsalder synes at være over de 45.
 "God morgen," siger kioskmanden på kinesisk, da jeg dagen efter henter den samlede mængde aviser. Han morer sig over, at jeg har lært nogle fragmentariske kinesiske tegn og gloser. Men han er ikke ivrig efter at snakke om politik. 
Høsten af aviser skriver meget om søndagens demonstrationer. Det er næppe overraskende, siger kioskhandleren: 
"Pressen har vel en interesse i, at der er demokrati. For det sælger flere aviser." 
Det er en ædruelig vurdering. Og den holder stik.
The Standard - en engelsksproget tabloidavis - skriver, at 22.000 mennesker deltog i demonstrationen. De har også billeder af Kardinal Joseph Zen - en velkendt systemkritiker, der sammenlignes med Desmond Tutu i Sydafrika.
Men på den kinesisksprogede tv-kanal har de en anden vurdering. De siger, at kun "små 5.000" deltog i demonstrationen. 
"Kanalen sender fra Kina," fortæller Starbucks-manden mig, mens jeg nedsvælger min Café Americano.
Om det er 22.000 eller "små 5000" er svært at vurdere. Efter min egen vurdering er tallet et sted midt imellem. 
Men debatten i aviserne - og blandt de intelektuelle - handler ikke om tal, men om effekten af demonstrationen. 
"Folkets Nationalkongres har talt. Der er ikke noget, der kan få dem til at skifte mening," siger statskundskabsprofessor Sung Lap-Kung fra The City University til The Standard. 
Han lægger ikke fingrene imellem i sin kommentar:
"Beijing har total dominans i dette spørgsmål, og de har sagt, hvad de ønsker. Hvis Pan-demokraterne ikke er villige til at gå lidt på kompromis, er der meget lidt, de kan gøre. Dette udstiller deres magtesløshed. Tror de virkeligt, at de kan besejre Beijing? Juridisk set har Beijing magten."
Denne skepsis synes velbegrundet. Omend Starbucks-manden - der også er studerende - gør opmærksom på, at "Professor Sung af karrieremæssige hensyn gør klogest i at sige det, Bejing vil høre".
Men professorens mulige egeninteresse gør ikke hans analyse mindre korrekt i dette tilfælde. Et af problemerne for Pan-demokraterne er, at de er internt splittede. Nogle grupper - som f.eks. The League of Social Democrats - er opsatte på at fortsætte demonstrationerne "ligegyldigt hvad", skriver The China Morning Post.
Andre er mere moderate. En af dem er Anson Chan - en tidligere højtplaceret embedskvinde - der netop er blevet valgt ind i Hongkongs lovgivende råd, Legco, efter et suppleringsvalg. Anson har tidligere forhandlet med Beijing - og var på et tidspunkt en mulig kandidat til posten som Chief Executive. Nu er hun Pan-demokraternes stjerne - men hun er samtidig mere kompromissøgende - nogle vil sige pragmatisk - end hendes meningsfæller. Inden demonstrationen har hun - ifølge The Standard - forgæves opfordret til en mindre 'provokerende linje'.
Problemet for Pan-demokraterne er endvidere, at de ikke har den samme opbakning som de tidligere havde. Ved lokalvalgene til Hongkongs såkaldte District Councils (man bruger fortsat den engelske betegnelse) vandt The Democratic Alliance for the Betterment and Progress of Hong Kong (DABPHK) flertallet i 18 af de 21 lokalråd. DABPHK er Beijings talerør og støtter mere eller mindre ukritisk kommunistpartiet. Pan-demokraterne vandt kun flertallet i tre lokalråd. Selvom disse råd har meget begrænset magt, viser resultatet, at befolkningen som helhed ikke deler bekymringen om demokratiet.
Det er ikke demokraternes eneste problem. Et andet problem er den nye Chief Executive Donald Tsang. Mens forgængeren - den i øvrigt britisk uddannede skibsreder Tung Chee-Hua - manglede politisk tæft, er det samme ikke tilfældet med Tsang.
"Den nye Chief Executive har vist sig smidig - ihvertfald udadtil," siger Michael DeGoyer, professor i statskundskab ved The Hong Kong Baptist University. 
"Og det er noget som selv moderate medlemmer af demokratibevægelsen accepterer," siger professoren og kigger ud af vinduet på sit kontor på Junction Road 
"It means freedom" - 'det tegn betyder frihed' - siger gymnasieeleven på sporvognen, da han kan se, at den udsendte medarbejder ikke kan finde tegnet i ordbogen.
"Frihed, hvad mener du?", spørger jeg.
"Ja," nikker han. "Artiklen siger, at Hong Kong er det frieste land i verden. Det siger de i Wall Street Journal."
Han er ivrig efter at afprøve sit engelsk. Han er klædt i en britisk skoleuniform, men finder udtalen af de engelske ord meget svær. Regeringen har siden 1997 skåret ned på sprogundervisningen i Hongkong - samtidig med at bevillingerne til engelskundervisning i selve Folkerepublikken Kina er blevet fordoblet. Men dette lille faktum interesserer mig ikke i dette øjeblik. Jeg er totalt fokuseret på det lille ord frihed. Kan knægten virkelig have ret? 
Det har han. I kiosken på Central Station finder jeg et eksemplar af The Wall Street Journal. Den konservative amerikanske avis har sammen med den ikke mindre højre-orienterede amerikanske tænketank The Heritage Foundation - lavet en opgørelse over, hvilke lande der er mest frie. Men deres indeks baseres ikke på demokrati, men på investeringer, lavt skattetryk og konkurenceevne.
Jeg mindes, hvad fotografen sagde til mig på min første dag i Hongkong: 
"Her er folk kun interesserede i at tjene penge. De interesserer sig ikke for demokrati." 
Det er åbenbart ikke kun i Hongkong, de har mistet interessen for demokrati. Det samme synes at være tilfældet på Wall Street.
Sådan ser det kinesiske tegn for demokrati ud. Jeg bruger en time på at finde det blot en enkelt gang i den kinesiske avis. Men jeg kan ikke finde det. Jeg lægger lettere deprimeret blokken fra mig - og går ned for at købe billige designsko på markedet. 


