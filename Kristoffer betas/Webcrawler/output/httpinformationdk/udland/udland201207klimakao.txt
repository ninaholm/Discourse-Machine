Klimakaos lige efter bogen i USA
USA er på én gang ramt af den værste hedebølge i mands minde, langvarig tørke, ekstreme storme og ukontrollable skovbrande – alt sammen som varslet af klimaforskerne. ’Jeg accepterer ikke frygtfaktoren,’ siger chefen for ExxonMobil


 Der er tilsyneladende ingen retfærdighed til. Olieselskabet ExxonMobils øverste chef, Rex Tillerson – personlig årsindkomst 200 millioner kroner – slap i sidste uge ustraffet fra i det amerikanske Council of Foreign Affairs at sige, at den globale opvarmning alene »er et ingeniørteknisk problem, og det har ingeniørtekniske løsninger«.
»Vi har brugt hele vor eksistens på at tilpasse os, ikke sandt? Så vi vil tilpasse os dette (...) Derfor accepterer jeg ikke den frygtfaktor, som folk ønsker at spille på for at sige, at vi bare er nødt til at stoppe det her.«
Til gengæld blev amerikanske klimaforskere ved National Center for Atmospheric Research (NCAR) i Boulder hårdt ramt af højere magter efter deres nylige advarsel om, at »hyppigheden af det, der tidligere var ekstreme sommertemperaturer, vil fortsætte med at stige« som konsekvens af de menneskeskabte klimaændringer. I torsdags måtte forskningscenteret således evakueres med kort varsel, da stormvejr med lyn og torden i kølvandet på en hedebølge antændte en skovbrand og drev røgen mod forskningscentret og dets følsomme computere med de avancerede klimamodeller.
USA oplever i disse dage en hårdtslående dokumentation for de ekstreme vejrfænomener, som er den globale opvarmnings ledsagere.
Fra slutningen af juni har en historisk hedebølge ramt store dele af nationen, i et bælte fra Californien i øst til Virginia i vest. Flere tusind lokale varmerekorder er angiveligt blevet slået – som i Nashville, Tennessee, der i lørdags registrerede en temperatur på 42,8 grader. Eller Norton Dam, Kansas, hvor der sidste torsdag måltes 47,8 grader. Eller Atlanta, Georgia, der havde 40,5 grader i søndags.
»I år er til dato 40.113 varmerekorder blevet slået eller tangeret,« konstaterede klima-hjemmesiden Climate Central i søndags.
»Vi har faktisk aldrig set en hedebølge som denne,« sagde meteorolog Bill Karins på tv-stationen NBC.
Tre mio. uden strøm
Hedebølgen er ledsaget af tørke mange steder. I staterne Utah, Nevada, Colorado, Wyoming og New Mexico er der således ifølge National Oceanic and Atmospheric Administration faldet 30-95 pct. mindre nedbør end normalt i perioden marts til juni, hvilket ikke forhindrede, at Minnesota og Florida i juni blev ramt af oversvømmelser.
Kombinationen tørke og varme har udløst de mange skovbrande, der ifølge amerikanske medier foreløbig har raseret 8.500 kvadratkilometer. I weekenden rapporteredes brandfolk i kamp med 50 større brande, og især i Colorado i det centrale USA, hvor også NCAR-klimaforskningscentret ligger, har flammerne hærget. 35.000 personer i Colorado er af brandene blevet drevet fra deres hjem i staten.
Som om det hele ikke kunne være nok, har ekstremt voldsomme, uvarslede stormvejr ramt mange stater i det sydlige og østlige USA. 22 blev dræbt i weekenden, og over tre mio. husstande i seks stater mistede al elektricitet på grund af væltede træer og nedfaldne ledninger – endnu i går var over en mio. hjem uden strøm, bl.a. til de airconditionanlæg, der skal gøre det muligt at komme helskindet gennem heden.
Hvad sagde vi?
Som en orkan uden den normale orkan-varsel, lød karakteristikken af det overrumplende stormvejr.
»Dette var den største ikke-orkan storm, vi har haft i vor 100-årige historie,« sagde Ken Barker, talsmand for elselskabet Dominion Virginia Power Company, til CBS News.
Og mens USA vånder sig og prøver at komme ovenpå, siger klimaforskere, at dette er, hvad de hele tiden har forsøgt at forklare.
»Dette er, som global opvarmning ser ud på det regionale og personlige niveau. Den ekstra varme øger chancen for værre hedebølger, tørke, stormvejr og brande. Dette er afgjort, hvad jeg og mange andre klimaforskere har advaret om,« siger professor Jonathan Overpeck, University of Arizona, til Huffing-ton Post.
Hovedforfatter til en nylig rapport fra FN’s internationale klimapanel IPCC om global opvarmning og ekstremt vejr, professor Chris Field, Stanford University, sagde mandag:
»Det er virkelig dramatisk, hvordan mange af de mønstre, vi har talt om som udtryk for ekstremerne, rammer USA lige nu.«
jsn@information.dk

