Skovbrande forgifter luften i Indonesien
Brande påsat for at omlægge skov til plantager kaldes ’en forbrydelse mod menneskeheden’ – uerstattelige naturværdier udryddes, mens op mod en halv million mennesker påføres alvorlige åndedrætsgener
Brandene i Indonesien raser i længere tid end sædvanligt, og de har også spredt sig ukontrollabelt.


 Titusinder af hektar skov i Indonesien brænder nu for anden måned i træk – et resultat af brande påsat for at rydde vegetation og dermed udvide arealer til dyrkning af især palmeolie, som Indonesien allerede er verdens største producent af.
Men selv om de påsatte skovbrande længe har været et tilbagevendende årligt irritationsmoment, har de denne gang resulteret i de alvorligste gener til dato: Op mod en halv million mennesker i Indonesien og dele af Malaysia og Singapore lider af åndedrætsinfektioner og hovedpine som følge den kraftige røgtågeudvikling, skovnedbrændingerne skaber.
En usædvanlig tør sommer og påvirkning fra vejrfænomenet El Niño har forværret situationen. Ikke bare raser brandene i længere tid end sædvanligt – de har også spredt sig ukontrollabelt. Det vurderes, at emissionerne fra de omfattende brande er i en størrelsesorden, så de overgår emissioner fra den samlede amerikanske økonomi.
Undtagelsestilstand
I de hårdest ramte områder af Sumatra og Kalimantan har luften antaget en giftigt udseende brun farve, og forureningsniveauet, der måles i enheden PSI (Pollutant Standard Index), er helt oppe på 2.000. Alt over 300 regnes for potentielt helbredsskadeligt. Seks indonesiske provinser meldes i undtagelsestilstand. Skoler har måttet lukke, og flyafgange aflyses. Ti mennesker er omkommet af røgrelaterede sygdomme, og over 500.000 åndedrætsinfektioner er blevet registreret siden den 1. juli.
Hertil kommer de alvorlige ødelæggelser på vild natur og dyr som orangutanger, der har måttet flygte fra ilden. Sutopo Puro Nughroho, talsperson for den indonesiske meteorologitjeneste, vurderer, at 43 millioner mennesker på de to indonesiske øer har indåndet giftig røg.
»Det her er en forbrydelse mod menneskeheden« siger han. »Men lige nu handler det ikke om at gøre et ansvar gældende, men om at fokusere på, hvordan vi hurtigst muligt kan få styr på situationen.«
Det højeste gejstlige organ, Indonesiens Ulema-råd, har afholdt massebønner om regn, og myndighederne har indsat 30 slukningsfly og 22.000 soldater for at bekæmpe ilden og indsat skibe ud for Kalimantan til evakuering af eventuelle ofre.

