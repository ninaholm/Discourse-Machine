Internetaktivists selvmord sætter myndighederne under pres
De amerikanske myndigheder bliver hårdt kritiseret, efter den 26-årige netaktivist Aaron Swartz i fredags begik selvmord. Swartz stod til op mod 35 års fængsel og en millionbøde for en forbrydelse, der ifølge kritikerne ikke havde nogen ofre
Allerede som 14-årig var Aaron Swartz med til at revolutionere måden, man kan distribuere indhold på nettet. Sidenhen har han desuden deltaget i talrige pionerprojekter som programmør og engageret sig i kampagner for fri adgang til viden og imod kontrol af internettet.


 Den 6. januar 2011 blev Aaron Swartz anholdt for at have downloadet flere millioner artikler fra JSTOR. En database der distribuerer akademiske artikler til særligt institutioner og universiteter. Artiklerne blev downloadet via et simpelt script fra en computer placeret i et skab på Massachussets Institute of Technology (MIT) og blev aldrig videredistribueret.
Men forbrydelsens begrænsede skadevirkninger forhindrede ikke anklagemyndigheden i at komme voldsomt efter ham: De krævede 35 års fængsel og millioner af dollar i erstatning i en retssag, der skulle være indledt til april. Det nåede den aldrig.
Den 11. januar 2013 – to år efter anholdelsen – hængte den 26-årige Aaron Swartz sig i sin lejlighed i Brooklyn, New York, og sendte chokbølger igennem det globale internetmiljø. Swartz har igennem flere år været plaget af depressioner og har blogget åbent om det. Alligevel er der blandt dem, der stod ham nærmest ikke tvivl om, at det var udsigterne til retssagen, der endte med at presse ham ud over kanten.
»Han blev slået ihjel af regeringen,« lød det tirsdag aften fra Aaron Swartz’ far til begravelsen i Chicago i en skærpelse af den udtalelse, som familien allerede lige efter hans død lagde på nettet:
»Aarons død er ikke bare en personlig tragedie. Det er et resultat af et retssystem, hvor anklagemyndighedens fremfærd bygger på intimidering og magtfuldkommenhed. De fremførte exceptionelt strenge anklager, der potentielt kunne føre til over 30 års fængsel, for at straffe en påstået forbrydelse, der ikke havde nogen ofre,« skrev familien.
For hårde straffe
Aaron Swartz nåede meget i sit alt for korte liv. Allerede som 14-årig var han med til at revolutionere måden, man kan distribuere indhold på nettet, og siden deltog han i talrige pionerprojekter som programmør. Han var engageret i store kampagner for fri adgang til viden og imod kontrol af internettet og var på mange måder definitionen af, hvad internetmiljøet dyrker som sine helte: Talentfuld, nysgerrig og på trods af sin unge alder i stand til at forbinde sig og bidrage til nogle af de mest interessante internetprojekter og kampagner i sin tid.
Det er netop de mange indflydelsesrige mennesker i aktivist- og entreprenørmiljøerne, der nu retter deres vrede mod særligt anklagemyndighedens fremfærd og den amerikanske lovgivning for forfølgelse af computerforbrydelser. Den nuværende lovgivning bliver af kritikerne beskrevet som alt for bred og dermed også i stand til at ramme unge internetaktivister som Aaron Swartz eller folk der deltager i Anonymous-aktioner helt uforholdsmæssigt hårdt. For som Alex Stamos, der skulle have været ekspertvidne i forbindelse med retssagen forklarer:
»Aaron Swartz var ikke den super hacker, han blev fremstillet som i regeringens anklager og bevismateriale. Og hans handlinger udgjorde ikke nogen reel fare over for JSTOR, MIT eller offentligheden. Han var en intelligent ung mand, som fandt et smuthul, der gjorde ham i stand til at downloade en stor mængde dokumenter hurtigt,« skriver han.
JSTOR selv var ikke interesserede i at rejse sigtelser mod Swartz, men MIT og anklagemyndigheden fortsatte ufortrødent med de hårde sigtelser. Et forhold der kun yderligere styrker kritikken af lovgivningen for at give mulighed for så hård forfølgelse af en enkelt ung mand, for en forbrydelse som selv ikke hans påståede offer ville være med til.
Guerilla for informationsfrihed
At Aaron Swartz netop udnyttede »smuthullet« i JSTOR aktivt i stedet for bare at lade det stå er ikke så overraskende, hvis man ser nærmere på nogle af hans ideologiske tekster.
I sit Guerilla Open Access Manifesto fra 2008 beskriver Swartz, hvordan det er en moralsk pligt for enhver med privilegeret adgang til vidensdatabaser at bruge denne adgang til at gøre informationerne bredere tilgængelige.
»Information er magt. Men som med al anden magt, findes der dem, der helst vil beholde den for sig selv. De sidste århundreders samlede videnskabelige og kulturelle arv fra hele verden bliver i stigende grad digitaliseret og låst inde af en håndfuld private virksomheder,« skrev Swartz i manifestet og fortsatte i et opråb til alle de studerende, bibliotekarer og videnskabsfolk, der har privilegeret adgang til databaserne om at dele ud af privilegierne:
»Der er ingen retfærdighed i at følge uretfærdige love. Det er på tide at stå frem og i den civile ulydighedslorværdige tradition at erklære vores modstand mod dette tyveri af offentlig kultur. Vi er nødt til at tage information, hvor end det bliver opbevaret, lave vores kopier og dele dem med verden,« skrev Swartz, inden han to år senere ifølge anklagemyndigheden selv fulgte manifestets moralske imperativ og placerede computeren i skabet på MIT.
En aktion der satte et principielt spørgsmål på dagsordenen, men som fik så fatale konsekvenser for ham selv.
Selvmordet og kritikken fra internetmiljøerne har allerede ført til flere bevægelser: MIT nedsatte straks en undersøgelse, der skal kulegrave universitetets handlinger i sagen og komme med forslag til, hvad man burde have gjort anderledes.
Flere end 25.000 mennesker har skrevet under på en erklæring til Det Hvide Hus om at få fyret distriktsanklager Carmen Ortiz for sin rolle i sagen. Samtidigt har den demokratiske senator Zoe Lofgren stillet sig i spidsen for reformprocessen »Aarons law«, der skal ændre ved den brede definition af computerforbrydelser, der gjorde det muligt at ramme ham så hårdt.
På trods af de positive tiltag sidder mange dog nok tilbage med følelsen af, at det kommer for sent:
»Jeg ville ønske, at vi alle havde været lige så vrede over de uretfærdige sigtelser mod Aaron Swartz, dengang han stadig var i live,« konstaterer en bruger på Twitter og taler lige ind i den dårlige samvittighed, der ser ud til at præge internetmiljøet nu.
For selv om mange bakkede op om Swartz’ og andre informationsaktivisters kamp for en friere og mere lige adgang til viden, så rammer konsekvenserne af selv relativt uskadelige lovovertrædelser hårdt og individuelt.
Som juraprofessor og stifter af Creative Commons Larry Lessig, der var ven med Aaron Swartz privat, skriver i et følelsesladet indlæg på sin blog om anklagemyndighedens fremfærd og selvmordet:
»Hvor forkert, vildledende og fucking trist det end er, så forstår jeg godt, hvordan udsigten til at kæmpe denne kamp, helt forsvarsløs, gjorde, at det gav mening for denne plagede, men fantastiske dreng at tage sit liv.,« skriver Lessig og fortsætter:
»På en eller anden måde bliver vi nødt til at komme udover den ’jeg har ret, så jeg har ret til at tilintetgøre dig’-etik, som dominerer vores tid. Det starter med ét ord: Skam,« skriver han.
»Ét ord og endeløse tårer«.
 
 

