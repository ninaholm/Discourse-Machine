Godt år for våbenindustrien



 Et ubådskøb for 347 milliarder kroner er blandt de spektakulære kontrakter, som våbenindustrien indgik i 2015. Og den globale våbenindustri kan se tilbage på et virkeligt godt år, hvor der er indgået mange milliardkontrakter. Ifølge det svenske fredsforskningsinstitut Sipri er der i 2015 blevet omsat våben og militært udstyr for op mod 2800 milliarder kroner, skriver Svenska Dagbladet, som har udarbejdet en oversigt over de mest opsigtsvækkende handler på forsvarsområdet.
Det amerikanske Northrop Grumman Coorporation har mest grund til at være tilfreds med 2015, efter at have indgået en kontrakt med Pentagon om bygning af omkring 100 nye bombefly.
Bombeflyene skal erstatte USA’s aldrende flåde af B-52, som har været i drift i over 60 år.
Det svenske Saab fik også fyldt godt op i ordrebøgerne i 2015, da det sikrede sig en kontrakt med det brasilianske forsvar, som vil købe 36 Gripen E og Gripen F-fly.
Kontrakten har en værdi af omkring 33 milliarder kroner, hvilket er en af Sveriges største eksportkontrakter gennem tiderne.
Det første fly skal ifølge planen leveres i 2019. Det svenske forsvar har også bestilt 60 Gripen-fly hos Saab, og det første af disse skal leveres samme år.
Det franske Dassault har også fået lukrative kontrakter i hus i år og skal blandt andet sælge 36 kampfly af typen Rafale til Indien. Egypten og Qatar vil købe 24 Rafale-fly hver. Det er ikke offentliggjort, hvor meget de sidstnævnte kontrakter er værd.
Polen har besluttet at opruste landets forsvar med 230 milliarder kroner det kommende årti og bliver en af våbenindustriens gode kunder i de kommende år. Warszawa har blandt andet bestilt 50 helikoptere til en værdi af 20 milliarder kroner fra Airbus og Patriot-raketter fra det amerikanske Raytheon for omkring 40 milliarder kroner.
Australien vil købe nye ubåde, som kommer til at koste skatteyderne op mod 245 milliarder kroner.
Det franske DCNS, det tyske Thyssen Krupp og det japanske Mitsubishi/Kawasaki kæmper om kontrakten, som har udløst en ophedet politisk debat i Australien.
I Asien har Kina foretaget sit største våbensalg nogensinde med salget af otte ubåde til Pakistan for omkring 33 milliarder kroner.
Ifølge Sipri går 40 procent af Kinas våbeneksport til Pakistan, som i årtier har været inde i et rustningskapløb med nabolandet Indien.
Ritzau

