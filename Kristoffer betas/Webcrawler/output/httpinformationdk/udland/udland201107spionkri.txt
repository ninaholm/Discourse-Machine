Spionkrig går ud over nødhjælpsarbejdere
Et år efter oversvømmelserne i Pakistan er næsten en million mennesker stadig hjemløse, men nødhjælpsorganisationernes arbejde bliver hæmmet af eftervirkninger efter drabet på Osama bin Laden


 Sidste sommer kæmpede hjælpearbejdere i Pakistan med flodbølger af historiske dimensioner, der ramte 20 mio. mennesker, ødelagde afgrøder og oversvømmede en femtedel af landet. Et år senere befinder de sig midt i eskalerende spionkrig mellem USA og Pakistan.
Selv om millioner af ofre for oversvømmelserne stadig har akut behov for støtte, siger vestlige velgørenhedsorganisationer, at deres indsats bliver hæmmet af eftervirkningerne af Osama bin Ladens død, fordi den pakistanske regering leder efter CIA-spioner.
Strenge visumregler og nye restriktioner for militærets bevægelsesfrihed forårsager store forsinkelser, øgede omkostninger og påvirker nødhjælpsindsatsen. I juni blev en ung amerikansk nødhjælpsarbejder fra Catholic Relief Services fængslet i ni dage for ikke at have sit visum i orden og derefter udvist. Britiske organisationer siger, at deres medarbejdere er under nidkær overvågning af Pakistans efterretningstjeneste, ISI.
»Vi har oplevet en gradvis indskrænkning af bevægelsesfriheden og længere sagsbehandlingstid på visum- ansøgninger,« siger en talsmand for Pakistans Humanitarian Forum, som repræsenterer 40 hjælpeorganisationer.
Bureaukratisk besvær
Restriktionerne begyndte, efter at CIA-agenten Raymond Davis i januar skød og dræbte to pakistanere i Lahore, og de blev intensiveret efter drabet på Osama bin Laden i Abbottabad 2. maj.
Nødhjælpsarbejdere i Sukkur, som ligger midt i det oversvømmede område i den sydlige del af landet, begyndte at klage over regelmæssige besøg fra efterretnings- og politifolk.
»Myndighederne er begyndt at være mere opmærksomme på, hvem der opholder sig i landet, og hvad de foretager sig,« siger Michael O'Brien fra Røde Kors.
De pakistanske ambassader i udlandet er også begyndt at begrænse adgangen til landet.
»Det gør alting ekstremt besværligt,« siger Paul Healy fra den irske hjælpeorganisation Trocaire. »Før kunne vi få et visum til en teknisk ekspert på en enkelt uge, og nu tager det 10 uger«.
Konsekvenserne er værst i Khyber Pakhtunkhwa i det nordvestlige Pakistan, hvor sidste års oversvømmelser havde deres udspring, og hvor 850.000 civile er blevet hjemløse på grund af kampene mellem hæren og Taleban:
»En stor del af befolkningen er ramt af såvel oversvømmelser som væbnede konflikter,« siger en britisk nødhjælpsarbejder. »Det ironiske er, at de kun får halvt så meget hjælp, selv om deres behov er dobbelt så stort.«
Spændingerne blev forværret af nyheden om, at CIA havde stået for et falsk vaccinationsprogram i Abbottabad med henblik på at identificere beboerne i bin Ladens hus.
»Det er mere brændstof til pakistanernes mistro,« siger en højtstående FN-embedsmand. »Nu kan pakistanerne sige, at de havde ret i, at disse ngo'er kun udførte spionarbejde.«
Læger uden Grænser siger, at den påståede CIA-operation var »et farligt misbrug af indsatsen for at yde medicinsk bistand« og vil være til skade for det humanitære arbejde.
Hemmelige agenter
Et år efter oversvømmelserne er omkring 800.000 familier stadig uden permanent husly, og mere end en million mennesker har ifølge Oxfam brug for fødevarehjælp. I nogle områder er prisen på mursten firedoblet, hvilket gør det umuligt for de overlevende at genopbygge deres hjem. FN mangler stadig at indsamle over tre mia. kroner til de nødstedte familier. Og så er der de psykologiske eftervirkninger.
»Folk er stadig bange for lyden af rindende vand,« siger Suzanna Akasha, en ekspert i psykosociale forhold fra Dansk Røde Kors. »De har svært ved at falde i søvn og svært ved at sove igennem.«
Regntiden begyndte i sidste uge i det nordlige Punjab, og selv om nedbøren indtil videre er på et normalt niveau, har sidste års ødelæggelser gjort et stort antal mennesker ekstra sårbare over for sult og sygdom. Samtidig bliver spændingerne mellem amerikanske og pakistanske spioner ved med at dukke op. I sidste uge blev en amerikansk konvoj, som var på vej ind i Peshawar, sendt tilbage til Islamabad, fordi den ifølge pakistanske embedsmænd ikke havde de rigtige papirer. Tidligere var Peshawar i vid udstrækning åben for udlændinge, men ISI er opsat på at begrænse CIA's aktiviteter, som formodes at udgå fra det amerikanske konsulat i byen. I Washington anholdt FBI for nylig lederen af en lobbygruppe, som fokuserer på Kashmir, men som ifølge amerikanerne opererer for ISI. Hvis han bliver kendt skyldig, står han til fem års fængsel. Og mens ISI gennemsøger Pakistan for hemmelige CIA-agenter, frygter nødhjælpsarbejdere at blive fanget i nettet.
© Guardian & Information 2011
Oversat af Mads Frese

