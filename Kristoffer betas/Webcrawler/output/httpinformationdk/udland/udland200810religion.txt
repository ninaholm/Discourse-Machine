Religion er på retur i USA
Unge amerikanere er langt mindre religiøse end deres forældre, og en lille, men stigende procentdel af befolkningen er ateister
John McCains valg af Sarah Palin skulle blandt andet sikre ham opbakning fra det evangeliske vælgersegment i USA. I fremtiden kan religion komme til at spille en langt mindre rolle.


 WASHINGTON DC - Langt flere amerikanere end tidligere erklærer sig i dag for ateister end for blot ti år siden. Det viser en ny analyse fra det anerkendte analyseinstitut Pew Research Center i Washington DC. Ifølge analysen er 12 procent af amerikanerne erklærede ateister eller agnostikere mod otte procent i 1987 - og bryder man det ned på generationer viser det sig, at 25 procent i aldersgruppen 18-30 år definerer sig som ikke-troende. 
Det er store tal i Guds eget land, hvor religion spiller en langt større rolle i politik end i Europa. I dag er det ikke muligt at blive valgt til præsident i USA uden at være aktiv troende, og i den forstand er hverken republikanske John McCain - der tilhører en baptistmenighed i Arizona - eller demokraten Barack Obama - der definerer sig som midtsøgende protestant - anderledes end deres forgængere. 
John McCain, der for år tilbage afviste det yderste religiøse højre som "derangerede ekstremister" har for længst gået bodsgang over for den samme gruppe, og har med valget af den stærkt troende Sarah Palin valgt sig en vicepræsident, der tilfredsstiller netop det evangeliske segment. 
Men den taktik kan i fremtiden blive fatal, hvis det er vælgere, man er ude efter. For ikke bare er der færre troende amerikanere - tendensen vil fortsætte i de kommende år, forudser Scott Keeter, der er forskningsdirektør ved Pew Research Center og står bag undersøgelsen.
Tendens fortsætter
"Det er en beskeden forandring, men den er klar, og den er klart nedadgående. Det mest interessante er den unge generation, som er tydeligt mindre religiøse end deres forældre, og der er ikke tegn i målingerne på, at disse unge ændrer holdning, når de bliver ældre. Der er tale om et generationsskifte, der kan få stor betydning for amerikansk politik i løbet af de næste ti år," siger Scott Keeter til Information.
Scott Keeter tilføjer dog, at det eneste, som kan ændre udviklingen mod et mere sekulært samfund, er den vedvarende store indvandring fra Mexico og Latinamerika, hvor borgerne er "mere religiøse, end de indfødte amerikanere er."
Værdipolitik
I dag afgør religiøse holdninger imidlertid fortsat en stor del af amerikanernes baggrund for at sætte deres kryds. 
Andre resultater fra Pews værdiundersøgelser viser for eksempel, at vælgernes holdninger til stamcelleforskning, homoseksuelle ægteskaber og skolers biologiundervisning nøje følger vælgernes religiøse anskuelser. 
Den katolske og den evangelisk-protestantiske kirke anbefaler eksempelvis et klart forbud mod forskning i stamceller, som de anser for en 'krænkelse af menneskelivet', hvorimod moderate kristne kirker og den amerikanske jødiske menighed er tilhængere af den slags forskning med henvisning til de potentielle videnskabelige fremskridt, der kan lede til nye behandlingsformer af sygdomme som Parkinsons, sukkersyge, hjertesygdomme og kræft.
Er han mon muslim ...
I den aktuelle valgkamp har de amerikanske vælgere fortsat mere end svært ved at finde ud af, hvilken religion den aktivt kristne Barack Obama bekender sig til. Næsten halvdelen, nemlig 46 procent af vælgerne, siger til Pew, at de ikke ved, hvad den demokratiske præsidents religion er, 13 procent tror, at han er muslim (hvilket ikke er en fordel i valgkampen); en mis-opfattelse, som visse yderligtgående højrefløjsprædikanter har udbredt med baggrund i, at Obamas afdøde far var troende muslim.
Målingerne viser også, at McCain fører stort blandt hvide evangeliske vælgere, lige så stort som præsident Bush gjorde ved seneste valg. Ifølge den nyeste måling fra Pew fra 2. oktober er hans forspring i denne gruppe på 69 procent mod blot 21 procent til Obama. 
Omvendt henter Obama 96 procent af stemmerne hos de sorte protestanter, hvor bare to procent agter at stemme republikansk. 
Blandt vælgere, som angiver, at de ikke er religiøse, fører Obama stort med 65 imod 27 procentpoint. Resten har ikke bestemt sig endnu.
Selvom et flertal af vælgerne nu angiver, at økonomien er det vigtigste emne i valget, er denne fordeling af de religiøse stemmer næsten den samme som i 2004, hvor de samme målinger fandt sted.


