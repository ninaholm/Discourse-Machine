Podemos presser sig på
Spaniens socialistparti har opgivet at finde flertal på venstrefløjen. Det venstreorienterede protestparti Podemos kan nu sidde med nøglen til regeringsdannelse


 »Buk dig ikke for oligarkerne, Mr. Sánchez. Forhandl med os, lad være med at lytte til sirenesangen, der vil sænke dig,« udtalte formanden for det venstrepopulistiske Podemos, Pablo Iglesias, til The Guardian, efter Pedro Sánchez fra det socialistiske PSOE måtte opgive at finde et flertal.
Ved valget i december stormede det nydannede Podemos ind i kongressen med 20,6 pct. af stemmerne. Samtidig fik det catalanskbaserede parti Ciudadanos et kanonvalg med 13.9 pct. af stemmerne.
Podemos gik til valg på en antisparepolitik imod offentlige nedskæringer og har et ufravigeligt krav om fremtidig catalansk selvstændighed. Selv om både PSOE og Podemos befinder sig på venstrefløjen, har især kravet om selvstændighed til Catalonien vist sig at være for stor en kamel for Sánchez at sluge.
Podemos har som ny dreng i klassen vist sig at være umulig at komme uden om, hvis der skal dannes regering, men det har lange udsigter, eftersom hverken PP og nu PSOE vil danne koalition med dem. Spanien har stået uden regering siden 21. december sidste år, og hvis det ikke lykkes at danne en regering inden 2. maj, vil der blive tvangsudskrevet valg den 26. juni.
