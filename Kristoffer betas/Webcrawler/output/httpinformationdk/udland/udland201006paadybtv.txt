På dybt vand
Mens BP bøjer nakken og lover bod og bedring, fører olieindustriens amerikanske lobbyor-ganisation intens kampagne for at udvide olieproduktion på store vanddybder i Den Mexicanske Golf, ved Alaska og andre steder


 »Næste gang vi sammen finder mere olie og naturgas i undergrunden, tænk så på, hvor meget godt det indebærer oppe på overfladen.«
American Petroleum Institute (API), olie- og gasindustriens magtfulde lobbyorganisation i USA, har ikke nogen heldig hånd i disse dage. Videoreklamen på API's hjemmeside, der fortæller om alle de velsignelser, olien bringer det amerikanske samfund 'oppe på overfladen', klinger underlig ironisk. »We are fuelling all kinds of jobs«,vi fyrer op under al slags arbejde, siger den smukke kvinde i reklamen, og uvilkårligt får man indre billeder af de omkring 20.000 mænd og kvinder, der netop nu er hyret af BP til at opsamle olie, forurenede fugle og tjæreklumper langs Den Mexicanske Golfs kyster. De fleste ville sikkert meget gerne have været dette job foruden, og en stor del ville med garanti hellere have fortsat deres faste arbejde som fiskere, ansatte i fisk- og skaldyrsindustrien, restaurant- og turistbranchen - jobs som for tiden er lammet på grund af den massive olieforurening fra den fortsat lækkende oliekilde i havbunden.
Hvor BP i disse dage gør sit yderste for at fremtræde ansvarligt, ydmygt, undskyldende og klar til at yde alt for at mindske smerte og gener i katastrofens spor, så fylder API rollen som den instans, der med næb og kløer forsvarer olieindustriens kommercielle interesser. En ganske normal arbejdsdeling at brancheorganisationen udfører det 'beskidte arbejde', som BP i disse dage ville blive lynchet for at lægge navn til.
Sikkerhed som argument
Netop nu fører API kampagne mod præsident Obamas beslutning om i seks måneder at sætte stop for nye offshore-aktiviteter langs USA's kyster.
»Et forlænget moratorium for sikker produktion af vore olie- og gasressourcer i Den Mexicanske Golf vil betyde et moratorium for økonomisk vækst og jobskabelse - ikke mindst i Golf-staterne, hvis befolkning og økonomi allerede er mest påvirket af olieudslippet - ved at undergrave vor nations adgang til økonomisk overkommelige, pålidelige, hjemlige kilder af olie og gas,« skriver API's formand, Jack Gerard, i en åben henvendelse til Det Hvide Hus.
Jane Van Ryan, tidligere kendt tv-vært, nu pr-medarbejder hos AGI, supplerer: »Virkningerne af regeringens beslutning om at afbryde boringer på dybt vand i Golfen er begyndt at gøre ondt på økonomien i kystsamfundene - de samme samfund som mister indkomst fra fiskeri og  turisme på grund af udslippet.«
Altså: fordi BP's skæbnesvangre forsøg på at producere olie på 1.500 meter dybde har ramt den regionale økonomi så hårdt, må moratoriet annulleres, så der hurtigst muligt kan komme gang i nye olieproduktioner på dybt vand.
»Udvikling på dybt vand er en nøglefaktor for vores hjemlige energiforsyningssikkerhed. I 2007 sikrede produktion på dybt vand  70 pct. af olien og 36 pct.  af naturgassen fra den  samlede produktion i Den Mexicanske Golf,« oplyser AGI. Og det er ikke kun her, der bør åbnes for nye oliehaner.
»Yderligere initiativer for at indskrænke hjemlig produktion ved at udskyde efterforskning og udvikling ud for Alaskas og Virginias kyster såvel som i Golfen vil kunne undergrave vor energimæssige og økonomiske sikkerhed,« påpeger AGI. Regeringsforsøg på at bremse olieindustriens ekspansion til havs »vil påvirke hver eneste borger hver eneste dag,« lyder truslen fra lobbyorganisationen. Jane Van Ryan oplyser, at præsidentens moratorium bringer 46.200 job i fare på kort sigt og så meget som 120.000 på lang sigt.
I sit forsvar for fortsat amerikansk olieafhængighed anvendte API i 2009 3,6 mio. dollar på bl.a. at bekæmpe det verserende forslag til ny energi- og klimalovgivning, der skal fremme USA's omstilling til grønnere energiformer. Nu fortsætter man, hvor BP nødvendigvis må slippe og holde lav profil for en tid: På dybt vand.
Man kan synes, at olieindustrien allerede er tilstrækkelig langt ude.

Information følger løbende oliekatastrofen i denne klumme

