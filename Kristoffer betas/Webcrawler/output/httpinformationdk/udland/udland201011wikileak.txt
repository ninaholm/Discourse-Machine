Wikileaks mod erhvervslivet
Med vanlig sans for selviscenesættelse har Wikileaks' talsmand, Julian Assange, offentliggjort Wikileaks' planer for fremtiden: Megalækager af dokumenter, der ifølge Assange vil belaste nogle af erhvervslivets store aktører


 Wikileaks' talsmand, Julian Assange, har endnu engang udnyttet sin position i hele verdens søgelys til at lancere organisationens næste angrebsmål. Konkret drejer det sig om »stor amerikansk bank«, som organisationen er kommet i besiddelse af dokumenter fra. Men offensiven stopper ikke ved den ene bank. Ifølge Julian Assange sidder Wikileaks stadig på store mængder dokumenter, hvoraf halvdelen er lækager fra store selskaber. Lækager af en karakter, der »kan tage en bank eller to ud«:
»Det vil give en sand og repræsentativ indsigt i, hvordan banker optræder på ledelsesniveau på en måde, der - antager jeg - vil give anlednning til undersøgelser og reformer,« fortæller han i et stort interview. Valget af medie er bestemt ikke tilfældigt. Udmeldingen kommer på forsiden af det amerikanske magasin Forbes, et af de mest indflydelsesrige tidsskrifter for det globale erhvervsliv.
Korruptionens økosystem
Wikileaks-talsmanden vil ikke ud med, hvilken bank det drejer sig om, men hævder, at der er tale om endnu en såkaldt »megalækage«, som de foregående tre fra henholdsvis Afghanistan, Irak og de nyligt offentligjorde diplomatiske indberetninger fra amerikanske ambassader over hele verden.
»Det er ikke så stor skala som det var tilfældet med Irak-materialet, men det er enten titusinder eller hundredetusinder af dokumenter, alt efter hvordan du definerer det,« siger han til Forbes om lækagen, der ventes i begyndelsen af næste år.
Assange sammenligner lækagen med det, der kom frem under retssagen mod energiselskabet Enron, da retten forlangte flere tusinde emails offentliggjort.
»Det vil blive ligesom det. Det vil vise nogle åbenlyse overtrædelser, og uetiske praksisser vil blive afsløret. Men det vil også blive alle  de underliggende strukturer, der er med til at tage beslutningerne, og den interne ledelses-moral, der kommer frem, og dét er enormt værdifuldt,« siger han til Forbes.
»Lidt ligesom Irak-krigslogsene, for ja, der var da nogle hændelser med massive drabstal, der absolut havde nyhedsværdi, men den store værdi bestod i, at man kunne se hele krigens spektrum. Man kan kalde det korruptionens økosystem.«
Ikke noget at gøre
Lækager om nogle af erhvervslivets tunge aktører er ikke helt uopdyrket land for den kontroversielle whistleblower-organisation.
I sommeren 2009 fik den islandske tv-station RUV et fogedforbud mod at sende et kritisk indslag om, at den nu krakkede bank Kaupthing havde en væsentlig medskyld i landets økonomiske kollaps. Stationen reagerede ved at forklare om fogedforbudet og anbefale sine seere at gå ind på Wikileaks, hvor bankens låneporteføjle lå tilgængelig.
Dokumenterne viste bankens problematiske udlånspolitik, hvor mere end seks milliarder dollar var udlånt blandt andet til bankens egne datterselskaber med begrænset sikkerhed til gengæld.
»Kaupthing var en meget god lækage. Porteføljen viste helt utilsløret kreditværdigheden for alle disse store selskaber, milliardærer og lånere, ikke bare internt i banken, men i et bredt spektrum over hele verden. Det eksponerede ikke bare Kaupthing, men mange selskaber,« siger Julian Assange til Forbes.
Også den schweitziske bank Julius Baer har tidligere fået oplysninger om sit skattely på Cayman Islands offentliggjort (i 2008), og inden da havde både transportselskabet Trafigura og en lobbygruppe i medicinalindustrien været ramt af Wikileaks lækager. Julian Assange hævder, at de fremtidige lækager vil gavne de ærlige dele af erhverslivet:
»Det betyder, at det bliver nemmere for de ærlige direktører at køre en ærlig forretning, hvis de uærlige selskaber bliver ramt mere negativt af lækager end de ærlige. Det er hele ideen. I konkurrencen mellem de åbne og ærlige selskaber og de lukkede og uærlige, der skaber vi en  gigantisk omdømme-skat  for de uetiske virksomheder,« siger Wikileaks-talsmanden.
Forbes spørger i en ledsagende artikel juraprofessor på Santa Clara Universitet Eric Goldman til råds om, hvad man som selskab kan gøre, hvis man bliver angrebet af lækager fra Wikileaks, der har specialiseret sig i at sprede sine servere og aktiviteter over en lang række lande, så de ikke kan drages juridisk til ansvar. Svaret er ikke opløftende:
»Der er ikke noget enkelt mål at smide bomben på,« siger han.


