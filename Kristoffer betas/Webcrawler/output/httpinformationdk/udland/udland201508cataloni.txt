Catalonien lægger op til løsrivelsesvalg
Catalonierne skal stemme til det, der officielt er et regionsvalg, men som udlægges som en folkeafstemning om løsrivelse


 En kvinde står med et rødt og gult flag blafrende bag sig mens hun over hovedet holder en plastikpose, der skal symbolisere Spaniens kvælertag på hendes Catalonien. Hun var blot en af mange demonstranter, der tidligere i år gik på gaden i Barcelona for at markere deres mangeårige ønske om, at regionen skal løsrive sig fra Spanien. Hvis det står til den catalonske præsident, Artur Mas, bliver det nu snart en realitet. I mandags udskrev han valg med ordene: »Det vil blive en historisk dag for Catalonien.«
Således skal indbyggerne i den nordøstlige, spanske region til stemmeurnerne den 27. september i det, der på papiret er et almindeligt regionsvalg. Men ifølge Mas vil en valgsejr til de partier, der ønsker løsrivelse fra Spanien, være et direkte springbræt til uafhængighed.
Ifølge præsidenten er der reelt tale om en folkeafstemning om Cataloniens løsrivelse. Ifølge flere catalonske separatistledere kan løsrivelsen ved et positivt udfald finde sted allerede 18 måneder efter valget. Præsident Artur Mas’ eget centrum-højre-parti, CDC, stiller op på en samlet liste med de andre løsrivelsespartier. Ifølge Reuters sker det for at undgå, at selvstændighedsbevægelsen bliver splittet.
Valget lægger pres på den spanske centralregering i Madrid, der har udelukket catalonsk uafhængighed og som fastholder, at valget ikke er en folkeafstemning. »Valget tjener ét – og kun ét – formål, og det er at vælge et nyt, regionalt parlament,« sagde Spaniens premierminister, Mariano Rajoy, efter valgudskrivelsen.
Rungende ja
Det er ikke første gang, Catalonien forsøger sig med en afstemning om et brud fra Spanien. Tilbage i 2014 afholdt regionen en afstemning, hvor over 80 procent stemte for en løsrivelse. Afstemningen blev, allerede før den fandt sted, erklæret ugyldig af den spanske regering, der kaldte den forfatningsstridig. Alligevel fik den en kæmpe symbolsk betydning for dem, der ønsker et uafhængigt Catalonien.
Forklaringen på det høje tal kan dels findes i, at stemmeprocenten dengang var nede på 40 procent. Men den økonomiske krise menes også at have haft en stor betydning for, at så mange cataloniere tilsyneladende ønsker en separation fra Spanien. Regionen har nemlig fungeret som en hovedpulsåre i den spanske økonomi og har ifølge OECD udgjort 19 procent af Spaniens samlede BNP – et tal, der pr. indbygger er højere end gennemsnittet for EU. Et brud med Spanien ville altså betyde, at landet mister en femtedel af sin BNP, mens Catalonien ville nyde økonomisk godt af det. Omvendt har Catalonien en relativt stor gæld.
Den officielle valgkamp starter den 11. september på Cataloniens nationaldag.

