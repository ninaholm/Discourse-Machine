Hvide arbejdere håber på Obama
I arbejderklassebyen Fitchburg værdsættes den demokratiske præsidents bestræbelser på at holde ledigheden nede gennem tilskud til infrastrukturprojekter. Udsigten til en republikansk valgsejr  i morgen skaber  frygt for fremtiden


 FITCHBURG, MASSACHUSETTS - Joe Melanson sparker kærligt til dækket på sin gamle, udslidte Ford Mustang, griber sin armbrøst og sætter sig ind på førersædet.
Den 59-årige pensionerede vej- og byggearbejder skal på jagt efter hjort i skovene omkring den gamle industriby Fitchburg.
»Når man ikke har så mange penge, er man nødt til at spise hjortekød til middag,« siger han lakonisk, som en slags afskedssalut.
»Jeg har altid skullet kæmpe for at opretholde livet. Vi amerikanske arbejdere er en hårdfør type. De rige og republikanske politikere ville ikke ane, hvad de skulle gøre, hvis de var i vores situation.«
For to år siden vrimlede det med historier i amerikanske medier om, hvor skeptisk den amerikanske arbejderklasse var over for den højtsvævende, farvede præsidentkandidat med en juragrad fra Harvard-universitetet. Men når det kom til stykket, stemte overraskende mange på Barack Obama ved valget i november 2008.
Joe Melanson var én af dem, og det har han aldrig fortrudt.
»Præsidenten har gjort en fremragende indsats for at redde amerikansk økonomi. Ellers ville situationen på vores egn have været langt værre,« vurderer den pensionerede vejarbejder.
Industriflugt til Syden
Fitchburg er en by midt i New England-staten Massachusetts, som deler skæbne med mange andre små industrisamfund i det nordøstlige USA. I de sidste 30-40 år er ærværdige industrivirksomheder i regionen, der gennem årtier havde sikret arbejderklassen en hæderlig levestandard, én efter én flyttet til sydstater med billig arbejdskraft og svage fagforeninger. Nogle af dem har lagt deres produktion i Østasien.
Melansons forældre flyttede fra den canadisk-franske provins Québec til Fitchburg i 1956, da han var fem år gammel. Fra overalt i Nordamerika emigrede arbejderfamilier til New England for at arbejde på fabrikker til en hæderlig overenskomstløn.
»Dengang var arbejdsløshed uhørt. Man var kun ledig, når man skiftede til en bedre stilling. Vi levede den amerikanske drøm,« erindrer Melanson.
Indtil fornylig var der i Fitchburg en mindre våbenfabrik, Iver Johnson Arms, og en papirfabrik, Mill no. 8, med 5-600 ansatte. Blandt de store arbejdsgivere er i dag kun cykelfabrikanten Gamache Cyclery, Inc. tilbage. Der findes dog stadig nogle små firmaer.
Men som så mange andre byer i nordøstlige USA er serviceerhvervet blevet den største arbejdsgiver. Fitchburgs økonomi domineres nu af et statsfinansieret universitet og af non-profit hospitalskæden Health Alliance.
Livløs hovedgade
I bybilledet ses konsekvensen af industriflugten og affolkningen tydeligt. På Fitchburgs hovedgade er en håndfuld tre- og fireetagersbygninger til leje. Møbelforretningen 'Design at 639' holder kun åbent om lørdagen eller efter aftale. En pub og en café er til salg. De eneste forretninger på hovedgaden, der holder hovedet over vande, er banker og forsikringsselskaber samt frisører og skønhedssaloner. Kommunen har i de sidste to år mistet en fjerdedel af det årlige tilskud fra delstatsregeringen i Boston og er blevet tvunget til beskære brandkorpset, politistyrken og personalet på rådhuset med 25-30 pct.
Gadelygterne er kun tændt tre nætter om ugen. Kommunebiblioteket er gået fra at holde åbent seks en halv dag til tre dage. Ledigheden ligger på 12 pct.
Havde det ikke været for den demokratiske delstatsregering i Boston og Barack Obama i Det Hvide Hus, ville situationen have været langt værre, mener David Leger, formand i den lokale afdeling i byggearbejdernes fagforening, Laborers International Union.
»Uden et tilskud på 55 mio. dollar i Obamas stimuleringspakke til forbedring og udvidelse på 15 km. af Route 2, ville arbejdsløsheden i byggebranchen være fordoblet,« vurderer Leger.
Fagforeningen ser også frem til udvidelsen og renoveringen af Condike videnskabscenter på Fitchburg State University til 42 mio. dollar, bevilget af delstaten.
Den lokale økonomis fremtid er med andre ord afhængig af det politiske klima i USA.
»Vi lever på lånt tid. Hvis Republikanerne kommer til magten i Boston og Washington, er det slut med investeringer i vores infrastruktur,« siger Fitchburgs unge borgmester Lisa Wong.
Wong, hvis forældre er indvandrere fra Kina, har siddet i borgmesterstolen lige så længe, som Obama har arbejdet i Det Ovale Kontor.
»I 16 år har denne by ventet på at få de nødvendige offentlige midler bevilget til at forbedre og udbygge vores infrastruktur, så vi kan gøre vores område mere attraktivt for erhvervslivet. Den gyldne periode ser desværre ud til kun at ville vare i to år, hvis det demokratiske parti skulle miste flertallet i Kongressen,« siger borgmesteren.
Lisa Wong trøster sig med, at de igangsatte projekter trods alt vil blive færdiggjort .
»Det kan man ikke tage fra os. Det vil tiltrække flere små virksomheder,« siger hun.
»Men jeg frygter virkeligt, at vi med Republikanerne ved magten vender tilbage til tiderne med spekulationsbobler i bank- og boligsektoren. Jeg ved ikke, hvordan vi redder den amerikanske økonomi uden en ny stimuleringspakke med flere offentlige investeringer i infrastruktur. Men det er jo urealistisk at forvente.«
Men den unge borgmester, der har to bachelor og en mastergrad fra Boston University, har ikke i sinde at opgive ævred. Hun arbejder hårdt på at få nogle af de færdiguddannede på universitetet til at blive i byen og opstarte små firmaer inden for sektorer som alternativ energi, computersoftware, arkitektur og byplanlægning.
Penge er ikke alt. Idéer kan også drive værket. Borgmesteren fortæller f.eks., at byen vil købe alle sine gadelygter fra det lokale el-selskab og gennem energibesparende foranstaltninger holde dem tændt alle ugens syv dage til samme udgift som i tre dage.
»Jeg forstår ikke, hvorfor man ikke har tænkt på energibesparelser før,« siger Lisa Wong.
Følg også med i valget på Martin Burcharths blog om de amerikanske perspektiver

