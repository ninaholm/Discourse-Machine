Norge giver asyl til afghanske tolke
Modsat Danmark har Norge givet 21 afghanere asyl, efter at de har arbejdet som tolke for de norske styrker i landet. Taleban har ifølge avis truet med at halshugge eller hænge tolkene. Hækkerup har fortsat ingen planer om at give asyl til de tolke, der har arbejdet i dansk tjeneste
En tolk for de danske styrker i Afghanistan har maskeret sig af frygt for at blive genkendt.


 Mens den danske forsvarsminister Nick Hækkerup (S) fortsat afviser at give asyl til tolke, som danske soldater har anvendt under missionen i Afghanistan, går de norske myndigheder nu den modsatte vej. Efter en individuel vurdering har det norske justitsministerium besluttet at give asyl til 21 tolke, der har deltaget i krigshandlinger iført norske uniformer. Det oplyser NRK.
Det norske udenrigsministerium og den norske ambassade i Kabul har i Afghanistan gennemført interview med omkring 100 afghanere, der har arbejdet for nordmændene med blandt andet byggearbejde, vedligehold og som tolke.
»Alle de 21, som har fået ophold i Norge, har arbejdet som tolke. Mange af dem har været i en presset situation,« udtaler statssekretær i det norske justitsministerium Pål Kulø Lønseth i en pressemeddelelse.
Han understreger, at Norge har et særligt »ansvar for dem, som har arbejdet for norske styrker i Afghanistan« og tilføjer: »Når det gælder dem, som ikke har fået bevilget ophold, drejer det sig blandt andet om personer, som allerede er overgået til arbejde hos andre allierede. Hvad andre angår, har vi vurderet, at de ikke har et specielt behov for beskyttelse, fordi de har arbejdet som bygningsarbejdere og andet.«
I et interview med den norske avis Verdens Gang har Taleban-talsmanden Qari Yousuf Ahmadi angiveligt udtalt, at »vi er svært ivrige efter at få fat i tolke for at straffe dem. Får vi fat i en tolk, vil vi halshugge eller hænge ham«.
Som tidligere beskrevet Information har både FN, EU og Udlændingestyrelsen da også udpeget tolkene som en særlig udsat gruppe, der af Taleban anses for at være forrædere, og som er blevet eksponeret i felten sammen med de udenlandske styrker.
Appel fra Amnesty
Danmark bør følge Norges eksempel og tilbyde asyl til de tolke, der har behov for beskyttelse efter at have arbejdet for de danske styrker i Afghanistan, mener Amnesty International i Danmark, der derfor opfordrer forsvarsminister Nick Hækkerup til at genoverveje sin beslutning om at afvise asyl til tolkene og andre samarbejdspartnere i Afghanistan.
»Tolkene har været med de danske styrker i felten hver dag, og der er ingen tvivl om, at vi efterlader dem i en meget udsat position, når vi trækker de danske styrker hjem. Derfor opfordrer vi regeringen til nøje at overveje, om de enkelte tolke og deres familier skal tilbydes beskyttelse i Danmark,« siger Trine Christensen, vicegeneralsekretær i Amnestys danske afdeling.
Gentagne gange har forsvarsminister Nick Hækkerup (S) afvist at give beskyttelse til tolke, der har arbejdet for danske soldater.
»Jeg kan godt forstå, at der er nogle, der tænker, hvorfor giver vi ikke bare tolkene asyl? Men så simpel er sagen ikke,« siger han til Information.
»Ved udgangen af 2014, hvor vi trækker vores kampsoldater hjem, er det tid til at tage stilling til, hvad der er det rigtige at gøre. Og der er en lang række andre handlemuligheder end at give asyl, for eksempel at hjælpe i området.«
Nick Hækkerup peger desuden på, at de danske tropper i Afghanistan er i gang med at uddanne de afghanske sikkerhedsstyrker, så de kan tage vare på borgernes sikkerhed.
»Og det her er jo ikke et tolkeproblem, men et Afghanistan-problem,« siger han.
–Men netop tolkene er jo en meget udsat gruppe?
»Jo, men de seneste Taleban-meldinger er jo, at alle offentligt ansatte – skolelærere, sygeplejersker og andre – er mål.«
–Så du anerkender ikke, når f.eks. Udlændingestyrelsen siger, at tolkene er en særlig udsat gruppe?
»Jeg synes, det vigtige at holde fast i, er, at vi arbejder på at uddanne det afghanske militær og de afghanske politibetjente i de kommende år. Men når alt det er sagt, må man også sige, at vi følger udviklingen tæt og selvfølgelig også holder øje med, hvad de andre lande gør, så derfor er det rigtige at sige, at på nuværende tidspunkt har Danmark fortsat ingen planer om at tilbyde tolkene asyl.«
–Hører jeg her en lille åbning i retning af, at du ikke afviser, at den norske model kan blive nødvendig?
»Jeg synes, det, vi hele tiden har sagt, er det rigtige at sige, nemlig at vi fortsat ingen planer har om at tilbyde tolkene asyl. Hvad der sker om to år, det er for tidligt at sige noget om, og helt grundlæggende synes jeg, at det, vi gør i Afghanistan, nemlig at prøve at sætte afghanerne i stand til selv at passe på landet, det er vejen at gå.«
Fordobling af drab
For knap to uger siden viste en rapport fra FN’s mission i Afghanistan (UNAMA) en fordobling fra 2011 til 2012 af de såkaldte targeted killings – likvideringer – af regeringsvenlige civile og civile, der arbejder for de udenlandske styrker i landet. I 2012 var der 1.077 angreb, mens der i 2011 var 605, og i 2012 fik næsten 700 af angrebene en dødelig udgang mod 431 i 2011.
»Det må sætte den danske minister under pres, at Norge har valgt at se individuelt på, om deres tolke har behov for beskyttelse,« siger forsvarsordfører Nikolaj Villumsen (EL).
Han har kaldt Nick Hækkerup i samråd om de afghanske tolke, men endnu er der ikke fastsat en dato.
/

