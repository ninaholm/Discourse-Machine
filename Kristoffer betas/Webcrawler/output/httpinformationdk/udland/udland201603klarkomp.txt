Klar til kompromis
Målet med de kommende dages Syrien-forhandlinger i Genève handler ikke længere om  forandring. Nu handler det udelukkende om at skabe stabilitet, siger flere eksperter. Diplomatiske kilder bekræfter, at der er lagt op til et kompromis, hvor Assad får lov at blive på præsidentposten - måske i flere år
 Krigere fra Den Frie Syriske Hær patruljerer et kvarter efter sammenstød med styrker fra det prosyriske regime i den nordlige del af Aleppo


 Ingen taler længere om demokrati i Syrien. Efter fem års brutal borgerkrig, der har kostet en kvart million mennesker livet, drevet størstedelen af landets befolkning på flugt, frembragt Islamisk Stat og sendt millioner af fortvivlede flygtninge mod Europas kyster, er det internationale samfunds mål skiftet fra forandring til stabilitet.
Det vurderer flere førende Syrien-eksperter, og diplomatiske kilder med kendskab til de kommende fredsforhandlinger bekræfter. Det er tid til kompromis. Stabiliteten i Syrien, Irak og resten af Mellemøsten skal genoprettes, uanset om det betyder, at demokratiske idealer, menneskerettigheder og retfærdighed må ofres.
»Stabilitet er blevet det vigtigste mål,« siger professor Joshua Landis, leder af Center for Middle East Studies på Oklahoma University.
Læs også: ’Revolutionen fortsætter’
»Ingen taler længere om grundlæggende forandringer i Syrien. Både USA og Europa har skiftet holdning, og i dag ved alle, der deltager i forhandlingerne, at præsident Bashar al-Assad får lov at blive på posten,« siger Landis, der bl.a. skriver den anerkendte blog Syria Comment.
Shashank Joshi, seniorforsker hos den uafhængige forsvars- og sikkerhedspolitiske tænketank Royal United Services Institute i London er lige så kontant.
