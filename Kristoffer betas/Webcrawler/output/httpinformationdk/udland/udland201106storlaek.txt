Stor læk fra Kinas ledelse afslører landets dobbeltspil
Information har fået adgang til hemmelige dokumenter fra Kinas øverste ledelse. De viser en strategi med at foregive øget åbenhed over for omverdenen, mens jerngrebet strammes om folket


 Mens den kinesiske premierminister Wen Jiabao i disse dage er på charmeoffensiv i Europa, har Information fået adgang til i alt 60 hemmeligstemplede dokumentsider fra det kinesiske kommunistpartis centralkomité.
Det er dokumenter, der ifølge en række eksperter udstiller styrets stadig stærkere undertrykkelse af intern kritik, hvilket står i skarp kontrast til det polerede image, som landet ønsker at vise udadtil.
»De viser, at Kina ikke er på vej til at blive det friere samfund, som så mange vestlige regeringer ellers har ladet sig bilde ind. Det er snarere det modsatte, der er tilfældet,« siger Jean-Philippe Béja, Kina-ekspert ved Centre for International Studies and Research i Paris.
Slås ned på pressefrihed
I dokumenter, der blandt andet er blevet sendt ud til de lokale partiafdelinger, erklærer partiets ledelse i Beijing, at »alle illegale og farlige informationer på kinesiske og udenlandske internetwebsider skal blokeres totalt«.
Og folkene bag skal »hurtigt anklages, hurtigt for en dommer og hurtigt dømmes«.
Der gives ordre til at lukke blogs og internetsider, samt oprette lokale celler, der skal overvåge borgere, presse, internet.
»Der skal specielt slås ned på aggressivitet rettet mod partiet og dets ledere, promovering af andre politiske systemer og pressefrihed,« lyder en central formulering.
Information slettes
I et andet dokument beskrives det, hvordan myndighederne vil forhindre befolkningen at komme i kontakt med »politisk følsomme informationer«.
De skal enten »blokeres«, »ødelægges« eller »renses væk« fra internet, medier og bøger, lyder ordren fra centralkomiteen til de lavere politiske niveauer.
Og trods Kinas mere åbne attitude over for omverden er Beijing langtfra færdig med at anse Vesten for at være en trussel mod deres magt.
Af dokumenterne fremgår det således, at udenlandske journalister og ngo'er skal holdes i strammere tøjler, og at der skal udøves »større kontrol med vestlige kulturprodukters adgang til det kinesiske marked«, således at den kinesiske befolkning bliver mindre modtagelig over for »farlige informationer udefra« og »bedre kan forstå kommunistpartiets styrke«.
Bao Pu, en forelægger med base i Hongkong, der er kendt for afsløringer om kommunistpartiet, beskriver dokumenterne som »en rygende pistol«, der besværliggør dette dobbeltspil.
»Vi har længe været vidner til, hvordan den kinesiske regering har opført sig over for egne borgere og udlandet, men her er partiets egne, ufiltrerede ord, som beviser det hele,« siger Bao Pu.
Kilderne der optræder i denne artikel har ikke set omtalte dokumenter/filer, men har fået indholdet refereret af Informations journalist.

