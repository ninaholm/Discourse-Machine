Militær løsning eneste udgang på Syriens krise
Med oppositionens seneste offensiv og FN’s sikkerhedsråd ude af spillet satser den syriske opposition på at vælte regimet ved egen kraft og lidt hjælp fra vennerne


 Det syriske regime synes at have genvundet initiativet i Damaskus, hvorimod voldsomme kampe mellem oprørere og regeringsstyrker fortsatte i Aleppo, Syriens næststørste by og et økonomisk-administrativt center. Den væbnede oppositions angreb på de to største byer udløste en lavine af kommentarer, der tog forskud på Bashar-regimets fald lige om et øjeblik. Men i går syntes hæren at have genvundet kontrollen over Damaskus og FSA, Frie Syriske Armés enheder, havde foretaget ‘et taktisk tilbagetog’.
Efter et tredje forsøg i FN’s sikkerhedsråd på at overtale Rusland og Kina til at stemme for et ultimatum til det syriske regime om at indlede en våbenhvile, synes de diplomatiske muligheder nu udtømt. FN’s observatørgruppe er forlænget med 30 dage, men det handler mest om at give den tid til at pakke taskerne. Kofi Annan, mægler for FN og Den Arabiske Liga, har reelt udspillet sin rolle, og de fleste analytikere er nu enige om, at en militær løsning er eneste tilbageværende mulighed. Det internationale Røde Kors, ICRC, erklærede i sidste uge, at konflikten nu må betragtes som en borgerkrig i international retlig forstand.
For tidligt at afskrive Assad
Men den militære situation ændres fra time til time. I går udsendte lokale oppositionsgrupper en video, der viste røgudvikling i Damaskus’ Midan-kvarter og med skudsalver på lydsiden. Damaskus’ guvernør sagde tidligere på dagen, at Midan »var renset for terrorister«. FSA-enheder opererer uafhængigt af hinanden i byguerilla-taktik, hvor fronterne er flydende og uklare. Derimod er hensigten med operationerne klare nok: FSA-offensiven blev indledt få dage før FN’s sikkerhedsråd tog stilling til et nyt Syrien-resolutionsforslag, der godt nok krævede, at regimet først ophørte med militære operationer, men også indeholdt muligheden af en forhandlingsløsning med bal-Assad-regimet. Bashar havde angiveligt allerede udpeget en repræsentant til at føre sådanne forhandlinger. Den militante opposition og FSA vil ikke forhandle med regimet og har skarpt kritiseret Kofi Annans mæglingsbestræbelser. Oppositionen satser på øget bevæbning udefra, øget modstand mod regimet indadtil, og politisk støtte fra USA, hvis FN-ambassadør Susan Rice, har erklæret, at man nu vil »kigge efter andre partnere, der kan deltage i beskyttelsen af det syriske folk«.
Det er dog for tidligt at afskrive den syriske præsident, der søndag instruerede den nye generalstabschef, Ali Abdullah Ayyoub om, at »nedkæmpelsen af terrorister« har højeste prioritet. Ayyoub afløser general Fadh al-Freij, ny forsvarsminister efter onsdagens attentat på ’sikkerhedscellen’, præsidentens særlige krisegruppe, der lørdag mistede endnu et medlem, chefen for den nationale sikkerheds-koordinering, Hisham Ikhtiyar, der døde af sine sår efter bomben i krisegruppens mødeværelse. Bashars nærmeste rådgivere er nu broderen Maher og to sikkerhedsveteraner, Ali Mamluk og Hafez Maklouf, Bashars fætter.
Attentatmand idenitificeret
Den libanesiske avis Al-Akhbar skrev søndag, at en assistent til nu afdøde Hisham Ikhtiyar var identificeret som personen, der placerede bomben, der også dræbte Bashars svoger, Assef Shawkat, anset som strategen i regimets voldelige nedkæmpelse af protesterne. Bomben siges at være smuglet ind som ’plader’, samlet inde i i bygningen, hvorefter den blev anbragt i mødeværelset i en dokumentmappe.
Ifølge avisens regime-kilder er den mistænkte gerningsmand ikke tilknyttet nogen af de eksisterende oppositionsgrupper, men hyret til attentatet af »vestlige og israelske spiontjenester«. Både FSA og en hidtil ukendt jihad-gruppe, Islams Brigade, tog umiddelbart efter attentatet ansvaret. Talsmænd for libanesiske salafist- og jihad-grupper siger til Al-Akhbar, at de aldrig har hørt om nogen Islams Brigade, og et flertal af oppositionsgrupperne har afvist at være involveret i angrebet, om end de bifalder det.

