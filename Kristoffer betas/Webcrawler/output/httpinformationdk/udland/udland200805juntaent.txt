Juntaen tillader fly med nødhjælp
Militærjuntaen i Myanmar har givet grønt lys for nødhjælpsfly fra FN. Nødhjælpsarbejdere venter dog fortsat på visa til det katastroferamte land


 En million mennesker i Myanmar (det tidligere Burma) menes at være blevet gjort hjemløse af cyklonen, der ramte landet i weekenden, oplyser FN. Omkring 5000 kvadratkilometer står fortsat under vand i Irrawaddy deltaet.
- Vi anslår, at mindst en million mennesker lige nu har brug for ly og livreddende nødhjælp, siger Richard Horsey, der er talsmand for FN's Kontor for Koordinering af Humanitære Forhold (OCHA) 
- Store dele af det lavereliggende Irrawaddy delta står fuldstændig under vand. Vi taler om 5000 kvadratkilometer, det er et enormt område.
Meldingen kom onsdag, samtidig med at Myanmars militærjunta gav grønt lys for et nødhjælpsfly fra FN, der skal bringe hårdt tiltrængt hjælp til ofrene for katastrofen.
En talsmand for FN siger, at juntaen har udpeget en mand, der skal gennemgå visa-ansøgninger fra hjælpearbejdere, men at der indtil videre ikke er blevet udstedt nye visa. Adskillige hjælpearbejdere sidder derfor strandet uden for Myanmar, hvor de venter på indrejsetilladelse til det isolerede land.
Ifølge de seneste opgørelser har cyklonen kostet 22.000 mennesker livet, mens 41.000 er meldt savnet.
Richard Horsey siger til AFP, at han håber, at processen tager fart, nu hvor Myanmars viceindenrigsminister Maung Myint er blevet udpeget til at tage sig af nødhjælpsarbejdernes visa.
Han tilføjer, at hjælpen er på vej til lufthavnen i Yangon, men at det er afgørende, at personale med erfaring i håndtering af storstilede katastrofer får mulighed for at hjælpe de lokale kræfter.
Det undertrykkende militærstyre har givet OCHA lov til at levere grundlæggende nødhjælpsforsyninger fra deres lagre i Brindisi i Italien. Og ifølge Horsey vil forsyningerne ankomme i løbet af de kommende dage. Et katastrofehold har fået tilladelse til at følge med i flyet.
Fare for uroligheder
Juntaens langsomme reaktion på katastrofen kan sammen med stigende priser på fødevarer og brændstof føre til nye uroligheder i landet, vurderer eksperter.
Der mangler mad, vand og brændstof i de områder, som er ramt af cyklonens hærgen - det gælder også i Yangon, landets finansielle centrum og tidligere hovedstad.
- De folk jeg har talt med er vrede, siger Ruth Bradley-Jones, der er politisk medarbejder ved den britiske ambassade i Yangon.
- Der er en generel følelse af raseri over, at myndighederne ikke har gjort nok, hverken før eller umiddelbart efter cyklonens besøg, når det gælder om at forhindre ødelæggelserne i Yangon i at blive så omfattede, og når det handler om at hjælpe med at rydde op umiddelbart efter, siger hun.
Sean Turnell, der er ekspert i Myanmars økonomi ved Macquarie Universitetet i Australien, siger, at der er vedholdende rygter om nye protester siden omfattende demonstrationer i Yangon blev knust i september sidste år.
Disse demonstrationer begyndte i protest mod stigende brændstofpriser. Nu er priserne tredoblet og timelange køer for at få mad og benzin i stormens kølvand, kan blive det, der får balancen til at tippe, hvis inflationen ikke bringes under kontrol, advarer han.
- Folk skal kæmpe for basal overlevelse. Men jeg tror, at efter den første tid... må man forvente, at vreden vil vokse. Uroligheder er en reel mulighed, især fordi sidste efterårs begivenheder næsten fuldstændig har drænet regimet for goodwill, siger Turnell.
/ritzau

