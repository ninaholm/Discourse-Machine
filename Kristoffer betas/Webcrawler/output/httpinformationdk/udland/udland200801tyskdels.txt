Tysk delstat vil halvere DONG's kulkraftværk
Det 1.600 megawatt-kulkraftværk, som den danske energikoncern DONG har planlagt at bygge i Lubmin på Østersøkysten, har skabt intern strid i Socialdemokratiet i delstaten Mecklenburg-Vorpommern. SPD-kompromis vil nu af miljø-mæssige årsager have værkets kapacitet halveret
DONG-s ambitiøse plan om at opføre et stort kulkraftværk i Nordtyskland støder nu på modstand fra SPD og de lokale beboere.


 BERLIN - DONG's kontroversielle kulkraftplaner i den tyske delstat Mecklenburg-Vorpommern støder nu ind i nye vanskeligheder: Delstatens socialdemokratiske regering vil efter miljøprotesterne mod DONG's kulkraftværk kræve en halvering af værkets kapacitet og gøre det CO2-frit - en løsning, som formentlig vil vække protester fra DONG.
Bag det nye politiske udspil ligger politiske spændinger i SPD-regeringen. Harald Ringstorff, der er socialdemokrat og ministerpræsident i delstaten Mecklenburg-Vorpommern, er ellers ivrig tilhænger af det stenkulskraftværk, som DONG planlægger i Lubmin. Efter hans mening vil det sætte gang i hjulene i det industrisvage område. Men Ringstorffs partiformand, socialminister Erwin Sellering, er ikke enig. Mens Ringstorff for enhver pris vil have vækst på industriområdet, skæver Sellering først og fremmest til de miljømæssige konsekvenser. 
Sellering er en stærk mand i SPD i Mecklenburg-Vorpommern. Han har været partiets formand i et års tid, og mange ser ham gerne som ministerpræsident efter Ringstorff. Derfor er det ikke uvæsentligt, at det er Sellering, der står bag det kompromis, der for nylig blev indgået internt i SPD-ledelsen med hensyn til kulkraftværket. 
Kompromisset går ud på, at kraftværkets planlagte kapacitet på 1.600 megawatt skal halveres til 800 megawatt. Hermed ønsker SPD at minimere udledningen af kølevand fra kraftværket og så vidt muligt beskytte naturområdet omkring Lubmin, der i stadig højere grad tiltrækker turister.
17.000 protesterer
Også CO2-udslippet fra værket ønsker SPD at reducere. Således hedder det i kompromisset, at målet må være et CO2-frit stenkulskraftværk, og at kraftværket derfor må udrustes med CSS-teknologi.
Den danske energikoncern DONG har indtil nu ikke været interesseret i at halvere det planlagte kraftværks kapacitet. Ifølge Informations oplysninger skulle partiledelsen og ledere fra DONG i går aftes mødes og forhandle om reduktionen af værkets kapacitet. 
Thomas Krüger, SPD's partidirektør i Mecklenburg-Vorpommern, bekræftede i går mandag over for Information, at et sådant møde ville finde sted samme aften i Greifswald. Krüger sagde, at blandt andre ministerpræsident Harald Ringstorff ville være til stede, og ifølge Krüger ville DONG stille tre repræsentanter, heriblandt Peter Gedbjerg, der er koncernens projektleder for det planlagte kulkraftværk.
Lige efter nytår skrev Michael Woitacha, formand for borgerinitiativet 'Kein Steinkohlekraftwerk Lubmin' på initiativets hjemmeside, at "i stedet for at hygge sig ubekymret med champagne og snitter ved nytårsreceptionen, skulle en demokratisk valgt landsfader hellere bekymre sig om folkets interesser." 
For Harald Ringstorff blev det vitterligt en noget særlig nytårsreception for en uges tid siden i Heringsdorf. Han blev modtaget af 200 demonstranter, der overrakte ham 17.000 underskrifter imod kulkraftværket. 
For nylig viste en rundspørge fra analyseinstituttet Forsa for Ostsee Zeitung, at 55 procent af borgerne i Vorpommern er imod kulkraftværket.
DONG's pressetalsmand siger til Information, at han kun har hørt om mødet mellem DONG og SPD gennem pressen. Han understreger imidlertid, at DONG tidligere har afvist at gå med til en halvering af Lubmin-værkets kapacitet.


