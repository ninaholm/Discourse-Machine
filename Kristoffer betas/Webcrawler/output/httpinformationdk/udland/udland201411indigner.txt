De indignerede spanieres parti
Den økonomiske krise har skabt et rum af politiske muligheder, som en håndfuld spanske universitetsprofessorer har forstået at udnytte. Venstrefløjspartiet Podemos er godt på vej til at forandre det politiske landskab i Spanien radikalt
I protest mod den økonomiske, politiske og sociale situation har fem yngre professorer skabt et nyt parti, som vil gøre op med det topartisystem, der reelt har været gældende siden Francostyret. I weekenden blev Pablo Iglesias Turrión, her i hvid skjorte, valgt som formand.


 På mindre end et år har Podemos (’Vi kan’) vendt op og ned på alting i spansk politik. Ifølge de seneste meningsmålinger står det nydannede venstrefløjsparti til at få mere end 20 procent af stemmerne ved det næste parlamentsvalg, som skal afholdes i slutningen af 2015. En nylig undersøgelse fra landets førende opinionsinstitut, Metroscopia, indikerer endda, at knap 28 procent af vælgerne har intention om at stemme på Podemos – flere end på både det konservative regeringsparti Partido Popular (PP) samt det socialdemokratiske Partido Socialista Obrero Español (PSOE). Topartisystemet, som de facto har været gældende i Spanien siden afviklingen af Francos diktatur i slut-70’erne, er således udfordret.
»Podemos er ikke et politisk eksperiment, Podemos er resultatet af regimets sammenbrud,« sagde den 36-årige politolog og EU-parlamentariker Pablo Iglesias Turrión, da han i weekenden blev valgt som partiets formand.
En lang række korruptionssager har præget det offentlige liv i det seneste år og sået tvivl om den moralske habitus i de to partier, der har regeret på skift siden Franco-tiden. Sidste år var premierminister Mariano Rajoy nødt til i parlamentet at beklage, at han havde stolet på PP’s tidligere kasserer, Luis Bárcenas, som bl.a. er sigtet for ulovlig partifinansiering. Og så sent som i sidste uge blev 30 personer, deriblandt politikere og embedsmænd, anholdt og sigtet for korruption i forbindelse med vedligeholdelsen af offentlige parker.
»Selv om det spanske samfund ikke er lige så bundkorrupt som visse andre lande, er spanierne grundlæggende trætte af de to store partier, PP og PSOE, der bliver opfattet som alt for dovne i deres reaktion på korruptionssagerne,« siger Metroscopias direktør, sociologen José Juan Toharia, til Information.
Politiske muligheder
Podemos’ erklærede mål er at vinde parlamentsvalget og derefter nedsætte en grundlovsgivende forsamling med henblik på at få revideret landets forfatning fra 1978, »så alt kan diskuteres«. Ifølge Metroscopia mener 70 procent af spanierne, at det er på tide at revidere forfatningen – bl.a. i lyset af debatten om regionalt selvstyre i Catalonien.
Startskuddet til det nye parti blev affyret ved et borgermøde i Madrids arbejder- og bohemekvarter Lavapiés i midten af januar. Mødet handlede om at samle op på erfaringerne fra de protester, som opstod for et par år siden i kølvandet på Det Arabiske Forår. Den første store demonstration blev afholdt den 15. maj 2011 med besættelsen af Puerta del Sol-pladsen i det centrale Madrid, få minutters gang fra Lavapiés, og derfor omtales protestbevægelsen som Movimiento 15-M eller blot 15-M, mens deltagerne fik tilnavnet los indignados (’de indignerede’).
»Vi er alle bekymrede over det politiske, økonomiske og sociale landskab, vi ser omkring os. Korruption blandt politikere, erhvervs- og bankfolk gør os hjælpeløse og fratager os vores stemme. Denne situation er blevet normal, en daglig lidelse, håbløs. Men ved fælles indsats kan vi ændre det,« hed det i manifestet for græsrodsorganisationen ¡Democracia Real YA! (’Rigtigt demokrati NU!’).
Ideen om at skabe en ny platform for demokratisk deltagelse, som blev diskuteret på borgermødet i Lavapiés, vakte hurtigt stor interesse på de sociale medier. Det fik initiativtagerne, fem yngre professorer fra Complutense-universitetet i Madrid, til at præsentere en opstillingsliste til Europaparlamentsvalget i maj. Med otte procent af stemmerne lykkedes det at erobre fem mandater. Podemos behøvede egentlig blot at sætte et navn på noget, som allerede eksisterede, forklarer en af partiets stiftere, Miguel Urbán, i avisen El País.
»Vi begyndte at tale om, hvordan 15-M havde skabt et rum af politiske muligheder, og at vi var nødt til at give folk afløb for deres vrede mod politikere og skuffelse over den politiske proces,« siger Urbán.
Radikale forslag
En stor del af Podemos’ gennemslagskraft skyldes partiets frontfigur. Pablo Iglesias – som i øvrigt også var navnet på PSOE’s grundlægger og første formand tilbage i 1879 – havde i forvejen gjort sig bemærket som en velartikuleret deltager i politiske talkshows. Forleden blev han så formelt valgt som partiets formand med 80 procent af stemmerne. Spanien har brug for »en samlet udviklingsplan« for at overvinde den økonomiske krise, som bl.a. har skabt rekordhøj arbejdsløshed, sagde Iglesias ved Podemos’ første landsmøde: »Vi er nødt til at arbejde mindre og arbejde på en anden måde.«
Sammen med et hold af økonomiske rådgivere arbejder den nyvalgte formand på at fremlægge Podemos’ politisk-økonomiske manifest hurtigst muligt. Indtil nu har partiets kampagne været baseret på forholdsvis radikale forslag som f.eks. indførelse af borgerløn, genforhandling af den spanske stats låneaftaler og udmeldelse af NATO. Desuden vil Podemos have indført et forbud mod, at insolvente spaniere bliver sat på gaden, hvilket er blevet stadig mere almindeligt under bank- og eurokrisen. Partiets fortsatte fremgang afhænger af, hvordan de konkrete forslag udformes, mener José Juan Toharia: »Vi har kunnet registrere, at Podemos gik frem uge for uge. Men indtil videre har partiet kun fremlagt meget generelle forslag. De konkrete forslag til, hvordan Podemos’ økonomiske politik skal gennemføres, kan risikere at skræmme en del vælgere væk,« siger José Juan Toharia.
Ny overgangsfase
Ved landsmødet lovede Iglesias, at Podemos skal fungere »som en kost til at gøre rent i samfundet«. Det vækker ikke blot genklang blandt yngre spaniere, men hos en meget stor del af vælgerne, mener Metroscopias direktør.
»En vigtig faktor i Podemos’ succes er, at de konstant understreger behovet for at genfinde ånden fra la transición, overgangsperioden fra diktatur til demokrati i slutningen af 1970’erne. De fleste af dem er ret unge, i slutningen af 30’erne, men de bruger symboler og musik fra den periode, hvor min generation bekæmpede Franco-styret,« siger Toharia.
»De spiller et tvetydigt og på sin vis modsætningsfyldt dobbeltspil. På den ene side solidariserer de sig med det, som blev opnået ved overgangen til demokratiet, og på den anden side kræver de en frisk start. 85 procent af den spanske befolkning mener, at tiden er kommet til en ny overgangsfase med den samme ånd som dengang. Men der er de også nødt til at være meget forsigtige, for hvis Podemos går for vidt i sin kritik af det nuværende system, risikerer partiet at miste en stor del af opbakningen.«

