Modviljen mod ObamaCare har mange ansigter
Slaget om USA's sygesikring går i aften ind i sin afgørende fase - og udfaldet bliver formentlig helt afgørende for Obamas videre skæbne. Han er dog ikke kun oppe imod republikanske ideologer og skøre konspirationsteorier, når han onsdag aften holder sin store tale om sundhedsreformen. For der findes også helt almindelige amerikanere med helt almindelige, dødelige årsager til at frygte forandring
En del moderate vælgere er skeptiske over for Obamas sundhedsreform. De stoler ikke på politikerne og føler sig usikre over for forandring. Her protesterer et par amerikanere ved et borgermøde om sundhedsreformen i Virginia.


 NEW YORK: »Der findes et udtryk her i USA, som lyder: 'Stol aldrig på regeringen!'«
Den ældre mand på bænken smiler skævt og blinker med øjnene bag de røgfarvede brilleglas. Spørgsmålet om voksende, folkelig skepsis over for en sundhedsreform får hans kone Ruby til at skynde sig at tilføje, at hun skam er stor tilhænger af reform:
»Systemet virker ikke. Vi kender alle sammen nogen, der er kommet i klemme og har måtte skændes med forsikringen, oplevet idioti eller betalt dyre regninger. Men hvordan det skal være i stedet, det er jeg mere usikker på. Der er så mange planer og forslag og meldinger. Man bliver forvirret,« forklarer hun nærmest undskyldende.
Det er mandag eftermiddag i Manhattans Washington Square Park. Nationen fejrer Labor Day, som i USA markerer sommerens afslutning. Og i denne uge går det så løs igen, eleverne vender tilbage til klasseværelserne og de folkevalgte til Kongressen. Onsdag aften, amerikansk tid, vil Præsident Obama forsøge at generobre kontrollen over slaget om USA's sundhed og sygesikring - efter en august måned, der mildest talt ikke har givet ham medvind. Præsidentens popularitet er faldet markant, især blandt den vigtige midtergruppe af uafhængige vælgere, og samtidig er den folkelige skepsis over for hans reformplaner vokset.
Set fra den europæiske side af Atlanten kan det se vanvittigt ud. USA bruger flere penge på sundhedssystemet end noget andet land i verden - og får mindre for dem. Ca. 45 mio. amerikanere er helt uden sygesikring, og udgifterne til de statslige Medicare- og Medicaid-ordninger for ældre og fattige truer med at eksplodere de kommende år. Alle burde kunne se, at der er brug for reform, og det kan de fleste også. Men i stedet for at diskutere praktiske løsninger er sommerens debat kuldsejlet i konspirationsteorier om, at regeringen vil slå de ældre ihjel; at reform vil få staten til at gå fallit; at Obama pønser på at tage livet af alle private ordninger og indføre 'socialized health care' med sit forslag om et statsligt alternativ; osv. osv.
Usikkerhed
Set fra Europa har USA her i sommer set ud som en nation af konspirationsfanatikere og stangkonservative ideologer - i hvert fald i sundhedsspørgsmålet. Men der er faktisk også mere almindelige, moderate vælgere med mere almindelige, moderate grunde til at frygte reform.
En af de grunde er usikkerhed, som David og Ruby, det ældre par på bænken, beskriver. En anden er en indgroet skepsis over for alt, hvad den føderale regering i Washington finder på - uanset partifarve:
»Stol aldrig på regeringen!«
Og en tredje er det følsomme i lige netop sundhedsspørgsmålet.
»Jeg er selv på Medicare, så jeg føler mig relativt sikker. Det virker ikke, som om der bliver de store ændringer for mit vedkommende,« forklarer 75-årige Ruby:
»Men jeg kan godt forstå, at andre er bekymrede. Man støtter måske nok reform og stemmer for forandring, men når det pludselig handler om ens egen sygesikring, så er man egentlig glad nok for det, man har - og usikker på, om alternativet bliver værre.«
Hendes mand bryder ind med endnu et par snusfornuftige mundheld - den amerikanske version af 'en fugl i hånden ...':
»Man ved jo, hvad man har - ikke hvad man får. Test-et og afprøvet er det sikreste, siger vi her hos os. Man føler sig mere sikker på det familiære system og den ordning, man har, end på det helt ukendte.«
Målinger viser da også, at den folkelige skepsis daler, så snart vælgerne får mere at vide om, hvad Det Hvide Hus og de ledende demokrater egentlig vil. Problemet for Obama er, at en hel stribe forslag pt. er på vej gennem Kongressens udvalg - og at Republikanerne samtidig har vundet sommerens PR-krig med »en konstant trommerytme af negative historier,« som en nyvalgt, demokrat forleden sagde det på CNN - og efterlyste en langt mere aktiv Obama i slaget om den folkelige mening.
Der er dog ikke kun dårlig PR-strategi og falske rygter, men også dybt forankrede dårlige vaner at kæmpe med, når præsidenten går på talerstolen onsdag aften. For gennem årtier har generationer af amerikanerne (dem med forsikring vel at mærke) vænnet sig til en overflod af test og lægebesøg.
Forsikring giver service
Ved indgangen til Washington Square Park kommer fransk-fødte Berangere Plugel, 29, trillende med sin lille søn i barnevogn, og hun har netop prøvet på egen krop, hvad det vil sige at være forsikret på første klasse. Som ansat ved FN betaler hun selv ca. 700 dollar om måneden eller godt 3.500 kr. for sygesikring, og dertil lægger hendes arbejdsgiver endnu en sum penge oven i. Til gengæld var service og behandling også i top, da hun for tre måneder siden fødte lille Arthur. Helt fra begyndelsen af graviditeten var der lægebesøg hver 14. dag, og de sidste måneder af graviditeten gik hun til tjek hver uge. På hospitalet var der enestue og alt til rådighed - fra måltider over ammerådgivning til bleer.
»Det eneste, jeg selv skulle have med, var tøj til at køre ham hjem i,« som hun siger: »Lægen var altid til at få fat i og havde tid til at lytte. Alt i alt en rigtig god oplevelse.«
I begyndelsen virkede det måske lidt voldsomt med alle de test, medgiver hun. Især i de første måneder var der langt flere prøver og undersøgelser, end hendes gravide veninder hjemme i Frankrig fik foretaget:
»Men efterhånden bliver man jo glad for det. Arthur er mit første barn, så jeg var selvfølgelig bekymret - og tryg og glad for at få testet og tjekket, at alt var som det skulle være.«
Hvem siger nej til en ekstra test og et ekstra lægebesøg, når de er til rådighed uden ekstra betaling? Præcis som Berangere Plugel har millioner af godt forsikrede amerikanerne hvert år gået til specialister og tjek, fået lavet helbredsundersøgelser, røntgenbilleder og scanninger, ikke kun når de var gravide, men af alle mulige årsager. Nu skal de pludselig vænne sig til, at det måske ikke er nødvendigt alligevel.
Dertil kommer læger, som har vænnet sig til at arbejde efter bestemte rutiner og foretage hele striben af tjek og prøver, dels fordi det kan betale sig, hvis man bliver lønnet per test, og dels af skræk for at komme til at fejlbehandle og havne i en dyr retssag. Og dertil kommer studerende, som har investeret hundredtusinder, måske mio. af dollar i en dyr lægeuddannelse, og som nu har grund til at frygte reform, fordi de måske ikke længere vil kunne tjene alle pengene hjem igen, når de får job.
Berangere Plugel og hendes mand ville ikke tøve med at få endnu et barn i USA, heller ikke selv om det lykkes Obama at få en reform stemt hjem.
»Det er meget, meget vigtigt, at alle bliver dækket. Hvis Obama kun får udrettet en enkelt ting, så synes jeg, at det her er den vigtigste. Og hvis min egen forsikring bliver ringere, så har jeg lært systemet at kende nu: Man kan altid købe sig til nogle ekstra services. Man kan forhandle og betale sig fra alting,« siger hun med et grin.
Også pensionisterne Ruby og David på bænken »har stadig en lille rest af håb.« De husker udmærket, hvordan det gik i 90'erne, da Bill og Hillary Clinton forsøgte sig med en sundhedsreform - og fejlede:
»Det var noget rod. Det var som om, Hillary forsøgte at holde noget hemmeligt for kongressen. Det var ikke klogt,« siger David.
Så hellere lade Kongressen selv forhandle; Og håbe på at en middelmådig reform trods alt er bedre end slet ingen, mener han:
»Det vil jo altid ende med et kompromis. Sådan er demokratiet. Så må vi bare håbe, at det trods alt ender med at blive en forbedring for de fleste.«


