Østjerusalem undgår byggestop
Israels premierminister Netanyahu søger råderum til at fortsætte byggeri af bosætterboliger. Det ser ud til, at Israel får lov at bygge videre i Østjerusalem
Ifølge avisen Haaretz har Netanyahu fået Obama med på, at et byggestop i bosættelserne ikke skal omfatte Østjerusalem.


 Israels premierminister, Benjamin Netanyahu, arbejder i øjeblikket på at blive enig med præsident Barack Obamas regering i Washington om, hvordan der kan komme gang i fredsprocessen i Mellemøsten igen.
Netanyahu har i London haft et møde med George Mitchell, Obamas mellemøstudsending, og her har premierministeren præsenteret sit bud på, hvordan der kommer skred i tingene.
Netanyahu står med det problem, at Obama har sagt rent ud, at Israel skal standse al byggeri af nye boliger til israelske bosættelser på palæstinensiske områder. Også det Israel kalder byggeri til at følge med den naturlige vækst.
Palæstinenserne og også USA og EU har i årevis krævet, at Israel lader være med at bosætte egne borgere i besatte områder, mens skiftende israelske regeringer har bygget videre.
I Netanyahus regering er der partier, der har stor opbakning blandt bosætterne, så Netanyahu kæmper med både at holde sammen på sin regering og komme Obama i møde. Men ifølge israelsk presse kan der være begyndende fremskridt.
Avisen Haaretz skriver, at USA er gået med til, at Østjerusalem undtages fra et totalt byggestop. Og der er flere undtagelser. Netanyahu taler ikke om et totalt byggestop, men en pause på ni måneder. I de ni måneder er der også undtagelser.
Det gælder 2.500 boliger, der er under opførelse, ligesom der er behov for 'særlige skridt' for at opretholde det normale liv. Netanyahu vil have ret til at bygge offentlige bygninger, først og fremmest skoler og børnehaver.
Derudover vil Israel have en klausul om at komme ud af aftalen, hvis de palæstinensiske myndigheder og den arabiske verden ikke følger op med indrømmelser over for Israel.
Abbas står alene
Haaretz skriver, at planen skal drøftes mellem israelske og amerikanske embedsmænd i Washington i næste uge.
Men en tredje part mangler at blive hørt, før planen kan blive en succes, nemlig palæstinenserne, der har som mål at få deres egen stat på Vestbredden, i Gaza og med Østjerusalem som hovedstad.
De palæstinensiske ledere nævner rutinemæssigt de stadig flere bosættelser som den største hindring i fredsprocessen.
Mahmoud Abbas, den palæstinensiske selvstyrepræsident, og Netanyahu har ikke holdt møde, efter at Netanyahu i april blev premierminister. Abbas har forud for forhandlinger krævet et totalt israelsk stop for byggeri af bosætterboliger på linje med Obama, men enes USA og Israel om Netanyahus udspil, eller noget der ligner, står Abbas pludselig alene og kommer under stort pres.  
idag@information

