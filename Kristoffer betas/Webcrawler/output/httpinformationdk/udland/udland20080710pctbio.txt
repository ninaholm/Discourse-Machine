10 pct. biobrændstof i EU's biler: 'En misforståelse'
EU på tilbagetog med biobrændstoffer, som ifølge Verdensbanken er årsag til 75 pct. stigning i de globale fødevarepriser


 Det hele er en misforståelse. Vi har læst forkert. Det har aldrig været meningen at forlange 10 pct. biobrændstof i EU-bilernes tanke fra 2020. Målet kan udmærket nås ved f.eks. at satse på elbiler med strøm leveret fra vindmøller.
Sådan lyder et taktisk tilbagetog kombineret med et forsøg på at redde ansigt i det franske EU-formandsskabs udgave.
Det var den franske energi- og miljøminister, Jean-Louis Borloo, der efter et uformelt møde i Paris for EU's miljøministre lørdag signalerede, at EU er på vej til at opgive målet om, at 10 pct. af brændstoffet i EU's biler i 2020 skal være bioethanol eller -diesel. 
Kursskifte
Kursskiftet menes bl.a. fremkaldt af medierapporter i fredags om en hemmeligholdt Verdensbank-rapport, der giver produktionen af biobrændstof ansvaret for at have drevet de globale fødevarepriser op med 75 pct.
"Medlemslandene har opdaget, at (EU-) Kommissionens plan specificerer, at 10 pct. af transportsektorens behov skal dækkes af vedvarende energi, ikke 10 pct. fra biobrændstof," sagde Jean-Louis Borloo til pressefolk i Paris.
Mange har misforstået, hvad EU-målet i virkeligheden går ud på, og EU har ikke formået at kommunikere det klart, bedyrede ministeren.
10 pct.-målet blev blåstemplet på EU-topmødet i marts sidste år, men i teksten herfra synes der ikke at være noget at misforstå. Topmødet gav således sin utvetydige tilslutning til "et bindende 10 pct. minimumsmål, som skal nås af alle medlemslande i 2020, for andelen af biobrændstof i EU's samlede transportforbrug af benzin og diesel, realiseret på omkostningseffektiv vis."
Målet havde været undervejs et stykke tid og var da også klart afspejlet i den danske regerings udmeldinger op til topmødet.
"På energirådsmødet i EU i sidste uge støttede jeg på regeringens vegne et EU-mål om 10 pct. biobrændstoffer til transport i 2020. Regeringen har selv i sit energiudspil foreslået et mål på 10 pct. biobrændstoffer i 2020," skrev således daværende transport- og energiminister, Flemming Hansen, i Information den 23. februar 2007.
Topmødemålet blev udmøntet i et direktivforslag, fremlagt af EU-Kommissionen i januar i år. Og det er her, tvetydighederne begynder.
På side 13 i direktivforslaget hedder det f.eks., at EU-topmødet året før blåstemplede "et bindende minimumsmål, som alle medlemslande skal nå i 2020, på 10 pct. for andelen af biobrændstof i transportsektorens benzin- og dieselforbrug."
Men på f.eks. side 22 i direktivforslaget hedder det, at "hvert medlemsland skal sikre, at andelen af vedvarende energi til transport i 2020 udgør mindst 10 pct. af det endelige energiforbrug i det pågældende lands transportsektor."
Den gennemgående uklarhed i Kommissionens direktivforslag blev straks grebet af klima- og enegiminister Connie Hedegaard, der er meget lidt begejstret for biobrændstoffer baseret på fødevareafgrøder.
"Det er rimeligt klart, at EU-Kommissionen åbner for, at andet end biobrændstof kan tælle med til opfyldelsen af målet," sagde Hedegaard i februar her i avisen. Og i april sagde EU's landbrugskommissær Mariann Fisher Boel, adspurgt af Information om direktivforslagets tvetydighed:
"Vi er jo ikke religiøse. Hvis vi får adgang til brint til brintbiler, kan det indgå. Eller hvis vi har CO2-fri el fra f.eks. vindmøller til elbiler."
Trods det har bl.a. den samlede europæiske presse indtil nu forstået og beskrevet EU-målet som gældende biobrændstof. Og da EU-miljøkommissær Stavros Dimas i april af Reuters blev spurgt, om man overvejede at droppe biobrændstof-målet på 10 pct., sagde kommissæren: "Svaret er meget enkelt: Nej."
Verdensbank-rapporten
De tvetydige meldinger afspejler en løbende strid bag kulisserne om de kontroversielle biobrændstoffer, der viser sig ofte at rumme færre klimagevinster end antaget og til gengæld større miljøkonsekvenser af anden art. Påvirket af bl.a. den globale fødevarekrise og meldingerne om biobrændstoffernes pres på afgrøder og landbrugsjord med prisstigninger til følge, synes EU's Ministerråd nu på vej til at droppe bio-målet fra sidste års topmøde og i stedet gå efter 10 pct. vedvarende energi i transportsektoren.
"Vi må tage stilling til, om andelen kan fastholdes. Den vil måske blive ændret," sagde den tyske økonomi- og energiminister, Jochen Homann, efter lørdagens EU-møde i Paris.
Det var den britiske avis The Guardian, som dagen før EU-mødet skrev om den hemmeligholdte Verdensbank-rapport, som klart modsiger udsagn fra den amerikanske regering om, at biobrændstofferne kun er ansvarlige for tre pct. af de voldsomme prisstigninger på fødevarer. Ifølge Verdensbanken har biobrændstofproduktionens beslaglæggelse af jord og afgrøder indtil nu haft langt større indflydelse på prisstigningerne end f.eks. den mangeårige tørke i Australien.
"Uden væksten i biobrændstof ville verdens hvede- og majslagre ikke være skrumpet markant, og prisstigningerne fremkaldt af andre forhold ville have været moderate," skriver Verdensbanken. 
Rapporten påpeger, at biobrændstoffernes pres på fødevareproduktionen i sig selv har gjort fødevarer til et mere lokkende investeringsobjekt for finansspekulanter, der således har drevet priserne endnu længere op.
En lækket udgave af en foreløbig rapport fra Det Europæiske Miljøagentur afslører i øvrigt ifølge Reuters, at EU måske ikke engang kan producere en tredjedel af den mængde biobrændstoffer, der skal bruges i 2020, hvis 10 pct.-målet fastholdes. 


