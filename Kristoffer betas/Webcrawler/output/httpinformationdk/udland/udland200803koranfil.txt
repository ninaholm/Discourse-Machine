Koranfilm splitter VKO
Oppositionen og statsministeren står samlet i fordømmelsen af Geert Wilders' film 'Fitna', mens både de konservative og Dansk Folkeparti mener, at filmen viser islams skyggesider


 Den hollandske politiker Geert Wilders' omstridte film Fitna, der sammenkæder Koranen og terror, skaber sprækker i VKO-blokken, der tidligere har stået sammen i forsvaret for ytringsfriheden. 
Mens både de konservative og Dansk Folkeparti advarer mod, at Vesten ikke tør tale om islams skyggesider, så er statsminister Anders Fogh Rasmussen (V) denne gang mere enig med venstrefløjen. Herfra lyder det nemlig, at filmen er en provokation.
"Jeg har hørt og set nok til at vide, at den kan man kun opfatte som en unødig provokation. Og jeg synes i det hele taget, at der er grund til mindre opmærksomhed på den type provokatører. Jo mere opmærksomhed på dem, jo flere vil der bare blive af dem," siger Anders Fogh Rasmussen. 
Selv om statsministeren ikke har set den hollandske film - eller har tænkt sig at gøre det - så mener han, at den tegner et forkert billede af islam.
"Som jeg har forstået det, så sætter den lighedstegn mellem islam som religion og terrorisme i det hele taget. Det synes jeg ikke, er rimeligt, og jeg synes også, at det blokerer for en vigtig debat om yderliggående islamisters brug af terror," siger Anders Fogh Rasmussen.
Hovedet i busken
Til gengæld mener De Konservatives politiske ordfører, Henriette Kjær, at Fitna viser den fundamentalistiske islamisme, der står bag alvorlige terrorhandlinger i Vesten. 
"Ytringsfriheden er den væsentligste af vore vestlige frihedsrettigheder. Tager vi ytringsfriheden fra én, tager vi ytringsfriheden fra alle. Det gælder naturligvis også ytringsfriheden for den eller dem, der tør sætte fingeren på en politisk dagsorden, der er fuld af misforstået hensyntagen over for fundamentalister og ekstremister," siger Henriette Kjær. 
Dansk Folkepartis formand, Pia Kjærsgaard, anklager statsministeren for at stikke hovedet i busken.
"Jeg skal ikke give karakter for det kunstneriske i den film overhovedet, det skal jeg slet ikke bedømme, men jeg synes, at det er nødvendigt at have debatten om de her ting, og der er ingen tvivl om, at nu får vi den igen," siger Pia Kjærsgaard.
Over en kam
Til gengæld mener Socialdemokraterne, at den 15 minutter lange hollandske film har lighedspunkter med nazisternes propagandafilm i 1930'erne. Fitna, der begynder med et billede af Morgenavisen Jyllands-Postens mest omstridte Muhammed-karikatur, viser blandt andet andet optagelser fra terrorangrebet på World Trade Center og mordet på filminstruktøren Theo van Gogh. 
"Den skaber større spændinger, end den bidrager til, vi kan få en diskussion om, at der er islamister, der vil os til livs og hader os og vores livsstil. Jeg synes ikke, at den bidrager meget til den diskussion. Jeg tror snarere, at der er mange muslimer, der synes, at det er ubehageligt at blive slået i hartkorn med terrorister. Det er ubehageligt, at alle muslimer skæres over én kam," siger Socialdemokraternes formand, Helle Thorning-Schmidt. 
Aparte synspunkter
Den samme reaktion kommer fra de radikale, SF og Enhedslisten. De radikales gruppeformand, Margrethe Vestager, mener, at det er et problem for Anders Fogh Rasmussen, at Dansk Folkeparti ikke tager afstand fra Fitna.
"Dansk Folkeparti lægger jo en helt anden linje end statsministeren gør, og det må statsministeren jo forholde sig til," siger Margrethe Vestager. 
Ny Alliances leder, Naser Khader - som under Muhammed-krisen stod last og brast med statsministeren - kalder Geert Wilders' film for "tåbelig og unødvendig". 
Ikke desto mindre er Naser Khader trods alt glad for, at Fitna nu bliver vist. 
"Det ville have været et eklatant selvmål af de europæiske demokratiske samfund, hvis angsten for repressalier eller forsøg på censur gennem pression havde forhindret Geert Wilders i at komme ud med sine aparte synspunkter," siger Naser Khader. ritzau


