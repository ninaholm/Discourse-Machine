FN kræver svar om Irans atomprogram



 FN vil have Iran til at samarbejde mere aktivt med det internationale samfund, så der bliver større klarhed om udviklingen af landets omstridte atomprogram. Lederen af FN's atomovervågningsorgan, IAEA, Mohamed ElBaradei, sagde i går i Teheran, at han forventer højere tempo i samarbejdet. "Vi ønsker et accelereret samarbejde om alle udestående spørgsmål," sagde ElBaradei og understregede, at han håber iranerne vil afklare alle spørgsmål, inden han skal aflægge rapport til IAEA i marts. ElBaradei betegnede møderne med iranerne som "venlige og ligefremme". 
ritzau/Reuters 

