McCains tale deler kommentatorer
Nogle amerikanske medier roser McCains tale. Andre savner den gamle "Maverick McCain" 


 Både det amerikanske højre og venstre har ris og ros til McCain ovenpå hans afsluttende tale på Republikanernes partikonvent.  
Partiet ved magten går til valg
John McCains fokus på at ændre det politiske miljø i Washington til det bedre er halvejs hans natur og halvvejs beregning. Det skriver New York Times om den republikanske præsidentkandidats officielle nomineringstale, som han gav tidligt i morges dansk tid.
McCain ved, at han er nødt til at distancere sig fra Bush, og på en del områder er der reelt stor forskel. Men for en kandidat, der både støtter den siddende præsidents udenrigspolitiske og økonomiske linje, skurrer budskabet om forandring nødvendigvis en smule i ørerne, skriver den liberale New Yorker-avis.        
Klagesang for en enegænger
I det konservative Washington Post beklager E. J. Dionne Jr. i sin klumme i dag, at den politiske enegænger ”Maverick McCain” er død. Tilbage er en strategisk tænkende kandidat, som dog måske har større chancer for at vinde valget i november.    
Konventet kom til at ligne stereotypen af et parti, der repræsenterer de priviligerede klasser og skyr forandring, skriver Dionne.   
McCain er en stadig en ”Bush-republikaner” 
Den politiske blog The Plank, som kommenterer præsidentvalget på det venstreorienterede magasin The New Republics hjemmeside, mener, at McCain minder alt for meget om den nuværende præsident George W. Bush, når det kommer til den økonomiske politik.
I det hele taget er økonomien blevet sat i baggrunden på konventet, mens McCains personlighed og lederevner har fyldt det meste, skriver The Planks Jonathan Cohn.       
Fokuser på indholdet
Det konservative magasin National Reviews kommentator Rich Lowry mener, at talen i går var et skridt i den rigtige retning for McCain. 
De rigtige temaer blev slået an,  skriver Lowry, men de skal følges op med flere konkrete forslag, hvis Republikanerne skal vinde valget.  
Døm selv
Læs hele McCains nomineringstale på RealClearPolitics.com eller se den nederst på denne side. 
McCains nomineringstale, del 1:
Del 2:

