Ban Ki-moon: Klimaspionage bør undersøges
Mens FN’s generalsekretær betegner britisk spionage mod blandt andet det danske klimatopmøde i 2009 som alvorligt, siger repræsentant fra den danske regering, ’at vi ikke skal danse efter Snowdens pibe’
 »Min holdning som generalsekretær er, at alle diplomatiske forhandlinger og konferencer skal være beskyttet af fortrolighed. Det er et urokkeligt princip,« siger FN’s generalsekretær Ban Ki-moon, som svar på Informations afdækning af britisk klimaspionage.


 FN’s generalsekretær, Ban Ki-moon, var klar i mælet, da han i går i TV 2 blev bedt om at kommentere Informations afdækning af britisk klimaspionage mod en række internationale FN-klimakonferencer.
»Jeg ved ikke på nuværende tidspunkt, hvad der præcis er sket. Jeg vil se nærmere på denne sag, men princippet er fast og klart: At alle diplomatiske lokaliteter, aktiviteter og informationer er ukrænkelige, og hvis der sker noget brud på det, bør det blive undersøgt, og det skal ikke gentages,« sagde generalsekretæren.
Baseret på dokumenter fra Edward Snowden kunne Information lørdag afdække, hvordan den britiske elektroniske efterretningstjeneste, GCHQ, i stigende grad har kastet sig over FN’s klimatopmøder og herunder har anvendt både hacking og tapning af fiberkabler op til og under COP15-topmødet i 2009, hvor tjenesten endda havde sendt en medarbejder, en såkaldt Government Communication Officer (GCO), til København. Efterfølgende har GCHQ i et dokument, som Information kunne fremlægge, omtalt GCO-agentens indsats under COP15 som en »succes«.
»Jeg har læst historien,« sagde Ban Ki-moon til TV 2 News og fortsatte:
»Min holdning som generalsekretær er, at alle diplomatiske forhandlinger og konferencer skal være beskyttet af fortrolighed. Det er et urokkeligt princip.«
Tavs regering
Tidligere har Information, ligeledes på baggrund af Snowden-dokumenter, afdækket, at den amerikanske efterretningstjeneste NSA også spionerede mod klimatopmødet i København. I forbindelse med afdækningen var det Forsvarsministeriet, der svarede på spørgsmål fra pressen. Forsvarsminister Nicolai Wammen (S) lagde – allerede få timer efter lanceringen af Informations artikler om sagen – den linje, som regeringen siden har fulgt. Over for Ritzau konstaterede forsvarsministeren, at »vores efterretningstjenester ikke har oplysninger, der giver grundlag for at antage, at amerikanske efterretningsaktiviteter på ulovlig vis er rettet mod Danmark«.
De nye oplysninger om GCHQ’s spionage mod COP15 ønsker Nicolai Wammen imidlertid ikke at kommentere. Hans ministerium henviser til Justitsministeriet, hvor den nytiltråde justitsminister, Mette Frederiksen (S), heller ikke vil kommentere sagen. Justitsministeriet henviser i stedet til Politiets Efterretningstjeneste (PET), men heller ikke PET-chef Jens Madsen ønsker at kommentere den konkrete sag.
Det nærmeste, man kommer en kommentar fra regeringen, er en udtalelse til Berlingske fra Socialdemokraternes politiske ordfører, Ole Hækkerup. Ifølge Ole Hækkerup giver artiklerne i Information ikke grundlag for, at man fra dansk side eksempelvis forhører sig nærmere om sagen hos briterne. Ordførereren har nemlig mistanke om, at dokumenterne fra Snowden er blevet lækket som led i en russisk manøvre.
»Det ville være forkert, hvis vi konfronterede allierede, hver gang Snowden kommer med et nyt udsagn, for han sidder i Moskva, og jeg tror, at Rusland puster ham i nakken. Vi skal ikke have problemer med vores allierede, hver gang Snowden eller Rusland synes det. Den pibe skal vi ikke danse efter,« sagde ordføreren således lørdag og henviste i stedet til Folketingets kontroludvalg med efterretningstjenesterne.
Kræver redegørelse
Det tilfredsstiller ikke Enhedslistens retsordfører, Pernille Skipper, som endda netop er indtrådt i dette udvalg.
»Det er ikke tilstrækkeligt at henvise sagen til kontroludvalget, for udvalget har ikke krav på oplysninger fra efterretningstjenesterne. Udvalget har ikke mulighed for at igangsætte uafhængige undersøgelser, udvalget har heller ingen sanktionsmuligheder, men lever tværtimod på efterretningstjenesternes nåde, så nej, det udvalg kan vi ikke bruge til noget i den foreliggende situation, hvor vi har behov for åbenhed om, hvad der er foregået, fordi det er så alvorligt,« siger Pernille Skipper.
I stedet ønsker hun »en egentlig undersøgelse af, om der er sket spionage på dansk jord under COP15. Hidtil har vi kun fået en halv afvisning fra regeringen i forhold til NSA-overvågningen. Der er behov for at få klarlagt, hvad der er foregået, så vi kan træffe de diplomatiske konsekvenser og få signaleret til vores venner og samarbejdspartnere, at det finder vi os ikke i,« siger Pernille Skipper, der ser Ban Ki-Moons udtalelser til TV 2 News som »et klart signal om, at der er behov for at tage det alvorligt og få undersøgt, hvad der er foregået, og det vil jeg foreslå regeringen at lytte til.«
Også SF’s udenrigsordfører, Holger K. Nielsen, har bemærket FN-generalsekretærens tone.
»Jeg er meget enig med ham. Det er dybt alvorligt. Når der bliver holdt klimatopmøde, har deltagerne en forventning om, at der ikke bliver spioneret mod dem og en forventning om, at værtslandet gør, hvad de kan for, at det ikke sker. For værtslandet er det totalt uacceptabelt, at en fremmed magt spionerer mod de gæster, der er hos os.«
Holger K. Nielsen vil derfor bede om en redegørelse i Udenrigspolitisk Nævn.
»Ban Ki-moons udtalelser viser, at der også er en udenrigspolitisk komplikation, og derfor er det relevant med en redegørelsen fra regeringen om, hvad der er op og ned i sagen, og hvad de eventuelt har tænkt sig at gøre.«

