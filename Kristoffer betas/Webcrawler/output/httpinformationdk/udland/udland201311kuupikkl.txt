Kuupik Kleist: Vi kan skabe miljø-problemer i 1.000 år
Den grønlandske oppositionsleder, Kuupik Kleist, beskylder selvstyre-formand Aleqa Hammond for at skabe ’uoverskuelige konsekvenser for Grønland og miljøet’ med beslutningen om at tillade udvinding af uran. ’Diskussionen går, som om uran er noget ufarligt noget, man nærmest uden problemer kan spise til aftensmad,’ siger han som reaktion på Hammonds afvisning af, at fremtidig uran-produktion er et dansk anliggende
 
	Oppositionsleder Kuupik Kleist afviser selvstyreformand Aleqa Hammonds udlægning af selvstyreaftalen.


 
	Uranspørgsmålet har udviklet sig til en varig politisk krise i Grønland, efter at den såkaldte nultolerance over for udvinding af sjældne jordarter med uran som biprodukt er gennemført med mindst tænkelige margin – én stemme.

	I et interview med Information slår formanden for selvstyret, den socialdemokratiske Aleqa Hammond (Siumut), fast, at Danmark i udgangspunktet ikke har adkomst til at blande sig i en eventuel uranproduktion fra den grønlandske undergrund. Aleqa Hammond mener således, at alle juridiske spørgsmål vil kunne afklares med en samarbejdsaftale, der gør det klart, om og i givet fald hvornår Danmark skal ind over kontrollen med en eventuel uranproduktion.

	»Danmark skal respektere, at selvstyret har rettighederne til alle naturressourcer i Grønland. Vi vil gerne samarbejde med Danmark, men det er os, der har kompetencerne og rettighederne,« siger Aleqa Hammond og oplyser, at hun regner med, at »vi tager initiativ til en aftale i slutningen af året eller begyndelsen af det kommende år«.

	Den tidligere formand for selvstyret, Kuupik Kleist fra venstrefløjspartiet IA, afviser blankt Hammonds udlægning af selvstyreaftalen:

	»Vi har ikke specifikt forholdt os til udvinding af uran i selvstyreloven, og det er trods alt mig, der har forhandlet råstofdelen af selvstyreloven,« siger han.

	Kuupik Kleist beskylder Aleqa Hammond for at skade Grønlands interesser på både kort og uoverskuelig lang sigt.

	»Vi er slet ikke klar til at træffe den beslutning. Diskussionen går, som om uran er noget ufarligt noget, man nærmest uden problemer kan spise til aftensmad. Det er noget farligt stads, der kan få helt uoverskuelige miljømæssige problemer i 1.000 år,« siger han.

	Se på konsekvenserne først

	Han mener ikke, at fordelingen af kompetencer mellem Grønland og Danmark i forhold til sikkerhed ved produktion af uran på eksempelvis Kvanefjeldet i det sydlige Grønland er afklaret: »Hvilke kontrolinstanser skal der eksempel til for at give tilladelse til udvinding af uran, og hvem skal betale for det? Vi aner det ikke. Hele det arbejde burde vi have Danmark med ind over. Nu træffer vi en beslutning, og så skal vi finde ud af konsekvenserne af beslutningen bagefter. Det burde være omvendt. Vi burde begynde med at finde ud af konsekvenserne for derefter at træffe beslutningen. De næste fem år vil gå med at finde ud af, hvad konsekvenserne af denne beslutning bliver.«

	Direktøren for det grønlandske mineralselskab Nuna Minerals, Ole Christiansen, undrer sig over den politiske debat – både forud for og efter ophævelsen af nultolerancen.

	»Jeg vil vurdere, at uran er et af de mindst farlige stoffer på Kvanefjeldet. Der er kun 300 gram uran pr. ton malm, og det er meget lidt. Desuden er uranen bundet stærkt til andre mineraler, så der er ikke den store risiko set i lyset af, at det er GME’s plan (det australske mineselskab Greenland Minerals & Energy, red.) at producere et koncentrat på stedet og udskibe dette til processering i udlandet,« siger han.

	Ole Christiansen vurderer, at et særligt flourmineral udgør en langt større risiko for miljøet: »Det flourminral er langt vanskeligere at kontrollere, og det vil potentielt kunne slå økosystemer ihjel i større udstrækning end uranen,« siger han.

	Han ser imidlertid fundet af kilden til en guldmine i det sydlige Grønland som et langt mere perspektivrigt projekt for såvel Nuna Mineral som den grønlandske økonomi.

	 

