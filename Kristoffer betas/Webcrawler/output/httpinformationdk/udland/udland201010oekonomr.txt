Økonom: De røde nægter de fattige adgang til kapital
Den peruvianske økonom Hernando de Soto har grebet udviklingsminister Søren Pind om hjertet med tesen om, at ejendomsret er fundamentet for al fattigdomsbekæmpelse. Men det har de rige lande glemt
'Går man en tur i den Tredje Verden, vil nye hunde galpe hver 100 meter - det opdagede jeg selv i Filippinerne. Ejendom er ikke nedfældet, men Den Tredje Verdens hunde ved, hvor skellet er,' siger den peruvianske økonom, Hernando de Soto.


 Der er en stor glemt revolution i verden. Den blev hverken ledet af smukke Che Guevara-typer, teoristærke russere eller flamboyante Paris-borgere. Næh, den blev såmænd stille og roligt hevet i hus af kedelige, navnløse mænd med notesbøger. Det var ikke desto mindre den revolution, der lagde grunden for den rigdom, som Europa og USA i dag nyder godt af, mener den peruvianske økonom Hernando de Soto.
»Det var dem, der begyndte at registrere ting omkring os og forholdet mellem dem og os, der banede vejen for vækst og velfærd,« fastslår Hernando de Soto, der fra talerstolen i Eigtveds Pakhus giver en tour-de europæiske økonomihistorie til de fremmødte og hans vært, udviklingsminister Søren Pind.
»Fra Adam Smith til Marx har der været enighed om, at det var arbejdsdelingen, som skabte vores rigdom. Men det var de uanselige mænd med notesblokkene, der ved at registrere hvert et husdyr og hvert et hus og derved skabte den fælles hukommelse på papir, der gjorde det muligt at udnytte den,« siger Hernando de Soto, den peruvianske kendis-økonom, hvis bøger har solgt millioner af eksemplarer på et utal af sprog og som har vundet hjerter verden om fra Madeleine Albright til Kofi Annan ved at levere et svar på spørgsmålet: Hvorfor har kapitalismen kun gavnet en lille del af verdens befolkning, når der tydeligvis ikke er et bedre system.
»Kapitalismen er blevet ekskluderende,« fastslår han.
»Og hvis man ikke anerkender alles ret til at have et skøde på deres jord, bliver den ved med at være det. Så vil det altid være de multinationale selskaber, der får lånet fra Verdensbanken,« siger de Soto, med direkte adresse til de store dele af venstrefløjen, der altid er parat til at kritisere den ejendomsfetichistiske, selvudnævnte forkæmper for verdens fattige.
De Soto og æblet
De Sotos budskab er, at ejendomsret til jorden er grundlaget for al fattigdomsbekæmpelse, ikke mindst i Afrika.
Det er en tese, som han funderer i et  for ham at se  uomtvistelige faktum: At de europæiske lande og USA blev rige på grund af formalisering af ejendomsretten.
Det budskab har bragt ham megen modvind. Ikke mange økonomer har f.eks. befundet sig på terroristers dødsliste som de Soto, der både har fået sit kontor bombet og sin bil beskudt af den peruvianske oprørsgruppe Den Lysende Sti.
Men han er stadig spil- levende. Også fra sin københavnske talerstol, hvor han griber et æble på bordet. Måske tilhører æblet Søren Pind. Men det gør vist ikke noget.
»Noget af det første, Søren sagde, da han blev udviklingsminister, var: Få fat i de Soto!« fortalte ministerens spindoktor tidligere.
»Jeg kan jo stå her og sige, at det her æble er Hernando de Sotos æble. Men det siger objektet jo ingenting om, siger de Soto: »Det er først, når relationen mellem mig og æblet er formaliseret og registret, at jeg kan sælge det, skære det over og sælge det i to dele, eller leje det ud. På samme måde kan de fattige bønder i Den Tredje Verden først kapitalisere på deres jord, når deres ejerforhold er formaliseret.«
De Soto og de røde
De Soto er blevet kaldt mangt og meget. F.eks. har den tidligere amerikanske præsident Bill Clinton betegnet ham som verdens største nu- levende økonom.
Andre har mindre pæne ting at sige. Ifølge de Sotos selv, får han primært hug fra den europæiske venstrefløj. Men han understreger, at flere af de latinamerikanske regeringer har benyttet sig af hans institut, når der skulle gennemføres jordreformer.
»Faktisk kommer de fleste ansatte på mit institut fra venstrefløjen og langt de fleste latinamerikanske lande, der har brugt mine ideer i praksis har været ledt af socialistiske regeringer,« understreger de Soto.
Hvorfor den venstresnoede del af det europæiske udviklingsmiljø har så svært ved at anerkende de fattiges ret til at lukrere på den samfundsmodel, der har gjort os andre rige, irriterer helt tydeligt de Soto.
»Der er en snert af romantisering, når der henvises til traditionelle ejerskabsforhold,« siger de Soto, der har observeret, at de mest rasende kritiker er britiske.
»Og det er jo faktisk lidt sjovt, for der findes ikke et bedre europæisk eksempel på, hvor galt det går, hvis man ikke får orden på ejerforholdene. 6.000 familier ejer 72 pct. af jorden, herunder dronningen, der støttes af damer med store hatte til hestevæddeløb, mens man aldrig har fået opbygget den kritiske masse af middelklasse, der understøtter økonomien.«
»Det sidste, vi ønsker for udviklingslandene, er jo, at væksten skaber et oligarki med en lille gruppe grådige mennesker.«
De Soto og hundene
Men det er slet ikke nemt, at skabe et retfærdigt formelt system i lande med ofte dårlig og langsom administration, der er befolket af mennesker med lav eller ingen uddannelse, erkender de Soto. Det kræver forståelse for de allerede eksisterende forhold, understreger han. Selv de fattigste i verden er i besiddelse af noget, som er noget værd. De kan bare ikke kapitalisere det, ved f.eks. at belåne deres jord eller sælge den.
»Går man en tur i Den Tredje Verden, vil nye hunde galpe hver 100 meter  det opdagede jeg selv i Filippinerne. Ejendom er ikke nedfældet, men Den Tredje Verdens hunde ved, hvor skellet er,« siger de Soto.
De Soto og derivaterne
De Soto er blevet verdenskendt for sine analyser af forholdene i Den Tredje Verden, hvor han med udgangspunkt i sin egen region, Latinamerika, har udviklet strategier, der benyttes i både Asien og Afrika. Men de seneste års krise i den globale økonomi, har fået økonomen til at rette blikket mod de rige lande, for yderligere at underbygge sin tese om registreringens lyksaligheder. For det er, ifølge de Soto, netop mangel på registering af ejerforhold, der har grundlagt den nuværende økonomiske krise.
»Ingen ved i dag ved, hvem der ejer den gæld, der flyder rundt og trækker alle med ned,« siger de Soto, da Information bagefter har et kvarter alene med den travle mand. Han bliver tydeligvis revet med, når han snakker om de rige landes lommesmerter.
»I har tilladt, at der blev opbygget et så kompliceret system, at man kan skjule transaktioner og i sidste ende sløre gælden.« Ligesom uformelle ejerforhold i traditionelle samfund står i vejen for, at den enkelte bonde kan realisere sit økonomiske potentiale, er den globale finansverden et uformelt og skjult system.
»Folkene på Wall Street er blevet som traditionelle stammeledere, der selv kan bestemme,« fastslår de Soto.
At hans eget land, Peru, ligesom mange andre udviklingslande, klarer sig udmærket, understøtter dette, siger han og tilføjer med et drilsk smil: »Vi har måske ikke så meget, men vi har styr på det, vi har.«


