Kampe og protester markerer femåret for Darfurkonflikt
Nye blodige kampe og internationale protester markerer femåret for indledningen af konflikten i Darfur
Hundredvis af demonstranter var i går samlet foran den sudanske ambassade i Lodon, hvor de på femårsdagen for konflikten i Darfur krævede en afslutning på krisen.


 Oprørere og sudanesiske regeringssoldater var i går igen i kamp i den vestlige del af provinsen Darfur tæt ved grænsen mellem Sudan og Tchad. Begge sider hævder, at de har påført modstanderen store tab, men ingen uafhængige kilder kan bekræfte oplysningerne.
De nye sammenstød kom samtidig med, at fredsaktivister rundt om i verden var i gang med forberedelser til at markere femåret for udbruddet af den blodige konflikt, som menes at have kostet flere end 200.000 mennesker livet og sendt 2,5 millioner mennesker på flugt. Værst ramt er børn og unge. Op mod en million børn menes berørt af konflikten.
Blodig rekord
Det vestlige Darfur har i de seneste dage oplevet nogle af de værste kampe mellem oprørere i JEM, Bevægelse for Retfærdighed og Lighed, og regeringssoldater. Ifølge kilder i området er flere end 100 mennesker omkommet i løbet af en måned. Sudans regering anklager Tchad for at støtte JEM. Kampene lørdag varede det meste af dagen og kostede ifølge JEM "mange regeringssoldater livet". Omvendt sagde en talsmand for regeringen i Khartoum, at mange oprørere omkom, og at de resterende flygtede.
Konflikten er et af de blodigste i verden i øjeblikket og skyldes kamp om mad, landområder og etniske og religiøse uoverensstemmelser mellem Sudans arabiske og ikke-arabiske befolkning.
Tilbyder forhandlinger
Den muslimske regering i Khartoum beskyldes for at udarme Darfur og for brutalt at nedkæmpe oprørerne med militære midler og overgreb på civilbefolkningen i form af nedbrænding af landsbyer, drab og voldtægter. 
En række regeringer kalder Khartoums fremfærd for folkedrab. Khartoum afviser og siger, at tabstallene ikke er så høje, som udenlandske kilder hævder. Den sudanesiske regering siger, at kun 9.000 mennesker er omkommet i de forløbne fem år. 
I går var aktivistgrupper med deltagelse af mange kendte personligheder rundt om i verden ved at forberede demonstrationer mod konflikten. Blandt andre deltager skuespilleren George Clooney, og børnebogsforfatterne Judy Blume og J.K. Rowling.
Den britiske regering tilbød at være vært for fredsforhandlinger om Darfur. Gordon Browns talsmand siger, at britiske diplomater har været i kontakt med den sudanesiske regeringen og oprørsgrupper for at komme i gang med forhandlinger.
Målet er at indlede forhandlingerne "så hurtigt som muligt". 
"Premierministeren tilbyder alle parter at komme til London for at finde en løsning på konflikten," siger talsmanden. 
ritzau/Reuters

