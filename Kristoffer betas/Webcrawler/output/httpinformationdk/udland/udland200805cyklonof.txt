Cyklonofre rammes af fødevarekrisen
Hvor tilfældig den end så ud, kan cyklonen Nargis med titusinder af døde i Myanmar være udslag af menneskeskabte klimaforandringer. Cyklonen ødelagde risproduktionen, og de overlevende lider nu under den globale fødevarekrise


 Mens Myanmar tæller sine døde i tusinder, tæller klimaeksperter allerede ned tilden næste naturkatastrofe. Spørgsmålet er kun hvor og hvornår, lyder det fra blandt andet den anerkendte indiske miljøorganisation Center for Science and Environment (CSE).
"Cyklonen Nargis er kun et led i rækken af det stigende antal naturkatastrofer, vi kommer til at opleve de næste år. Sidste år var det Bang-ladesh, der blev ødelagt af cyklonen Sidr. Nu er det så Myanmar," siger direktøren for CSE, Sunita Narain, der samtidig slår fast, at cyklonen er den pris, som - især den fattigste del af - Sydøst-asiens befolkning fremover må betale for mange års laden stå til i den vestlige verden over for menneskeskabte klimaforandringer. 
"Ofrene for de seneste års cykloner er ofre for menneskeskabte klimaforandringer, og deres kvaler er en konsekvens af, at den rigere del af verden har gjort alt for lidt for at reducere sit CO2-udslip," pointerer Sunita Narain
Deler vandene
At cykloner som Nargis skulle være resultatet af menneskeskabte klimaforandringer, mødes dog stadig med skepsis hos visse klima-forskere. En af dem, tv-stationen CNN's meteorolog Rob Marciano, hævdede så sent som i oktober sidste år, at der ikke er en helt klar sammenhæng mellem Asiens cykloner og menneskeskabte klimaforandringer.
"Der er ikke i dag en endegyldig forbindelse mellem de kraftige orkaner og den globale opvarmning. Først i slutningen af dette århundrede vil vi måske se en stigning i antallet af kraftige orkaner på omkring fem procent," sagde Rob Marciano til CNN.
Udtalelser som denne fik mandag hans landsmand, tidligere vicepræsident Al Gore, til at opfordre politikere og forskere til at indstille de akademiske tovtrækkerier for at give plads til virkeligheden. Ikke mindst ofrenes.
"Den enkelte orkan kan ikke knyttes til klimaforandringerne, men vi ser flere kategori 5-storme - altså de helt store storme. Og vi oplever også mere kraftige og ødelæggende storme, som synes at hænge sammen med klimaforandringer," sagde Al Gore på den amerikanske radiokanal NPR. 
Også en fødevarekrise
En del af den virkelighed, som de overlevende i Myanmar nu står over for, er, at de også med ét har fået den globale fødevarekrise helt tæt ind på livet.
FN's fødevareorganisation FAO vurderer, at 65 pct. af alle Myanmars rismarker er blevet ødelagt som følge af den flodbølge, Nargis trak med sig. 
Landet har derfor lige nu et akut behov for at købe ris i udlandet, hvilket allerede tirsdag betød, at den globale pris på ris steg med 3,5 pct. fra et i forvejen rekordhøjt niveau. 
For den fattigste del af Myanmars befolkning, der i forvejen bruger mere end 80 pct. af deres husholdningsbudget på basale fødevarer som ris, er prisudviklingen livstruende. Efter cyklonen har de i forvejen mere end svært ved at opdrive ris, og skulle de være så heldige at finde lidt, har de ikke længere råd til den.
Økonom og Myanmar-ekspert Sean Turnell fra Macquarie Universitet i Australien mener, at cyklonens ødelæggelser betyder, at Myanmar nu går ind i en alvorlig fødevarekrise, der kan vare i op til to år. 
"Der vil sandsynligvis være en omfattende mangel på ris i Myanmar i de næste 18-24 måneder. Det bliver hårdt," siger Sean Turnell. 


