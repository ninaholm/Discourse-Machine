Logbog fra et døgn i oprørets tegn
Trods regimets forsøg på at standse kommunikationen i og ud af Egypten lykkedes det fredagen igennem at sende budskaber om den dramatiske opstand, der har sat Egypten på historisk kurs mod regimeskifte og demokrati. Information fulgte dramaet, indtil natten nærmede sig i Kairo
Det egyptiske politi forsøgte at sprede demonstranterne med tåregas.


 • Kl. 00.34 natten til fredag:De egyptiske myndigheder gør det, de færreste troede muligt: Lukker med ét slag landets internet ned.
»Dette er næsten uden fortilfælde i internettets historie,« siger den amerikanske net-sikkerhedsekspert Jim Cowie. Noget lignende kunne aldrig ske i Vesten, hvor masser af internet-udbydere sikrer mange veje til nettet. At det kan gøres i Egypten, demonstrerer regimets jernhårde greb om landets infrastruktur.
»Mubarak har overtaget Twitter, vi har overtaget gaderne -
good deal,« twitter en håbefuld egypter uden for landets grænser. Aktivister i Kairo har omgået internet-lukningen ved at gå fra dør til dør og sprede pamfletter, der opfordrer til march mod regeringens institutioner efter fredagsbønnen. Medbring roser, ikke bannere, står der på løbesedlerne.
• 2.30:Politiet arresterer i nattens løb 20 ledende medlemmer af Det Muslimske Broderskab, som støtter de bebudede demonstrationer fredag, herunder broderskabets talsmand Essam El-Erian. Enhver form for demonstration fredag er erklæret forbudt.

• 11.00:Lastbiler fulde af politifolk samt armerede køretøjer er begyndt at rulle ud i Kairos gader og tage opstilling på bl.a. Tahrir Pladsen i hovedstadens centrum.

• 11.19:Aktivister i hovedstaden rapporterer pr. telefon til Project on Middle East Democracy, at civilklædte politifolk hælder benzin ud over parkerede biler, angiveligt for at kunne bruge brand i gaden som anledning til at sætte hårdt mod hårdt, når demonstrationerne begynder. Luften er tyk af rygter om politiagenter, der med knive vil gå efter demonstranterne.

• 11.30:Der kaldes til fredagsbøn overalt i Egypten. Nobelpristager og leder af oppositionsalliancen National Association for Change, Mohamed ElBaradei, der fløj ind til Kairo fra Wien sent torsdag, er mødt frem ved al-Istiqama-moskéen i Kairo-bydelen Giza, ledsaget af et stort antal støtter og 10 gange så mange politifolk. »Selvfølgelig er der fare for min sikkerhed i dag, men det er en risiko, der er værd at løbe. Når man ser sit land i denne tilstand, er risikoen værd at løbe. Jeg vil være med folket i dag,« lød ElBaradeis melding på forhånd til The Guardian.

• 12.39:Flere veje mellem større egyptiske byer meldes lukket af sikkerhedsstyrker, ligesom centrale gader i Kairo.

• 13.29:Demonstranter strømmer ud af moskéerne i Alexandria efter fredagsbønnen og begynder at råbe slagord mod præsident Mubarak. Talstærkt politi svarer øjeblikkeligt igen med tåregas. Også meldinger om øjeblikkelige protester og sammenstød efter bønnen i byerne Suez, Mansoura og Sharqiya.

• 13.47:ElBaradei forlader moskéen i Kairo. Tusinder af demonstranter råber slagord mod regeringen, og politiet svarer straks igen med tåregas og røggranater og ved at køre deres vogne ind i folkemasserne. En gennemblødt ElBaradai fortrækker ind i moskéen.
»Jeg har indtil nu talt for en omstillingsperiode med fredelige og demokratiske midler, men den dør lukker regimet nu,« siger han til pressefolk.
»Dette er billede af et dødsdømt, barbarisk regime. De er komplet desperate. Nu er det folket mod slynglerne.«
Kort efter tilbageholdes oppositionslederen af politiet og rapporteres senere i husarrest.
• 14.27:Teleselskabet Voda- fone meddeler, at den egyptiske regering har beordret al mobiltelefonaktivitet lukket ned i dele af landet.

• 14.40:The Guardians korrespondent Jack Shenker kommer igennem til sin avis på telefon fra en butik i Kairos Al Haram Street og rapporterer, at politifolk tilsyneladende begynder at skifte side.
»Der er titusinder på gaden, som holdes tilbage af politikolonner. De råber 'Vi er forandringen, vågn op Egypten, hæv din stemme, din tavshed dræber os!' Der er en utrolig atmosfære. Politiet støder sammen med demonstranterne igen og igen og igen. Vi har set tåregassen regne ned. Kæppe og sten bliver brugt mod politiet. Og meget bemærkelsesværdigt er der de første tegn på, at sikkerhedsstyrkernes loyalitet mod Mubarak måske er ved at krakelere. Et sted måtte politiet trække sig tilbage fra konfrontationerne med masserne, og idet de gjorde det, smed de hjelmene og stavene, og folk samlede dem op. Adskillige løb faktisk tilbage til politiet og leverede det tilbage og sagde: 'Vi er med jer. Vi ønsker jer på vores side. I er ikke vores fjende.'«
På gaden siger en journalistkollega fra en regeringskontrolleret egyptisk avis til Shenker: Regimet »er allerede faldet. Det her kan ikke stoppe«.
• 14.47:Ifølge BBC har demonstranter nu overtaget regeringspartiet NDP's lokale hovedkvarter i byen Ismailia.

• 14.57:En Twitter-melding fortæller, at 40.000 mennesker har erobret og ødelagt regeringspartiet NDP's hovedkvarter i byen Mansoura, nordøst for Kairo.

• 15.09:I havnebyen Suez erobrer folkemasserne på få minutter en politistation og slipper fangerne løs. Pansrede politikøretøjer sættes i brand. Den 30-årige chauffør Hamada Labib meldes dræbt af skud.

• 15.12:I det østlige Alexandria kæmper folkemasser i to timer mod politistyrkerne, der bruger gummikugler og tåregas. Politistyrkerne er i stærkt undertal og bliver omringet i gården til en moské, ude af stand til at bryde igennem. Demonstranterne appellerer til dem om at slutte sig til folket.
»Så gav politiet op,« rapporterer Peter Bouckaert, repræsentant på stedet for Human Rights Watch.
»Demonstranterne gav politiet vand og talte med dem. Det var meget fredeligt. Hundredvis af demonstranter bad på gaden.«

Efterfølgende bevæger folkemassen sig mod Alexandrias centrum.
»Der er en klar stemning af fest. Kvinder i slør, gamle mænd, børn - jeg så endda en blind mand der blev hjulpet frem. Og der er intet politi at se nogetsteds.«
• 15.14:En kvindelig demonstrant meldes dræbt på Tahrir Pladsen i det centrale Kairo.

• 16.41:Den egyptiske avis Al-Masry Al-Youm, hvis hjemmeside stadig fungerer, rapporterer om yderligere to dræbte i Suez og Kairo

• 16.50:Ifølge al-Jazeera er en demonstrant blevet dræbt under kampene i Alexandria. Politibiler brænder.

• 17.12:Al-Jazeera viser billeder af en folkemængde, der danser begejstret rundt om et pansret militærkøretøj i Kairo. Soldaternes adfærd tyder på, at de er indforståede.

• 17.24:Hundredtusinder meldes på vej mod Tahrir Pladsen i Kairo, alt mens politiet trækker sig baglæns. Tåregas og røg fra brande fylder luften nær Operapladsen. Regeringen meddeler udgangsforbud fra kl. 18 og frem til kl. 7 lørdag morgen.

• 17.26:Det meste af gadebilledet i Alexandria rapporteres under folkets kontrol

• 17.43:Præsident Hosni Mubarak har ifølge egyptisk stats-tv beordret hæren til sammen med politiet at genoprette ro og orden. Præsidenten selv er usynlig og tavs, som han har været det, siden urolighederne brød ud i begyndelsen af ugen

• 17.48:Den britiske udenrigsminister William Hague afgiver i London, hvad der lyder som en støtteerklæring til demonstranterne:
»Folk, som deltager, har legitime bekymringer, både økonomiske og politiske. Det er vigtigt, at myndighederne forholder sig positivt til det og opretholder håbet og udsigten til reformer. Det er svaret på den øjeblikkelige situation, snarere end undertrykkelse.«
• 18.03:BBC's Ranyah Sabry rapporterer om en vis sympati for demonstranterne blandt sikkerhedsstyrkerne.
»Det fortælles, at politi- officererne har smidt masker ud af vinduerne til de protesterende, så de kan beskytte sig mod virkningerne af tåregas,« beretter hun.
• 18.21:Demonstranter sætter hovedkvarteret i Cairo for Mubaraks parti, National Democratic Party, i brand. Intet tyder på, at udgangsforbuddet respekteres.

• 18.28:Egyptisk stats-tv rapporterer om 'fredelige' demonstrationer og citerer myndigheder for fordømmelse af al-Jazeera for at 'vildlede' befolkningen.

• 18.37:»Når man bevæger sig ud, indånder man tåregas overalt,« rapporterer The Guardians Peter Beaumont.
Han har set militærkøretøjerne rulle ind i Kairo, men det er uklart, hvad deres opgave er.
»Der er absolut ikke vished for, at hæren er rykket ind for at sikre regimet fornyet kontrol. Det kan tænkes, at de blot er her for at genoprette roen, hvilket kan være ensbetydende med Mubaraks endeligt. Vi ved det simpelthen ikke,« fortæller Beaumont.
• 18.43: En af oppositionens ledere, Amin Iskander, siger til al-Jazeera, at kravet til Mubarak er, at han lover ikke at genopstille til præsidentposten og lover at bane vej for demokrati. Altså ikke et egentligt revolutionært kampråb om præsidentens og regeringens øjeblikkelige afgang. Så broget som oppositionen er, står det klart for opstandens ledere, at processen efter dette døgn kan blive lang og kompliceret.

• 18.45:Kairo genlyder af store eksplosioner - det kan være fra gastanke ved en politistation, der er sat i brand.

• 19.05:Folket har taget kontrol med den centrale Tahrir Plads, som forleden var skueplads for blodige sammenstød og det meste af dagen har været afspærret af politiet. Nu er der næsten intet politi på pladsen, og de, der er, omfavnes af demonstranterne.
Andetsteds meldes om demonstranternes varme velkomst af militærkøretøjer på vej over Qasr al-Nil-broen med retning mod Tahrir Pladsen. Et signal om at folket ønsker og måske tror at have militæret på sin side.
• 19.34:Mens tusinder meldes på vej mod Egyptens udenrigsministeriet og den statslige tv-bygning, som bevogtes af militæret, rapporterer en af ElBaradeis folk om 80.000 protesterende i Port Said. En 14-årig dreng meldes dræbt i byen. Via tv meddeler regeringen, at udgangsforbuddet er udvidet til hele Egypten. ingen synes at respektere det.

• 19.49:Hæren er rykket ind i Alexandria, men soldaterne taler med demonstranterne og stemningen er rolig.

• 20.35:En unavngiven talsmand for den amerikanske regering siger til nyhedsbureauet AP, at USA vil revurdere sin støtte på 1,5 mia. dollar til Egypten i lyset af begivenhederne i landet. Det ligner et kontant pres lagt oven i de appeller om tilbageholdenhed og respekt for befolkningens rettigheder, som Det Hvide Hus flere gange i løbet af dagen har sendt i Hosni Mubaraks retning

• 20.58:Fem er blevet dræbt og 870 såret i Kairo i løbet af den voldsomme dag, siger lægekilder til Reuters

• 21.30:En ikke-navngiven israelsk minister udtaler til Time Magazine, at det, der foregår, er »et jordskælv i Mellemøsten«, som foruroliger den israelske regering. Ministeren tror på, at præsident Mubaraks sikkerhedsapparat har styrke til at slå opstanden ned.
»Jeg er ikke sikker på, at dette er det rette tidspunkt for den arabiske region at gennemgå en demokratisk proces,« siger ministeren.
• 21.43:Ifølge Reuters har hæren spredt de demonstranter, der den seneste time har forsøgt at løbe stormløb på det statslige tv. Til gengæld er tv begyndt at sende billeder fra protesterne i hovedstaden.
CNN's mand i byen, Ben Wedeman, siger, at tingene nu synes på vej til at falde til ro i hovedstaden.
»Der er roligere her nu, fordi der ikke er nogen regering her.«
Politi og hær er på vej ud af gadebilledet, siger Wedeman.
Ude af billedet er måske også den 82-årige præsident Hosni Mubarak. Ingen har set eller hørt noget til ham i det dramatiske og historiske døgn, hvor han burde have talt til sit folk.
Logbogen er hovedsageligt baseret på de løbende rapporter, som journalister fra The Guardian, al-Jazeera, BBC samt Al-Masry Al-Youm har kunnet få ud, plus meldinger fra Human Rights Watch, der også er til stede i Egypten

