Lukning af grænser kan skade væksten
Det vil koste den europæiske økonomi milliarder af euro, hvis EU ikke formår at finde andre løsninger på migrantkrisen end at lukke grænserne, viser to økonomiske analyser


 Manglende »håndtering af migranttilstrømningen« på EU-plan er – ifølge EU-Kommissionen – en af de største trusler mod unionens økonomiske genrejsning.
I sin vinterprognose, udgivet torsdag, skriver Kommissionen, at en manglende fælles løsning risikerer at »udløse en udvikling, som hindrer økonomisk vækst«. Kommissionen nedjusterede i prognosen forventningen til væksten i EU i år til 1,7 procent.
»En mere omfattende suspendering af Schengen og tiltag, der bringer succesen af det indre marked i fare, kan potentielt få en forstyrrende indflydelse på den økonomiske vækst,« skriver Kommissionens økonomer.
Rapporten gentog en tidligere vurdering af, at migranterne »kan begynde at få en positiv indvirkning på økonomisk aktivitet« i Europa. Imidlertid kan offentlighedens opfattelse af det store antal nyankomne »få negativ indflydelse på forbrugertilliden og dermed sænke væksten i det private forbrug«, tilføjer økonomerne.
Kommissionens advarsel kommer parallelt med diskussioner i EU om muligheden for at indføre grænsekontrol i op til to år, hvis ikke Grækenland mere effektivt formår at stoppe og registrere de mange ankomne flygtninge.
Danmark, Sverige, Tyskland, Østrig, Frankrig og Norge genindførte alle grænsekontrol sidste år. Den hollandske migrationsminister, Klass Dijkhoff, har ifølge The Independent advaret Kommissionen om, at EU-staterne vil bede om lov til at udvide grænsekontrollen fra maj, hvis ikke flygtningestrømmen bliver bremset.
Et fald i handelen
Det er imidlertid ikke kun EU-Kommissionen, der advarer om, at prisen for genindførelse af grænsekontrol bliver høj. Tidligere på ugen udgav det franske regeringsagentur France Stratégie en rapport, der konkluderer, at det vil komme til at koste unionen op mod 100 mia. euro inden for 10 år – svarende til et fald i BNP på 0,8 pct. – hvis Schengen bryder sammen.
France Stratégie vurderer, at det vil svare til at pålægge varer, der transporteres mellem de europæiske lande, en treprocents-skat. Resultatet kan blive et fald i handelen inden for Schengen-området på 10-20 pct. på sigt, tilføjer agenturets økonomer.
Halvdelen af tabet vil være som resultat af et fald i turismen, 38 pct. på grund af indvirkningen på pendlerne og 12 pct. på grund af de stigende priser på transport af varer.
»De kortsigtede udgifter ved at genindføre grænsekontrol er – om end ikke ubetydelige – begrænsede, men hvis kontrollen bliver permanent, vil det få en langt større indflydelse på handel og job på lang sigt,« siger Jean Pisani-Ferry, leder af France Stratégie, til Financial Times.
Prisen for Frankrig alene vil være 10 mia. euro over 10 år, ifølge rapporten.
»At rulle Schengen-aftalen tilbage vil skabe uundgåelig friktion, som vil få indflydelse på bevægelsen af mennesker, varer og serviceydelser såvel som økonomisk aktivitet,« konkluderer økonomerne.

