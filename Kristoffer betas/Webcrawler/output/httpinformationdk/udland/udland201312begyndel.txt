Begyndelsen til enden på det tyrkiske mirakel
Magtkampen i Tyrkiet mellem Recep Tayyip Erdogans AK-parti og en magtfuld islamisk loge, der har infiltreret rets- og justitsvæsnet, truer den tyrkiske økonomi – og Erdogans monopol på den politiske magt
 
	En demonstrant tager en pause under de protester mod regeringen, der har præget juledagene i Tyrkiet oven på en korruptionsskandale, der får taburetterne til at rokke under premierminister Erdogans regering. Foto: Scanpix


 
	 

	Mandag 16. december blev det eskalerende hundeslagsmål mellem premierminister Recep Tayyip Erdogans AK-parti (Retfærdigheds- og Udviklingspartiet) og den tyrkiske prædikant Fetullah Gülens islamiske loge, Hizmet (Tjenende), synligt for de tyrkiske vælgere. Den dag meldte Hakan Sukur, det tyrkiske svar på Allan Simonsen som nationens beundrede fodboldstjerne, fra i AKs parlamentsgruppe med en bandbulle om, at han i mere end 20 år »havde kendt og elsket Hizmet-bevægelsen«, hvorfor han ikke bifaldt, »at disse mennesker, der trofast havde støttet regeringen på alle områder, nu blev behandlet som fjender«.

	 

	Slagsmålet mellem den magtfulde Gülen-loge og den magtfuldkomne premierminister har kastet Tyrkiet ud i en politisk krise, der truer med at slå bunden ud af børsen i Istanbul, hvor aktierne rasler ned. Den tyrkiske lira svækkes hver dag over for dollaren, ligesom udenlandske investorer er på vej ud. Det anslås, at Tyrkiet foreløbig har tabt mere end 100 milliarder dollar på kapitalflugt. De kilder, Information har talt med, vurderer samstemmende, at den igangværende magtkamp er begyndelsen til enden på Erdogans og AK-partiets magtmonopol, hvis bizarre udslag bl.a. omfatter forbud mod uddeling af Gülen-logens fire aviser i det statslige Turkish Airlines’ rutefly.

	Den islamiske modernitet

	Det begyndte ellers så godt. Hakan Sukur, der gik ind i politik efter en karriere kronet med 112 landskampe, samlede med sin popularitet og fromme fremtræden den både folkelige og islamiske modernitet, som Erdogan og hans politiske kampfælle, præsident Abdullah Gül, introducerede, da de i 2001 stiftede det religiøst orienterede AK-parti og vandt valget i 2002 med absolut flertal i Nationalforsamlingen.

	Valgsejren, og to efterfølgende i 2007 og 2011, havde ikke været mulig uden støtte fra Fetullah Gülens millioner af tilhængere. Og selvom de to bevægelser har forskelligt syn på islam – Gülen er discipel af en kendt sufi-imam, Said Nuri, Erdogans AKP er tættere på Det Muslimske Broderskab – var de forenet i et fornuftsægteskab mod en fælles fjende, den sekulære kemalist-elite, der med Mustafa Kemal Atatürks doktriner styrede Tyrkiet med hård hånd i 80 år. Erdogan fik således fire måneders fængsel i 1999 for at have holdt en islamisk tale, og Gülen, der i mellemtiden var flygtet til USA, hvor han stadig opholder sig, fik i 2000 en dom in absentia for forsøg på at ’omstyrte den lovlige regering’.

	Fra AK’s magtovertagelse i 2002 samarbejdede de to islamiske hovedstrømninger om at eliminere kemalisterne i militæret, bureaukratiet, den akademiske sektor og medierne. I to sagskomplekser, ’Ergenekon’ og ’Balyoz’ (Forhammer), er hundreder af officerer, bureaukrater, intellektuelle og journalister idømt hårde fængselsdomme for ’anslag mod den lovlige regering’. Hverken dommere eller anklagere, der hovedsageligt var rekrutteret fra Gülens Hizmet-loge, var sarte med bevismaterialets holdbarhed – folk blev typisk buret inde på fabrikerede beviser og vidneudsagn. Resultatet var, at statsadministrationen blev islamiseret, og at hæren blev sendt tilbage i kasernerne uden politisk indflydelse. Og der var ikke længere brug for Fetullah Gülen.

	Det måtte gå galt, og det gjorde det også – især efter AK’s valgsejr i 2011, hvor partiet fik halvdelen af stemmerne. En udrensning af Gülen-proselytter i retsvæsen og administration blev indledt – gradvist, men umiskendeligt. Gülens folk gik til modangreb – dels i de medier, de kontrollerer, bl.a. Tyrkiets største dagblad, dels med korruptionsefterforskning, nu vendt mod regeringen. I februar 2012 sigtede anklagemyndigheden således chefen for MIT, det tyrkiske efterretningsvæsen, Hakan Fidan, for ’samarbejde med terrorister’, efter at han havde forhandlet med PKK-repræsentanter i Oslo. Det stoppede Erdogan resolut – og i december samme år fandt man hemmelige mikrofoner i hans kontor. Tonen skærpedes, og 17. December, dagen efter Hakan Sukurs bandbulle, skred en Istanbul-anklager til anholdelse af 50 personer, herunder tre sønner af ministre, en bankdirektør, erhvervsfolk og en lokal Istanbul-borgmester, alle sigtet for bestikkelse og korruption i hundreder-millioner-klassen i et sagskompleks, der hemmeligt var efterforsket gennem et år, og som har rødder i Tyrkiets behov for energi.

	Iran-sanktionerne blev lunten

	Hidtil har USA stiltiende affundet sig med Erdogan-regeringens neutralitet i striden om Irans atomprogram. En neutralitet, der er dikteret af Tyrkiets behov for iransk olie og naturgas, der dækker en femtedel af landets energiforbrug. Men netop Iran-importen detonerede den korruptionsbombe, der nu ryster den tyrkiske offentlighed og har sendt Erdogan ud i en patetisk kamp for sit politiske liv med en erklæring om, at han har indledt »den ny uafhængighedskrig«, og med angreb på Gülen for at stå bag »en beskidt operation« og forsøg på »at danne en stat i staten«. Sagen går i korthed ud på, at de finansielle sanktioner, der i 2012 blokerede den iranske banksektor fra det internationale SWIFT-system, nødvendiggjorde alternative betalingsmodeller for den tyrkiske import af iransk naturgas. Det blev ordnet, så Tyrkiet betalte energien i egen valuta, liraen, der blev indsat på iransk oprettede konti i den statsejede Halkbank, hvorefter iranerne købte guld og ikke som stipuleret i sanktionerne de tilladte ’nødvendige dagligvarer’, eksempelvis tyrkiske tomater.

	Også den trafik så USA gennem fingre med (Tyrkiet er en vigtig allieret), men juridisk var den en gråzone. Og i denne zone groede korruptionen – guldbarrerne blev sendt til Iran via iranske stråmandsfirmaer i Tyrkiet og Dubai. Denne trafik forgrenede sig til andre økonomiske sektorer, bl.a. offentlige licitationer, og sagskomplekset omfatter bestikkelse af politikere, erhvervsledere og bureaukrater, der fiksede omgåelse af eksport- og byggetilladelser, fuskede med statslige licitationer og kontrakter på offentlige anlægsarbejder samt dokumentfalsk, guldsmugling, penge-hvidvask etc. Det siger sig selv, at alt dette ikke kunne foregå uden regeringens vidende, og adskillige ministre er da også tvunget på pension, mens andre er forflyttede i en omfattende regeringsrokade.

	At Erdogan ikke kun er enerådig, men ogs¨uligevægtig, viste sig i sommer i Istanbul, hvor miljøaktivister demonstrerede mod at sløjfe en grøn plet i centrum for at skaffe plads til spekulationsbyggeri. Billedet af den folkelige leder krakelerede i tåregas og magtfuldkommen retorik. Men den aktuelle sag er langt mere alvorlig, hvilket begyndende desertering fra AK-partiets parlamentsgruppe – det er ikke kun Sukur, der er gået – viser. Erdogan skal nu overleve lokalvalg i marts, præsidentvalg i efteråret 2014 og parlamentsvalg i 2015. Det kan blive svært – den siddende præsident, Abdullah Gül, har lagt luft til sin gamle makker ved at betone, at »korruption ikke kan skjules i Tyrkiet«.

