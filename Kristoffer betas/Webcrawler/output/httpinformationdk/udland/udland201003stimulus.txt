Stimulus-lån er gået til ejendomsboom
Sidste år lånte kinesiske banker otte billioner kroner ud, mere end dobbelt så meget som i årene før finanskrisen. Udlånene skulle opretholde væksten i Kinas økonomi midt i en global recession, og det er lykkedes: I sidste kvartal af 2009 voksede økonomien med 10,4 procent... 


 Sidste år lånte kinesiske banker otte billioner kroner ud, mere end dobbelt så meget som i årene før finanskrisen. Udlånene skulle opretholde væksten i Kinas økonomi midt i en global recession, og det er lykkedes: I sidste kvartal af 2009 voksede økonomien med 10,4 procent. Men mange af de lånte penge kan være brugt til en gigantisk ejendomsboble: »Jeg er overbevist om, at en masse af de stimulus-investeringer, regeringen har rapporteret i de senere år, i realiteten er investeringer i ejendomsmarkedet,« siger økonomen Vicor Shih, der har analyseret de kinesiske bankers udlån. »I Kina er der aluminiumsfabrikker, statslige industriselskaber, endda forsvarsindustrivirksomheder, som er gået ind i ejendomsbranchen, fordi det var der, pengene var,« siger han. Derfor er der ofte tale om ejendomsinvesteringer, selvom bankernes udlånsbøger rapporterer om lån til forskellige typer virksomheder. Kinesiske bankers udlån er styret af en årlig 'kreditkvote', som bankerne skal overholde. I år har regeringen sænket kvoten fra otte til seks billioner kroner, men ifølge Victor Shih bliver det meget svært for bankerne at overholde kvoten. Ifølge lokale medier udlånte bankerne nemlig en femtedel af hele årets kvote allerede i de første uger af januar. Hebs

