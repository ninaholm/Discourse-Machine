Imperiebygger Murdoch mere ydmyget end ydmyg
Rupert Murdochs gigantiske globale medie-imperium News Corp. slår revner under vægten af aflytnings- og bestikkelsesskandalerne. Spørgsmålet er, om Murdoch senior og junior er ved at være for store belastninger for selskabet
Rupert Murdoch afviste i går, at han overvejede at gå af som øverste leder for News Corp.: 'Jeg tror ærlig talt, at jeg er den person, der er bedst egnet til at rydde op i det her.'


 Han har været nådesløs fra start. På studieophold fra Australien søgte 19-årige Rupert Murdoch i 1950 en praktikplads på den nu hedengangne britiske lokalavis Birmingham Gazette for efter få måneders ophold at henvende sig til avisens ejer og forlange chefredaktøren fyret for inkompetence.
Siden gik det slag i slag for Murdoch, der som 22-årig overtog sin første avis, australske Adelaide News, og straks gik i krig mod den lokale konkurrent Adelaide Advertiser. Benhård forretningssans og grænseløse ambitioner om magt og penge lagde herefter grunden til det, der gradvist udviklede sig til det globale mediekon- glomerat News Corporation.
I går fremstod Rupert Murdoch, 80 år, i det britiske parlaments komité for kultur, medier og sport som en vranten, ordknap gammel mand under skarpt krydsforhør. Stadig øverste chef for verdens største medievirksomhed efter Disney med 52.000 ansatte, en årlig indtjening på 32 milliarder dollar og ejerskab til flere hundrede aviser, tv-selskaber, filmselskaber, internetselskaber m.m. Men også under massivt pres og med udsigt til et imperium, som måske er ved at krakelere under vægten af de afsløringer og anklager, der er præsenteret i kølvandet på News of the World-skandalen med ulovlig aflytning af flere tusind mennesker, bestikkelse af politifolk m.m.
Det mest brændende spørgsmål er, om Rupert Murdoch selv må ofres i koncernens forsøg på damage control og beskyttelse af skaberens livsværk.
Murdoch er i dag både bestyrelsesformand og CEO øverste chef for News Corp., men både Wall Street Journal ejet af Murdoch og finansmediet Bloomberg viderebragte i går forlydender fra informerede kilder om, at bestyrelsen overvejer at fjerne Rupert Murdoch fra CEO-posten og lade ham erstatte af den nuværende næstkommanderende, Chase Carey.
»En beslutning er ikke truffet, og et initiativ afhænger delvis af Murdochs optræden i det britiske parlament,« skrev Bloomberg før gårsdagens krydsforhør.
Det ironiske er, at News Corp.'s skaber sammen med familiemedlemmer ejer 39,7 pct. af imperiets aktier og dermed reelt kontrollerer det.
»Når han kontrollerer aktien, kontrollerer han bestyrelsen. Han kan bare udskifte den, hvis han vil. De kan gøre noget, men det vil være midlertidigt,« siger Charles Elson, virksomhedsanalytiker ved University of Delaware.
Før eller siden skal en 80-årig gå på pension, men det vil passe meget dårligt med Rupert Murdochs selvforståelse at træde tilbage på grund af et ydre pres. Timingen af hans retræte vil formentlig blive bestemt af, hvor meget hans person skader News Corp. i det aktuelle stormvejr.
Sønnen i knibe
Under parlamentsforhøret måtte sønnen James Murdoch gang på gang gå ind og svare på faderens vegne på nærgående spørgsmål om ansvar og handlinger. Murdoch junior fremstår imidlertid selv som en belastning for selskabet som bestyrelsesformand for imperiets britiske koncern, News International, hvorunder skandaleavisen News of the World hørte. James Murdoch er også bestyrelsesformand og før det CEO for tv-stationen BSkyB, som News Corp. ejer 39 pct. af aktierne i og indtil skandalernes udbrud forsøgte at købe fuld kontrol over.
News Corp.'s tilbagetog som køber har kostet 2,4 milliarder pund på værdien af BSkyB's aktier, og der er vrede i aktionærkredsen over værditabet og over den skygge, som Murdoch'erne kaster over tv-stationen.
»Bestyrelsen bør søge at overbevise hr. Murdoch om, at det ikke længere er passende, at han leder dette selskab,« sagde den fremtrædende britiske finansmand og tidligere finansminister Lord Myners forleden, også med henvisning til flere tabsgivende selskabshandler foretaget for BSkyB under James Murdochs ledelse.
En kilde i BSkyB siger til BBC, at »vi vil ikke foregribe spørgsmålet om skyld eller uskyld hos James Murdoch eller News Corporation ved at bede ham træde tilbage. Men det er virkelig svært at se, hvordan han kan udfylde rollen som bestyrelsesformand.«
I fredags trådte ikke alene James Murdochs ledende medarbejder i News International, den tidligere News of the World-chefredaktør Rebekah Brooks, tilbage fra sin stilling som CEO i News International. Det samme gjorde Murdochs forgænger som bestyrelsesformand for den britiske koncern, Les Hinton, der indtil fredag var leder af nyhedsbureauet Dow Jones, også ejet af News Corp. At to af Murdoch'ernes mest betroede chefer således tager konsekvensen og går angiveligt uden viden om ulovlighederne, men med vedkendelse af et formelt ansvar øger presset på Rupert og James som øverste ledere og får deres forsvarsværker til at smuldre.
»Murdoch'ernes tendens til at stå sammen, forsvare sig og obstruere, som man så i starten af krisen, er borte,« siger Murdoch-eksperten Michael Wolff til The Telegraph.
Skulle James Murdoch blive fjernet fra BSkyB og det kan ske på næste bestyrelsesmøde den 28. juli står såvel Murdoch senior som junior som en belastning for News Corp.'s forsøg på at genvinde offentlighedens og myndighedernes tillid.
Prisen
Foreløbig angives News of the World-afsløringerne og skandalens udløbere at have kostet News Corp. omkring otte milliarder dollar i markedsværdi på grund af kursfald på aktier i moderselskabet og en række af de ejede medievirksomheder. Kreditvurderingsselskabet Standard & Poor's overvejer at nedskrive koncernens kreditværdighed, hvilket yderligere kan stimulere kursfald og udhule selskabsværdien.
News Corp. har tradition for at betale sig ud af trusler om sagsanlæg i 2009 betalte man f.eks. 1,6 mio. kr. i forlig med forurettede modparter i den første fase af aflytningsskandalen. Den strategi holder ikke længere der foregår nu fem forskellige undersøgelser i Storbritannien af Murdochs imperium, og der er desuden private sagsanlæg mod selskabet fra både grupper af aktionærer og ofre for aflytning. Dertil et krav fra Labours oppositionsleder Ed Miliband om politisk tvangsopløsning af News International.
Og kulegravningen af News Corp. er nu på vej til USA, hvor moderselskabet er indregistreret, og hvor det ifølge amerikansk lov er forbudt for amerikanske selskaber at drage fordel af bestikkelse og korruption, uanset hvor i verden det foregår.
Det indebærer, at Murdoch-imperiet kan stå over for en årelang amerikansk kriminalefterforskning med medarbejderes vidnepligt og tvungen udlevering til myndighederne af interne virksomhedsdokumenter, omfattende Murdochs aktiviteter i både USA og Storbritannien, men også i andre europæiske lande samt Kina, Indien ...
»Dette er den mest ydmyge dag i min karriere,« sagde James Murdoch, da han tirsdag eftermiddag forlod parlamentskomiteens høring.
Mere ydmygende dage kan være på vej for mediemogulen og hans globale imperium.

