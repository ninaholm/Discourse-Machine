Uforudsigeligt magtdrama i Libyen
Gaddafi fik sit sidste trumfkort, luftvåbnet, til at makke ret i går, hvor han bombede tæt på flere olierige byer, der er i oprørnes hænder. Over 180.000 er flygtet, og uroen gør, at FN opgiver at sejle nødhjælp ind til de trængende i Libyen
Mindst 180.000 mennesker er flygtet ud af Libyen, siden uroen begyndte for tre uger siden. Langt de fleste inden for den seneste uge. De fleste er søgt ud af landet over grænserne til Tunesien og Egypten. Landet svinger mellem eufori, hvor de lokale militser kører sejssikre rundt på pickup-trucks som her, og angst, når Gaddafis kampfly bomber.


 For anden dag i træk bombede libyske kampfly olieudskibningshavnen i Brega og den nærliggende by Asdabiya ved Middelhavet. Flere meldes dræbt.
Men et forsøg på at generobre den strategisk vigtige raffinaderiby Brega, der har skiftet hænder flere gange i løbet af de sidst dage, synes atter at være mislykket.
»I morges bombede de flere af fabrikkerne omkring olieraffinaderiet,« fortæller Tariq, der er logistikmanager i olieselskabet.
»De bombede også det område, hvor italienerne normalt bor, fra luften, men jeg tror, der var tomt.«
Selv om oprørerne har opnået et kæmpe moralsk rygstød ved at slå regeringsstyrkerne tilbage fra Brega onsdag, har Tariq ikke meget tiltro til at oprørsstyrkerne vil være i stand til at forhindre hans arbejdsplads i at blive generobret.
»Gaddafis styrker er rigtige soldater. Vores side bliver kun forsvaret af teenagere med våben.«
»Jeg tror, de (Gaddafis styrker, red.) vil angribe Asdabiya i nat.«
»Tager de først Asdabiya, er der ikke nogen, der kan stoppe dem fra at komme her til Benghazi,« siger Tariq bekymret.
Men den regn af død og ødelæggelse, som oberst Gaddafi i flere taler har lovet at lade falde over de af opstanden kontrollerede østlige områder, er foreløbig udeblevet.
Frygt for intervention
Gaddafi har indtil nu brugt sit vigtigste trumfkort: luftvåbnet, der ellers menes at være domineret af Gaddafi-tro officerer, yderst sparsomt.
Det kan skyldes to ting: Den ene er frygt for deserteringer. Det eneste, der er værre end ikke at kunne bruge sit luftvåben, er, at det falder i fjendens hænder. To jagerpiloter landede på Malta, efter de fik ordre til at bombe oprørskontrollerede byer.
Andre piloter valgte at lade deres fly styrte ned i ørkenen og springe ud med faldskærm.
Flere journalister, der har været meget tæt på bombeangreb, har vurderet, at der var tale om bevidste fejlbombardementer. Altså en form for indirekte lydighedsnægtelse.
Den anden grund kan være, at Gaddafi ikke ønsker at fremprovokere en vestlig intervention.
Den nye franske udenrigsminister, Alain Juppé, advarede i går således om at Frankrig og Storbritannien ville være parat til at støtte en flyveforbudszone, hvis Gaddafi fortsætter sine overgreb på civile.
»Bomberne var bare for at skræmme dem væk,« forklarede Seif al-Islam, Gaddafis søn, på britisk tv om flyangrebene mod Brega og Asdabiya.
Luftangrebene får FN-skibe med nødhjælp til at opgive at sejle til den næststørste by, Benghazi, med tusindvis af ton mel.
Hvis det var russerne i Tjetjenien, amerikanerne i Irak, israelerne i Libanon eller for den sags skyld danskerne eller briterne i Afghanistan, ville man med det samme benytte det absolutte luftherredømme til at bombe enhver større forsamling af bevæbnede modstandere til støv for at bane vej for en  landoffensiv.
Ikke noget med én bombe her og to ved siden af dér. Der ville ikke være en kampvogn eller pansret mandskabsvogn eller luftværnsbatterier, som ikke var gravet ned eller gemt væk, der ikke ville blive bombet til skrot på førstedagen af en konflikt.
Men oprørerne har foreløbig kunnet forskanse sig i større grupper med luftværnsbatterier uden at blive sønderbombet.
Mæglingsløsning
Gaddafis militærstrategi synes således snarere at være et forsøg på at bringe sig i en bedre forhandlingssituation, end at give opstanden det lovede dødsstød. Til det formål fik han hjælp fra sin venezuelanske allierede Hugo Chavez, hvis regeringstalsmand meddelte, at Gaddafi havde accepteret en venezuelansk fredsplan om at forhandle en mæglingsløsning på konflikten. Hvad oprørerne dog prompte afviste.
»Vi kan kun forhandle med Chavez, hvis Gaddafi rejser til Venezuela. Så vil vi bede ham om at få udleveret Gaddafi til Libyen, så han kan retsforfølges her,« sagde Mustafa Gheriani, talsmand for det nationale råd, som oppositionen har etableret i landets næststørste by, Benghazi.
På trods af de bølgende kampe omkring Brega og Asdabiya har fronten ikke flyttet sig overgørende i den sidste uge. Oprørerne sidder stadig på de samme byer, de erobrede i konfliktens allerførste dage.
Tyder på Gaddafi-sejr
Og for hver dag, der går, uden at oprørerne opnår det nødvendige momentum, låses situationen stadig mere fast. Og det er en sejr for Gaddafi.
Efter at være blevet løbet næsten totalt over ende af oprørerne i løbet af et par dage, har han formået at befæste sin position - ikke mindst i hovedstaden, Tripoli.
Det er sket med en blanding af benhård undertrykkelse, pengegaver, trusler om borgerkrig og løfter om reformer.
»Han har givet 500 dinar (ca. 2.600 kroner) til hvert eneste familieoverhoved. Men kun i Tripoli, ikke her i Benghazi,« som en arbejdsløs ingeniør udtrykker det.
I disse dage, hvor de to største arabiske satellitkanaler, al-Jazeera og al Arabiya-tv, der i forvejen hverken på lyd- eller billedsiden mangler drama, indleder deres nyheder med billeder af F16-jagerfly, der letter fra amerikanske hangarskibe i Sirte-bugten, et par minutters flyvetid fra Gaddafis residens, har Gaddaffi gjort akkurat nok på slagmarken til på den ene side at vise, at han stadig har kontrol over en del af landet. Det er vigtigt for at undgå, at hæren ikke går i opløsning og begår mytteri. Omvendt har han udvist tilstrækkelig tilbageholdenhed til, at han ikke ansporer den begyndende sabelraslen fra Vestens side. Det, der for blot et par dage siden synes at være en umulighed, nemlig at Gaddafi også denne gang overlever, synes efter de seneste dages udvikling at være blevet lidt mere realistisk.

