Rice: Kina skal tale med Dalai Lama
USA's udenrigsminister opfordrer Kina til at indlede samtaler med Tibets eksilleder Dalai Lama. Rusland vil ikke blande sig i internt, kinesisk anliggende


 USA's udenrigsminister, Condoleezza Rice, opfordrer Kina til at indlede samtaler med Tibets åndelige leder, Dalai Lama, efter at weekendens uroligheder i Lhasa ifølge den tibetanske eksilregering skal have kostet hundreder livet.
- Vi har over en årrække i høj grad opfordret kineserne til at finde en måde at tale med Dalai Lama på, sagde Rice mandag undervejs til et besøg i Moskva.
Her fremhævede hun Tibets eksilleder som en person med autoritet, der ikke er nogen separatist, og hvis store moralske vægt kineserne bør inddrage for at "finde en mere holdbar og bedre løsning på Tibet-spørgsmålet".
- Jeg håber, de stadig finder en måde at gøre det på. Kineserne har hidtil misset muligheden for at engagere det tibetanske folks moralske leder, sagde hun i flyet på vej til den russiske hovedstad.
Mens USA altså udøver pres på Kina, er Rusland mere tilbageholdende. 
Kinas forhold til Dalai Lama er et "internt anliggende" for Beijing, fastslog det russiske udenrigsministerium i en erklæring.
- Rusland har ofte fastslået, at Tibet er en integreret del af Kina og opfatter derfor forholdet til Dalai Lama som et internt anliggende for Kina. Forsøg på at politisere Kinas værtskab for De Olympiske Lege 2008 er uacceptable, skrev ministeriet med henvisning til, at tibetanerne blandt andet protesterer mod det kinesiske OL-værtskab til sommer.
