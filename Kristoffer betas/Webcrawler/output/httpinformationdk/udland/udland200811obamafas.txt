Obama-fascination og ængstelse i Kina
I Kina fascinerer nyvalgte Barack Obama, men Beijing kan hurtigt komme til at savne George W. Bush


 BEIJING - Barack Obama var "irrationel" og "på nakken af Kina", hed det tidligere i år i kinesiske medier. Den nu nyvalgte præsidents forteelse var at kritisere menneskerettighederne og Kinas ringe produktsikkerhed. 
Men i går på gaden i Beijing var indignationen forduftet. 
36-årige Li Jiefu bemærkede Obamas hudfarve: "Fordi han er sort, tilhører han en minoritet i USA. Det gør, at han vil have større sympati for Kina og andre kulturer."
Præsident Hu Jintao stemte i med lykønskninger til Obama og sagde: 
"I den nye historiske æra ser jeg frem til at arbejde sammen med dig for at styrke dialogen og udvekslingen mellem vores to lande."
Fra Bush til Obama
Under George W. Bush har USA's intense fokus på Mellemøsten og upopularitet, givet Kina en pause fra amerikansk kritik og mulighed for at sprede sin indflydelse.
Hvad der nu vil ske under Obama, kan gøre Beijing ængstelig, siger Shi Yinhong fra Folkets Universitet.
"En demokratisk præsident forventes at lægge mere vægt på menneskerettigheder og vil søge at lægge USA i front med hensyn til klimaspørgsmålet. Det kan sætte Kina under pres for at følge trop," siger Shi. "Men det, der kan bekymre mest, er Obamas handelspolitik."
Under valgkampen sagde Obama, at USA bør dæmme op for det, han beskriver som Kinas unfair handelspolitik og årsag til USA's enorme handelsunderskud. 
Qiang Yongchang fra Fudan Universitets økonomiske institut siger til AP, at Obamas hårde retorik vil vise sig ikke at være andet end valgflæsk. 
"Obama vil hurtigt finde ud af, hvor vigtig Kinas økonomi er - ikke kun for USA," siger Qiang. "Obama har brug for os, ligesom USA har brug for Kina."


