Græsk valg mellem euro og drakmer
Kort efter at den tredje græske hjælpepakke kom endeligt i hus, valgte Tsipras at trykke på valgknappen. Kun en ny forandret regering under Tsipras kan gennemføre reformerne, medmindre grækerne igen vælger protesten
Med gårsdagens valgudskrivelse håber Tsipras at styrke den del Syriza, som bakker op om en række hårde reformer, Grækenland nu skal igennem.


 Kan man redde et helt land, når man smider en redningskrans til 640 milliarder kroner? Svaret kommer til at blafre i vinden frem til den 20. september, hvor grækerne igen skal til valgurnerne. Det bliver både et valg, der afgør skæbnen for den seneste sparepakke, men reelt også et valg om, hvilken møntfod landet skal have fremover.
For ønsker grækerne en regering, der sikrer, at landet forbliver inden for euroen, med alt hvad det medfører af sparepolitik, reformer og løbende skænderier indbyrdes og med EU-partnerne, hvilket netop er den politik som premierminister Alexis Tsipras og den pragmatiske reformfløj nu abonnerer på?
Eller vælger grækerne at stemme på de politikere, der ønsker at genindføre drakmen og kappe alle de snærende bånd til de EU-partnerne, som mange på den græske venstrefløj opfatter som åbenlyse sparesadister.
Efter at den tredje græske hjælpepakke i går kom på plads, der sikrede, at Grækenland i tide kunne betale af på et vigtigt lån, samt sikre landet penge tre år frem, kommer næste sandhedens time: splittelsen af regeringspartiet Syriza og det valg, der angiver de to vidt forskellige retninger for landet.
I sidste uge stemte kun 118 af regeringens 162 egne folk for den tredje hjælpepakke. Det var for lidt til, at regeringen kunne fortsætte. En tillidsafstemning var ventet, og den vidste Alexis Tsipras, at han ikke ville vinde. Derfor kommer valget nu.
Opgøret har været længe undervejs. For spaltningen af Syriza har slumret som en drage, allerede siden partiet kom til magten tilbage i januar. I mangel af intern enighed om kursen valgte man en opslidende konfrontationskurs med eks-finansminister Yanis Varoufakis, som viste sig at være hemmelig drakmetilhænger, ved rorpinden. Da strategien endte med de-facto-statsbankerot og et nej til mere sparepolitik ved folkeafstemningen, skiftede regeringen dog kurs. Den bad selv om en tredje hjælpepakke, hvorefter de seks måneders opslidende nej-kurs over et mindre beløb på syv milliarder euro blev afløst af et fire uger kort forhandlingsforløb, der udløste i alt 86 milliarder euro, eller 640 milliarder kroner. Med langt mere vidtrækkende reformer.
Alexis Tsipras skal finde en formel, der sælger den tredje hjælpepakke som politiske fremskridt, som flere skatter til de rige og en indførelse af socialhjælp til grækerne. Derfor handler det især om, hvorvidt Tsipras nu også ønsker at tage ejerskab til reformerne og selv føre forandringspolitik. Det er afgørende for, om reformerne lykkes, men også for om en Tsipras II- regering kan få succes.
Partiet skånes ikke længere
Premierminister Alexis Tsipras forstod, omend sent, at forlod Grækenland euroen, så ville både økonomien blive smadret endegyldigt, og regeringen vil i den proces selv blive skyllet væk. Tsipras navigerer derfor ligesom Odysseus mellem farerne Skylla og Charybdis. Han dyrkede modsætningerne til EU især med retoriske kampmidler, samtidig med, at landets afhængighed af midler udefra blev stadig større. På én og samme tid skulle han berolige begge fløje i partiet.
Tsipras formåede hen over foråret ikke selv at vælge side. Derfor fik han med sin skizofreni alle øvrige statsledere inden for eurozonen på nakken. At partiet forblev intakt var længe vigtigere end Grækenlands ve og vel. Den græske regering var både regering og opposition på én og samme tid, afhængig af, hvilket tidspunkt på dagen man spurgte. At det modsatte nu er tilfældet, er resultatet af en modningsproces, der styrker Tsipras som regeringsleder. Otte ud af ti grækere gik ind for det kompromis, der førte til den nye hjælpepakke. Men spørgsmålet er, om Tsipras’ formår at omsætte det til en valgsejr i en situation, hvor han skal finde en ny retorisk formel. Nu er regeringslederen så i al fald midlertidigt trådt tilbage, hvilket kan få visse vælgere til at få abstinenser efter hans tilbagekomst. Også en del borgerlige vælgere kan gå ind for Tsipras’ nye linje.
Regeringslederens popularitet overskygger både venstreplatformens protestpolitikere og den opposition, der i den seneste måned har bakket op om den tredje hjælpepakke. Ingen rager op over Tsipras, derfor er han den eneste, der troværdigt kan gennemføre reformerne. Og derfor kan man rundt omkring i de europæiske hovedstæder lige så godt indstille sig på, at Tsipras fortsætter. For i Grækenland har partiledelsen mulighed for at lave valglisterne, og de vil være rensede for de ideologiske nej-sigere i partiet. Mens Syrizas venstreplatform først skal nå at organisere et nyt parti.
Økonomisk druknedød truer
Det hurtige valg kan dog komme til at lamme staten og lægge reformerne på is, så Grækenland kan risikere at dumpe til den reform-eksamen, der er lagt op til i starten af oktober. Her håber Tsipras på tilgivelse, hvis han vinder valget, men først kan levere resultater til EU-parterne senere. For valget rammer ned i de forventninger, som Grækenland er underlagt: kun hvis der gennemføres reformer, fortsætter pengene med at flyde.
Ser man på hvor hjælpepakkens nye penge går hen, ender størsteparten, 54 mia. euro, tilbage hos de selvsamme kreditorer, hvor der skal betales renter og afdrag. Staten kan fylde nogle tømte reserver op, men det er kun for en lille håndfuld milliarder. Omkring 25 mia. euro skal redde de græske banker, der er fyldt op med dårlige lån. Nedskrives borgernes og selskaberne dårlige lån, kan det sætte en positiv spiral i gang.
De øvrige europæiske politikere har dog deres bange anelser.De frygter, at beløbet på 86 mia. euro, hvilket svarer til 640 mia. kroner, ikke er stort nok. For hvad nu hvis IMF alligevel ikke kommer med deres del af pengene, hvis eurolandene nægter at give nogen gældslettelse? Eller hvad nu hvis Grækenland slet ikke ønsker at blive reddet på de præmisser, som regeringen i Athen i bund og grund mener, er blevet dem påtvunget. Overholder landet ikke de mange opstillede krav, kan redningskransen trækkes tilbage. Den økonomiske druknedød kan indfinde sig nærmest når som helst over de kommende tre år, som hjælpepakken løber. Det ved både grækerne og Alexis Tsipras.

