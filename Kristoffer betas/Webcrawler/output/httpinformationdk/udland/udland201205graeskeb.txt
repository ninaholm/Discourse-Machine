Græske borgere stemmer nej
De græske vælgere vil søndag sende en besked til egne og europæiske politikere om, at de har fået nok af de drakoniske nedskæringer
Slukørede tilhængere af det konservative parti Ny Demokrati lytter til dets leder, Antonis Samara. Sammen med socialisterne i Pasok står partiet til at blive nærmest halveret ved søndagens valg.


 De er med hyppigt tilbagevendende og til tider voldsomme demonstrationer blevet billedet på den folkelige frustration og modstand over for EU’s sparepolitik, men søndag får grækerne for første gang siden deres land blev synonymt med eurokrisen, mulighed for at tale gennem stemmeboksen. Og alt tyder på, at deres budskab vil være det samme, som når de møder op med bannere foran det græske parlament: Nej til flere nedskæringer og nej til de to største partier, det socialistiske Pasok, og det konservative Ny Demokrati, der i øjeblikket sidder i koalition sammen.
»Vi har stemt på dem siden 1980’erne, og vi føler os snydt. Vi har opbygget et liv over årene, og de ødelagde det fra den ene dag til den anden,« siger 50-årige Christina Theodorakou til Reuters om de to store partier.
Som mange andre offentligt ansatte har hun oplevet at få sin løn beskåret med 500 euro om måneden, siden krisen begyndte.
»Jeg vil stemme på et lille parti,« tilføjer hun.
40-årige Jenny Toulou, der arbejder som personlig træner, fortæller BBC, at hun egentlig havde besluttet at stemme på et af de veletablerede venstreorienterede partier.
»Men så tænkte jeg, at hvis de kommer ind, vil de forme en koalition med Pasok eller Ny Demokrati, hvilket jeg ikke ønsker. Så jeg har valgt at stemme på et lille parti, selv hvis min stemme bliver tabt. Min stemme er en stemme imod det nuværende system,« fortæller hun.
Halvering af store partier
Ifølge meningsmålingerne tænker rigtig mange grækere som Christina og Jenny. De seneste målinger viser, at de to store partier – der på skift har siddet på magten, siden landet blev en demokratisk republik i 1975 – tilsammen vil få 40-45 procent af stemmerne. Det vil være noget nær en halvering af, hvad de opnåede ved det seneste valg i 2009.
Samtidig viser målingerne, at omkring otte små partier, der er imod nedskæringsprogrammerne, står til at komme ind i parlamentet og tilsammen vil høste omkring den samme andel af stemmerne. Mange af partierne ligger på den yderste højre- eller venstrefløj. Fem procent af vælgerne har endda tilkendegivet, at de vil stemme på det nynazistiske parti Chrysi Avgi – eller Gyldent Daggry. Det er en voldsom stigning fra de 0,23 procent, partiet fik i 2009.
Alexandra Paschia, 35, ejer af en skobutik uden kunder, er en af dem, der vil stemme på partiet.
»Krisen har betydet en 180-gradersvending, en kolbøtte i alles liv, gamle, unge, rige, fattige,« siger hun til Bloomberg. »Vi har brug for nye, anderledes stemmer i parlamentet.«
37-årige George Pappas, der er fysioterapeut, er enig og peger på korruptionen og nepotismen i græsk politik, som en anden grund til at stemme på et af de mindre partier.
»Jeg vil stemme på den mest vanvittige og mindst passende person denne gang. Jeg er begyndt at tro på, at den eneste måde at hjælpe dette land er ved at nedbryde hele systemet og starte forfra – selv hvis det betyder, at vi forlader eurozonen,« siger han til Greek Reporter.
Vil blive i eurozonen
De fleste grækere ønsker dog ifølge en meningsmåling fra MRB Hellas i april at blive i eurozonen – kun 13 procent vil ud. Tilsvarende accepterer kun 13 procent, at den eneste mulighed er at fortsætte den nuværende kurs, mens 67 procent mener, at Grækenland kan blive i eurozonen, men må gennemføre andre tiltag end dem, der er aftalt med den Internationale Valutafond (IMF) og EU.
Den analyse er mange iagttagere imidlertid ikke enige i.
»Intet mindre end Grækenlands medlemskab af euroen og EU står på spil i det græske valg,« skrev Joachim Fels, cheføkonom i Morgan Stanley i London i en note i april.
»Hvis der ikke er et stabilt flertal for en fortsættelse af det nuværende politiske spor i det nye parlament, vil Grækenland måske opgive programmet, de europæiske partnere vil måske tilbageholde yderligere hjælpeudbetalinger, og Grækenland vil måske beslutte at forlade euroen«.
Den socialistiske Pasok-leder Evangelos Venizelos har advaret sine tilhængere om, at »faren for drachmaen stadig eksisterer«, mens den afgående teknokratiske premierminister, Lucas Papademos, onsdag sagde, at »Grækenlands strategiske kurs vil blive afgjort i disse valg, dets fremtid for de kommende årtier«.
Ifølge det græske system får det største parti – sandsynligvis Ny Demokrati – 50 ekstra mandater, hvilket betyder, at de to store partier med den nuværende stemmetilslutning lige nøjagtigt vil kunne forme en koalition. Men da meningsmålinger ikke er tilladt i de to sidste uger i valgkampen vides det ikke, om billedet har ændret sig, så der er lagt op til en sand valggyser på søndag med store implikationer for både grækerne og resten af Europa.
»Det er det sværeste valg, vi nogensinde har skullet forudsige,« siger Ilias Nikolakopoulos fra et meningsmålingsinstitut til Reuters. »Få dage før valget er vælgerne stadig i tvivl, og deres opførsel er uforudsigelig.«

