Den fossile industris ’tipping point’ rykker nærmere
Med G7-erklæringen om at afvikle det fossile energiforbrug og med Kinas skærpede indsats mod kul kan verden være på vej mod en grønnere energifremtid. Med kullene som det første, der afvikles


 Man tænker umiddelbart: Vi har været der før. Et stop for den globale opvarmning, før den når to grader. En fond på 100 mia. dollar årligt fra 2020 til u-landenes klimaindsats.
To hovedpunkter i deklarationen fra G7-klubbens ledere fra deres topmøde på Schloss Elmau i Bayern søndag-mandag. Men også to hovedpunkter fra klimatopmødet i København, COP15, helt tilbage i 2009.
Altså tilsyneladende en march på stedet.
Derfor er det interessant, at klima-afsnittet i topmødedeklarationen får ros fra næsten alle sider. Ikke jubelråb, men anerkendelse og optimistiske signaler fra traditionelle kritikere som Greenpeace og klimanetværket 350.org via grønne tænketanke som E3G og World Resources Institute til koalitionen We Mean Business, 110 internationale virksomheder i et nyt erhvervsnetværk for klimahandling.
De er alle opmuntrede, fordi lederne fra USA, Frankrig, Storbritannien, Tyskland, Italien, Japan og Canada nu i kor siger, at det er nødvendigt at gennemføre en »dekarbonisering af verdensøkonomien i løbet af dette århundrede«.
Dekarbonisering betyder frigørelse fra kulstof, og G7-lederne fastslår dermed for første gang, at anvendelsen af fossile brændsler skal afvikles globalt til fordel for andre energikilder.
»Fra nu af handler debatten om den fossile æras afslutning,« siger den grønne tyske ngo Germanwatch.
»Visionen om en fremtid med 100 pct. vedvarende energi begynder at tage form og varsler kullenes endeligt,« supplerer Greenpeace.
G7 sætter ikke dato på afviklingen, men siger dog »i løbet af dette århundrede« og ikke »inden århundredets afslutning«. Et fingerpeg om hastigheden gives med topmødets »vision« om globalt at reducere drivhusgasudledningerne til »den øvre ende af de seneste IPCC-anbefalinger på 40-70 pct. i 2050, sammenlignet med 2010«. Altså nærmere 70 end 40 pct. global CO2-reduktion om 35 år fra nu.
Katalyserer handling
Det er klart mere ambitiøst end noget tidligere budskab fra denne kreds. Og opsigtsvækkende, fordi fem af de syv faktisk ifølge en ny analyse fra Oxfam har øget deres kulforbrug indtil nu. Kun USA og Canada har skåret ned siden klimamødet i København. Det er også opsigtsvækkende, at Canada og Japan er medunderskrivere, kendt som de begge er for at bremse de globale klimaforhandlinger. Tysklands ’klimakansler’ Angela Merkel gives æren for at have banket de to lande på plads og sikret den vidtgående klimatekst.
Alden Meyer, klimaekspert hos Union of Concerned Scientists i USA advarer om, at hvis en ambition om 70 pct. globale CO2-reduktioner skal nås i 2050, så fordrer det, at G7-landene selv når omkring 100 pct. reduktion på dette tidspunkt. Det har de foreløbig ikke forpligtet sig på.
Hvis topmødedeklarationen står til troende, er der ikke desto mindre lagt op til et internationalt kursskifte med en skærpet indsats for grøn omstilling i de syv store i-lande.
»Dette er signalet, vi har haft så stærkt brug for for at katalysere klimahandling,« siger Nigel Topping, CEO i erhvervskoalitionen We Mean Business.
Ifølge koalitionen skal der over de næste 15 år investeres mere end 90 billioner dollar verden over i ny infrastruktur i byer samt på energi- og transportområdet. Det er helt afgørende for den langsigtede klimapåvirkning, at disse investeringer bevæger sig væk fra fossil afhængighed.
Klimaaftalen fra Paris
Kina er – ligesom Rusland – ikke medlem af G7, men nye forskningsresultater tyder på, at Kina ikke står tilbage for de syv i-lande i spørgsmålet om at skifte fra fossil til grønnere energi. Ifølge forskere ved Grantham Research Institute on Climate Change ved London School of Economics vil Kinas CO2-udledninger således toppe og begynde at falde om 10 år, hvilket er fem år tidligere, end den kinesiske ledelse selv har varslet. Det skyldes kombinationen af lavere økonomisk vækst og accelereret indsats for at nedtrappe kulforbruget og øge andelen af sol- og vindenergi.
Spørgsmålet er, om den ny G7-holdning, den forstærkede omstilling i Kina samt den globale ’sælg de fossile aktier’-kampagne varsler et tipping point for den fossile energiindustri. Og om dette vil slå igennem i en ambitiøs og forpligtende global klimaaftale, når verdens lande til december mødes til COP21 i Paris.
I disse dage sidder landenes klimaforhandlere begravet i forberedende øvelser i Bonn. Signalet derfra er, at forhandlingsatmosfæren er tillidsfuld og konstruktiv, og at man måske allerede i dag får præsenteret et revideret udkast til en sluttekst fra Paris. Det er dog stadig en tekst, som vil rumme stort set alle landes synspunkter og derfor er alt for lang og fuld af indre modsætninger. De egentlige slagsmål om konkrete klimamål, økonomiske forpligtelser m.m. har man ikke taget hul på endnu.

