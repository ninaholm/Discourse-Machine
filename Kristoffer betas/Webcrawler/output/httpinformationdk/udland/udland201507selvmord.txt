Selvmordsbomber i Cameroun



 To selvmordsbomber har rystet regionshovedstaden i Maroua i Cameroun. Militærkilder sagde i går, at mindst 13 er omkommet. Vidner og myndighedspersoner på stedet oplyste, at dødstallet er højere. Mindst 20 er dræbt, siger de.
Den første bombe gik af på et marked. Den anden ramte et kvarter med tæt bebyggelse. Ingen har endnu taget skylden for de to bomber.
Angrebene skete dagen efter, at ekstremister fra den islamistiske gruppe Boko Haram brændte seks børn og tre voksne i landsbyen Kamouna – også i det nordlige Cameroun. Mange andre blev såret, da Boko Haram-krigerne satte ild til 300 boliger i området. Cameroun har indsat flere tusinde soldater i kampen mod den nigerianske oprørsgruppe. I de foregående uger har to selvmordsbomber kostet mindst 10 mennesker livet i byen Fotokol, der ligger på samme egn, hvor onsdagens to bomber gik af.
Boko Haram går efter at grundlægge en stat baseret på gruppens aparte og strenge udgave af islamisk lov.
Ritzau/Reuters

