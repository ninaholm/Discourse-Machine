Dårlig ledelse koster Europa dyrt
Lav dansk og europæisk produktivitet vækker stor bekymring i disse år, og bl.a. DI vil sænke skatten som medicin. Men måske skulle vi hellere se på, hvordan vi hyrer og udvikler medarbejdere, mener en af verdens førende eksperter i produktivitet
Uafhængigt af bolig- og finansbobler er det lykkedes amerikanerne at forbedre produktiviteten inden for bl.a. detailhandel.


 I Europa er vi i gennemsnit omkring 20 procent mindre produktive end i USA, og især i de seneste 15 år er amerikanerne stukket af: Hver gang vi er blevet en lille smule bedre til at vride værdi ud af vores arbejdstid, er amerikanerne blevet en hel masse bedre.
»Jeg plejer at sige, at hvis vi var lige så produktive som amerikanerne, kunne vi alle sammen holde fri om fredagen og tage på pub i stedet. Det plejer at få folks opmærksomhed,« siger John van Reenen, professor ved London School of Economics og en af verdens førende forskere i produktivitet.
Et emne, der om noget står i centrum af den danske og europæiske debat om, hvordan vi klarer os i fremtidens konkurrence med kinesere, brasilianere, indere og alle mulige andre. I Danmark - og i Vesten som helhed - er lønnen høj, lyder argumentet, og derfor bliver vi nødt til at skabe en masse værdi pr. arbejdstime for at være konkurrencedygtige.
Det har vi svært ved herhjemme, men i USA lader de til at have fundet opskriften: Fra 1995 til 2006 steg den amerikanske produktivitet eksempelvis med et par procent i gennemsnit, mens de 15 gamle EU-lande lå omkring halvanden procent og Danmark helt nede ved en enkelt.
Og hvad er det så, amerikanerne gør rigtigt - er det en lav selskabsskat? Investering i uddannelse? Offentlige investeringer i veje, internetkabler og andre ting, som gør det lettere at drive forretning? Amerikanerne investerer ganske vist mere i forskning og udvikling, men John van Reenen mener på baggrund af sin nyeste forskning, at en stor del af produktivitetsforskellen skyldes noget langt mindre håndgribeligt:
»En af de mest afgørende ting er måden, folk bliver ledet på - hvordan man hyrer og fyrer folk, hvordan man forfremmer folk, og hvilke incitamenter, man giver dem til at arbejde: Om man gør folks løn afhængig af deres præstation, eller om man betaler alle det samme uanset evner og indsats. De ting er amerikanerne langt bedre til end europæerne,« siger John van Reenen.
Kritiske røster kunne mene, at amerikanerne også har været gode til at skabe værdi, hvor der ingen var - f.eks. ved at opfinde værdiløse værdipapirer og sælge dem i hele verden.
Men John van Reenen fremhæver, at det umuligt kan være hele forklaringen: Amerikanerne har bl.a. forbedret produktiviteten inden for detail- og engroshandel, som intet har med finansbobler at gøre.
Knægten tager over
I USA har man også fået mere ud af it-revolutionen - og det skyldes ikke mindst, at virksomhederne er bedre til at efteruddanne folk, både til at bruge ny teknologi og i det hele taget:
»Hvis en medarbejder underpræsterer, vil mange virksomheder i Europa sige 'arh, det er der ikke noget at gøre ved - nu får han lov at sidde dér, og så smutter han måske på et tidspunkt'. I USA er de meget mere aggressive og siger 'ok, lad os finde ud af, hvad problemet er, og lad os gøre noget ved det' - f.eks. gennem omskoling eller flytning,« siger John van Reenen.
Amerikanerne er også bedre til at forfremme folk efter evner, mens europæiske virksomheder tit bare forfremmer dem, der har størst anciennitet.
Især offentlige og familieejede selskaber er skidt ledet, har John van Reenen og hans forskerkolleger fundet ud af. I de familieejede virksomheder er problemet især, at man frem for at hyre den bedste mand til at tage over efter grundlæggeren ofte lader selskabet gå i arv til næste generation.
»Chancen for, at den bedste til at styre virksomheden er ens ældste søn, er altså ikke særlig stor,« siger John van Reenen.
»Jeg sammenligner altid med det engelske fodboldlandshold, som jo ikke har klaret sig så godt ved VM de sidste mange år. Så hvem skal på holdet i dag - skal det være de ældste sønner og børnebørn af dem, som vandt VM i 1966? Nej. Det er ikke en særligt smart måde at udvælge fodboldspillere på. Og hvis det ikke er godt for fodboldhold, hvorfor skulle det så være godt for virksomheder?«
Skæv skat
Derfor bør man ifølge John van Reenen ændre skatte- systemet i lande, hvor familieejede virksomheder kan gives mere eller mindre skattefrit videre til næste generation - som f.eks. Storbritannien, Tyskland, Frankrig og Danmark.
»Jeg kan ikke se nogen grund til, at skatteyderne skal understøtte, at familievirksomheder forbliver ineffektive,« siger han.
Man bør også øge konkurrencen i Europa, mener John van Reenen - f.eks. ved at gøre det nemmere for udenlandske virksomheder at købe selskaber. Og endelig bør arbejdsmarkederne gøres mere fleksible, så det er lettere at komme af med umotiverede medarbejdere.
Hvis man gennemførte nogle af disse ændringer, kunne man ifølge John van Reenen forbedre Europas produktivitet næsten med et snuptag:
»Der ligger et enormt potentiale for produktivitetsforbedringer i Europa, og det kræver ikke nødvendigvis, at man spenderer store summer på at bygge veje og alt sådan noget - det er meget billigere end det. Men på den anden side ved vi jo, at det politisk er meget vanskelige beslutninger at træffe.«

