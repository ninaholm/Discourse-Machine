Forhandlinger i Hongkong uden gennembrud
Tusinder fulgte med på storskærme, da regeringssiden i går antydningsvist åbnede for fremtidige indrømmelser og opfordrede demonstranterne til at være pragmatiske


 De første forhandlinger mellem regeringen i Hongkong og demonstranter, som kræver frie, demokratiske valg, endte i går som forventet uden et gennembrud, men regeringssiden åbnede dog for muligheden for mindre, fremtidige indrømmelser.
Forhandlingerne mellem regeringsrepræsentanter og studenterledere blev sendt direkte på tv i Hongkong. Tusinder var samlet for at følge med foran storskærme i den største af de tre protestzoner, som demonstranterne nu har indtaget i 25 dage.
De to sider er uenige om, hvordan byens næste regeringschef skal vælges i 2017.
Regeringssiden anklagede demonstrationerne for at være ødelæggende for Hongkong, men Carrie Lam, Hongkongs administrationschef, forsøgte at overbevise om, at valget i 2017 ikke er endestationen, men at det er muligt, at valgsystemet kan blive forbedret senere, uden at hun dog uddybede, hvilke forbedringer der kan være i udsigt. Hun kom samtidig med en opfordring til de studerende:
»I kan ikke kun forfølge idealer. I skal også være pragmatiske.«
Kinas parlament har bestemt, at kommunistpartiet gennem en Beijing-loyal valgkomité skal forhåndsgodkende kandidater, før hongkongerne kan stemme på dem. Demonstranterne siger, at det blot vil give kandidater, som er loyale over for Beijing og ikke Hongkongs borgere.
’Frie valg er uacceptable’
Studenterlederen Lester Shum kaldte det uacceptabelt, at regeringen ikke ville komme med flere indrømmelser for at afslutte demonstrationerne.
»Nu fortæller regeringen os blot, at vi skal pakke vores ting og gå hjem,« sagde han og spurgte regeringsfolkene:
»Vil I være ansvarlige? Eller vil det være jer, som dræber vores politiske fremtid og vil være syndere for 1.000 år?«
Inden forhandlingerne åbnede Hongkongs regeringschef, den Beijing-venlige Leung Chun-ying, for, at valgkomiteen kan gøres »mere demokratisk«. Men han har dog samtidig fuldstændig udelukket, at centralregeringen i Beijing vil gå med til demonstranternes krav om frie valg. Han gjorde desuden mange demonstranter rasende, da han i forgårs sagde, at frie valg ville være uacceptable, fordi det gav risiko for, at Hongkongs fattige og arbejderklassen ville få en dominerende politisk stemme.

