’Må Gud skåne os’
Fronten rykker nærmere, og jeg rykker mod fronten mod et hospital under Læger Uden Grænsers kontrol. Det er der, behovet er størst


 
En læges dagbog, dag 7

	Første Eid-dag er forbi. Jeg har stadig ikke hørt fra Mulham og hans bror – de to små sårede drenge, jeg behandlede i mine første dage her på hospitalet.

	Deres landsby er i hænderne på regimet, og jeg må finde en måde at sende dem penge på. Især efter deres fars død har jeg tænkt på, hvordan jeg skal kunne få kontakt til dem.

	Denne dagbog har handlet om oprørerne, de civile tab og præsident Assads angreb på alt, hvad der antydningsvis er imod ham. Min beslutning om at støtte revolutionen for at vælte Assad bygger på mange tanker og erfaringer. Noget jeg deler med mange syrere her.

	»Vi ønskede ikke at der skulle udgydes blod,« fortæller Abu Mustafa mig. Jeg sidder med hospitalets oversygeplejerske i lægeværelset i et stille øjeblik.

	»Da Assad besteg tronen efter sin far, troede alle syrere på ham. Her kom en vestligt uddannet læge. Han kunne ikke gøre meget galt,« fortsætter Abu Mustafa.

	»Selv da revolutionen brød ud, mente vi stadig, han kunne redde os ved at handle rationelt og straffe de ansvarlige for børnedrabene i Daraa (i det sydlige Syrien, red.).«

	Han havde dengang stadig muligheden for at forhindre en revolution i at bryde ud og flamme op.

	Det er nogle af de begivenheder, som alle hernede tænker tilbage på – nu hvor blodet står til knæene. Moskeerne er smadrede og jævnet.

	Den 13-årige dreng Khaled har fået det bedre i løbet af dagen. Vi tjekker hans blødningsstatus, indtil han skal aflastes med en stomi.

	De bomber i nabobyen

	Da jeg går ind i skadestuen, er børnelægen Mohammed der. En nyuddannet syrisk læge, der har læst medicin i Ukraine. Han kommer fra en by halvanden time herfra. Han sidder og tripper med fødderne på gulvet. Jeg kan se, han er bekymret.

	»De bomber min by,« siger han kort, da jeg spørger, hvordan han har det.

	Disse få ord har lært mig bare at holde min mund og nikke. Der er ikke meget, man kan sige, når ens kollegas familie (eller andre) er under missilangreb. Vi ved begge, at hvis nogle, han kender, bliver ramt, så ruller de ind her hos os kort efter. Vi er det nærmeste hospital.

	Dagen efter står Mohammed i operationsstuen. Hans morbror blev ramt. Jeg har hele tiden syntes, Mohammeds øjne så lidt sørgmodige ud. Nu er de sorte.

	Det svirrer med rygter om oprørernes fremskridt i omegnen af Latakia. Og antallet sårede og døde stiger støt.

	Hospitalet her vælger at sende et operationsteam til det hospital, der er tæt på fronten, som er et hospital under Læger Uden Grænser. Jeg trodser frygten og tager med.

	Vi kører langs den syrisk-tyrkiske grænse og sætter derefter kursen sydpå. Efter timer i et smukt frodigt bjerglandskab,i små landsbyer og en masse omveje når vi hospitalet. Dette er det tætteste, jeg er kommet på frontlinjen og kamphandlingerne indtil videre. I bilen spejder mine øjne mod himlen. Jeg holder vejret et par gange, når jeg ser hvide røgskyer stige til vejrs fra områder, vi kører forbi. Der har været angreb.

	Vi når hospitalet og mødes med teamet fra Læger Uden Grænser, og vi bliver enige om, at de skal henvise deres ortopædkirurgiske patienter til os. Selv har de ikke mulighed for at tage røntgenbilleder eller udføre sådanne operationer. Der skal overflyttes fire patienter med tilbage.

	Pludselig bliver jeg af min kolleger hevet i armen. Han hiver mig de få meter med uden for hospitalet.

	Hærens kampfly over os

	Hospitalet ligger imellem bjergtoppe, og lige uden for døren er der udsyn til dal, himmel og et MiG-fly. Hjertet synker ned i maven på mig. Jeg aner ikke, hvad det er for et fly. Jeg har aldrig hørt dets lyd før. Troede ikke, jeg ville opleve det i mit korte ophold i Syrien.

	»Det er på vej videre. Allah Yestor (må Gud skåne os),« siger min kollega.

	»Jeg synes lige, du skulle opleve det med,« fortsætter han. Alle her lægger mærke til lyden af missiler, fly og de forskelle, der er i lydene. En evne jeg endnu ikke har. Jeg kan åbenbart stå direkte under et fly uden at opfange det.

	Surrealistisk at vide, at det fly nu rammer et mål. Og at dets sårede vil komme til os.

	På vej tilbage til vores hospital med de fire sårede, kører vi med udrykning i to ambulancer. Der er sat blodposer op, og bagdørene i ambulancerne står åbne grundet den ulidelige varme. Under udrykningen på vej gennem byerne, stimler folk sammen ved vejkanten. Kvinder, mænd og børn. Gamle og unge. I vinduer og dørkarme. Ængstelige ansigter kigger ud på konvojen.

	Det er en uhyggelig følelse, der suser gennem min krop. Giver mig gåsehud. Hastigheden, adrenalinet. Angsten paralyserer mig. Jeg havde ikke i mine vildeste drømme forestillet mig, at forstadspigen her ville sidde og være med til at transportere en forblødende patient gennem oprørsland i Syrien. Igennem landsbyer hvor angsten er malet i folks ansigter, og deres læber lydløst bevæger sig. De siger Allah Yestor – Må Gud skåne os. Virkelig. Der er ikke meget rationelt tilbage i mig mere. Mit ateistiske jeg ser mig selv bede inderligt, hver gang jeg ved, at der er mere smerte på vej. Jeg siger »Allah Yestor«.

Alle stednavne i Haifaa Awads personlige dagbog fra Syrien er redigeret ud af hensyn til hendes sikkerhed. Information er bekendt med, hvor hun befinder sig.

