Pussy Riot-grundlæggere parkerer kapitalisme-kritikken
Modstand mod kapitalismen er ikke længere en prioritet for de mest kendte medlemmer af Pussy Riot. ’Hvis du kæmper mod alt, vil du til sidst blive ensom,’ lyder det
 Pussy Riot-grundlæggerne Masha Aljokhin (tv) og Nadja Tolokonnikova besøger Roskilde Festival, der netop har doneret 300.000 kroner til den nystartede organisation Zona Prava – rettighedszonen – der skal overvåge forholdene for fanger i de russiske fængsler.


 Jeg tror, vi er ... Det er vi. Men ...«
Masha Aljokhin må lede efter ordene. Hun tager et hiv af sin cigaret, mens hun tænker sig lidt om.
Hun og Nadja Tolokonnikova, bedst kendt som frontfigurer i den russiske aktivistgruppe Pussy Riot, har netop holdt tale for et stuvende fuldt Gloria-telt på Roskilde Festival, da Information fanger dem til et timinutters interview. Emnet er deres modstand mod kapitalismen – eller fraværet af samme. Det er nemlig, som om den er trådt lidt i baggrunden på det seneste. Og den tendens fortsætter på Roskilde Festivalen: Under deres optræden er der masser af Putin-kritik – men ikke et ord om, at »millioner af mennesker er gjort til slaver af en almægtig og forbløffende stabil produktionsnorm«, som Nadja Tolokonnikova skrev om kapitalismen i en brevveksling med filosoffen Slavoj Zizek, mens hun sad i fængsel for ’hooliganisme’.
Spørgsmålet, som det kræver lidt omtanke at besvare, er for så vidt enkelt nok:
– Er I stadig antikapitalister?
Nadja Tolokonnikova tager ordet:
»Hvis du vil have et simpelt svar, er det et ja. Men det er ikke vores vigtigste emne lige nu,« siger hun.
– Og hvorfor er det ikke det?
»Fordi vi vil tale om de ting, der sker her og nu, ting, som vi arbejder på. Vi vil ikke tale om ingenting. Vi er ikke stjerner, der rejser rundt og udtaler os om alt. Hver dag bruger vi vores tid på at forsvare menneskerettigheder for rigtige mennesker. Folk vi kender. Det vil vi tale om,« siger Tolokonnikova.
Madonna-aktivisme
Efter løsladelsen fra fængslet i december har de to Pussy Riot-grundlæggere haft travlt. De har lanceret en ngo ved navn Zona Prava – rettighedszonen – der skal overvåge forholdene for fanger i de russiske fængsler. Det er derfor, de besøger Roskilde Festival, der netop har doneret 300.000 kroner til den nystartede organisation.
Men selv om de primært er her for at promovere deres organisation, har de også tid til at levere en bredside mod præsident Putin. Og til at opfordre Vesten til at føre en hård linje – »især i forhold til det, som Rusland foretager sig i Ukraine i denne tid«, siger Aljokhin.
 Der var kø for at komme til at høre Pussy Riot-aktivisterne på Gloria-scenen på Roskilde Festival fredag.
Scanpix
»Vestlige regeringer, herunder den danske, skal ikke være bange for at kritisere Putin og tale i hårde vendinger om de krænkelser af menneskerettighederne, der finder sted i Rusland og de omkringliggende lande,« siger hun.
Det budskab turnerer de verden rundt med. Tidligere på året har de været i USA, hvor de har forsøgt at skabe opmærksomhed om deres nye organisation, blandt andet ved at optræde med pop-ikonet Madonna og gå til fester med Washington DC’s pinger. Det har ikke været ukontroversielt.
»Desværre for os er de blevet så optaget af problemerne i russiske fængsler, at de fuldstændig har glemt vores gruppes ambitioner og idealer«, skrev seks anonyme personer, der hævdede at være medlemmer af Pussy Riot, i februar i et åbent brev, som blev trykt i blandt andet The Guardian. Her fremførte de, at Nadja og Masha ikke længere var en del af gruppen og bad dem holde op med at benytte navnet Pussy Riot til at promovere deres nye initiativ. Selv har de to afvist, at man overhovedet kan blive smidt ud af Pussy Riot.
»Jeg har skrevet en stor artikel, hvor vi forsvarer os selv. Den kan jeg bare læse højt af. Venstrefløjen er vigtig for os. Men ngo’erne har brug for vores støtte, for de er meget svage i Rusland,« siger Nadja Tolokonnikova.
Aljokhin stemmer i.
»Hvis du er i fængsel og ser, at vagterne torterer andre mennesker, hvad kan du så gøre? Du kan skrive til menneskerettighedsorganisationer, ombudsmanden eller en advokat. Men du kan ikke undlade at reagere. Du kan ikke bare forholde dig passivt, fordi du er imod systemet,« siger hun.
’Fucking kapitalist’
– Hvordan har I det med, at Pussy Riot er darlings i vestlige medier for kritikken af Putin, mens kapitalismekritikken ikke får den samme opmærksomhed?
»Jeg har aldrig haft problemer med at få trykt venstreorienterede artikler i The Guardian. Men i The New York Times, ja. For de har et andet publikum. Det er kapitalismens lov. Den må vi forstå for at forstå, hvad vi kan gøre. Vi kan ikke kæmpe mod alt. Hvis du kæmper mod alt, vil du blive ensom til sidst,« siger Nadja Tolokonnikova.
Så snart ordene er faldet, henvender Aljokhin sig til hende på russisk. De taler hurtigt og intenst, men et par sporadiske grin afslører, at der næppe er tale om et skænderi.
»Vi diskuterer, hvordan vi skal forklare dig alt det her med anti-kapitalisme og venstrefløj,« siger Masha Aljokhin.
»Jeg tror ikke, det er en god idé at splitte folk nu,« siger Tolokonnikov. »Vi har set nogle eksempler, hvor folk kommer op at skændes.«
I et dybt toneleje begynder hun at parodiere et skænderi mellem venstrefløjsaktivister: »’Der skal stå det på bannerne’, ’nej, der skal stå det her’. ’Din fucking kapitalist’.«
»De mennesker kan ikke være sammen, fordi de ikke kan se det primære mål: At skabe et samfund og en regering, hvor vi allesammen er repræsenteret gennem en mangfoldighed af politiske partier,« siger hun.
– Og hvis I taler for meget om kapitalismen, er I bange for, at folk ikke vil lytte til det budskab?
»Vi tænker bare på prioriteter her. Prioriteterne for os nu er Putin og fængslerne. Og Ukraine selvfølgelig,« siger Nadja Tolokonnikova.
 Pussy Riot-grundlæggerne Masha Aljokhin (tv) og Nadja Tolokonnikova besøger Roskilde Festival, der netop har doneret 300.000 kroner til den nystartede organisation Zona Prava – rettighedszonen – der skal overvåge forholdene for fanger i de russiske fængsler.
Jakob Dall

