Flygtningeaktivister fanges i lovjungle
Selv om titusinder af frivillige hjælper flygtningene på vej, er der stramme regler og en afvisende holdning fra de offentlige myndigheder, der forhindrer at flygtninge integreres i Tyskland
Projektet Moabit Hilft, der her på billedet står for uddeling af modermælkserstatning og toiletartikler i Berlin, havde i begyndelsen svært ved at samarbejde med de sociale myndigheder, fordi myndighederne var meget strikse med, at alle fødevareregler skulle overholdes.


 På en uge er der kommet lige så mange flygtninge til Berlin, som der normalt kommer på et år. Det har udløst en massiv bølge af hjælp fra frivillige.
Et af de mest synlige projekter er uddelingen af mad, vand, frugt og andre fornødenheder i parken foran den centrale flygtningeregistrering i Berlin-Moabit. Her skal alle nye flygtninge melde sig, og ventetiden har sneget sig op på et par uger. Tusinder af flygtninge bruger dage og uger i et efterhånden nedslidt parkområde på at vente, til det bliver deres tur.
Uvisheden omkring ventetiden har givet næsten daglige tumult- agtige situationer. Havde de frivillige ikke stablet projektet Moabit Hilft på benene, ville uroen foran kontorerne være langt større. Madprojektet er med til at skabe ro.
»Det gør ventetiden udholdelig,« forsikrer den 23-årige Walid fra Syrien og vennerne nikker. De har alle ventet i foreløbig fem dage og aner ikke, hvornår det bliver deres tur.
I Moabit har samarbejdet mellem de frivillige hjælpere fra Moabit Hilft og det offentlige langt fra været gnidningsfrit. Fordi lokale myndigheder indtil for nylig har insisteret på at overholde strenge fødevareregler, mente de frivillige, at deres hjælp ikke blev værdsat og at hjælpen blev direkte forhindret, når nu ingen på de travle kontorer havde tænkt over mad og vand til de tusinder af ventende mennesker. Konflikten kørte i ugevis, indtil mæglingstiltag har givet løsninger og gensidig forståelse.
Kansler Angela Merkel har også for nylig peget på, at det tyske system bør være mere fleksibelt og mindre regelfokuseret for at få den enorme samfundsopgave med at integrere flygtningene til at fungere.
»De frivillige er meget svære at undvære. Vi kan faktisk ikke gøre det uden dem,« siger Berlins borgmester for beskæftigelse og integration Dilek Kolat.
Samtidig bliver der også flere frivillige. En undersøgelse fra Berlins Humboldt Universitet og Oxford University viser, at antallet af frivillige, der engagerer sig, er steget med 70 procent inden for de seneste år. De er bedre uddannede, de fleste er kvinder, og enten er de meget unge eller pensionister. Og nettet gør, at det er blevet nemmere. For stort set alle tyske medier har kort og oversigter over, hvordan man som borger kan hjælpe. Stadig flere grupper hjælper med at indrette boliger, skaffer alt fra legetøj til møbler eller passer børn og giver privat sprogundervisning.
Flygtninge i bofællesskaber
En af dem, der tidligere i år begyndte som frivillig, er 28-årige Mareike Geiling fra Berlin, der med initiativet Flüchtlinge Willkommen formidler værelser i bofællesskaber eller hos private. Over 90 flygtninge over det meste af Tyskland har fået et nyt hjem, efter at Mareike Geiling selv fik ideen. Da hun sidste efterår rejste til Cairo på et studieophold, valgte hun at lade en flygtning bo på værelset i stedet for at fremleje det.
»Jeg vidste ikke engang, at jeg kunne få lejen refunderet, så jeg samlede penge ind fra familie og venner, hvor jeg bad dem betale 10 euro om måneden, så vores flygtningeven kunne bo på mit værelse. Sådan startede det.«
Projektet blev siden søsat i det små med et link til 60 venner på Facebook. Efter en uge var der 80 tilmeldinger fra hele Tyskland. Siden gik det stærkt, og sammen med bofællen Jonas Kakoschke kom projektet for alvor i gang, da de to bofæller søgte en ny bofælle og Bakari fra Mali flyttede ind. De tre har et helt almindeligt bofællesskab, hvor de laver mad sammen, går ud om aftenen, og så får den unge mand fra Mali gratis sprogundervisning, mens han laver afrikansk mad til de andre.
»I begyndelsen var det meget svært for mig, fordi jeg hverken kendte til sproget eller havde nogen kontakter,« siger Bakari, der sov i undergrundsbanen eller kørte rundt i natbusserne, for at undgå at sove i det fri, da han kom til Berlin. Siden han fik sit eget værelse i bofællesskabet, er tilværelsen faldet på plads for ham.
»De fleste har så meget at lave. Men de to her har taget mig til sig, som om jeg var en bror. Det er som om, vi har kendt hinanden i mange år,« siger han. Indtil han kan klare sig selv, betaler kommunen huslejen.
»Det er meget nemmere at bo sammen med en flygtning, end man måske lige skulle tro. Derfor har vi med vores projekt gerne villet inspirere andre til at gøre det samme,« siger Jonas Kakoschke, der hos Flüchtlinge Willkommen står for IT-delen. Projektet har fået mere end 1.400 henvendelser fra privatpersoner.
»I de seneste par måneder har vi opgraderet projektet. Vi får støttemidler, men lever hovedsaligt af sponsorater. Nu er vi to på fuldtid og to på halvtid, der styrer projektet, og det har fået en aflægger i Østrig,« fortæller Mareike Geiling. Mere end 90 personer i alderen fra 20 til 65 år er blevet formidlet til familier, enlige og bofællesskaber, hvor flygtningene kan bo sammen med andre.
Lunkne myndigheder
»Det kan lyde mærkeligt, men vi har faktisk ikke hørt om, at der er problemer, eller at folk flytter fra hinanden igen efter kort tid. Vi arbejder til gengæld også grundigt med at matche folk. Der kan gå fire til seks uger, før alt er på plads,« siger Mareike Geiling. Den store udfordring for projektet er, at reglerne for, hvad en flygtning må, og om kommunen refunderer huslejen, er forskellige.
»Vi skal ud til hver kommune og forholde os til de lokale regler. I Bayern og Hamborg er det sådan, at flygtninge ikke må forlade asylcentrene, så der kan vi ikke operere.« Mareike Geiling sukker dybt.
»Nogle gange er det som om, sagsbehandlerne slet ikke orker at tænke i nye baner, som dette projekt gør. Vi møder faktisk en hel del modstand.«
Det samme oplever Emily Kuck, der er socialrådgiver og har været med til at starte projektet Arrivo Berlin, der formidler lære- og praktikpladser til unge flygtninge og hjælper med at skrive ansøgninger og forberede flygtninge på arbejdslivet.
Håndværkskammeret i Berlin har også engageret sig, fordi der er et overskud af praktikpladser, og for få unge med erhvervsuddannelser.
»Vi har fået en lov, der gør, at flygtningene hurtigt kan uddanne sig, men de skal fortsat have myndighedernes tilladelse. Det er dog ikke nemt at få ørenlyd hos socialrådgiverne eller jobformidlerne, for mange af dem kender faktisk slet ikke loven,« siger hun.
Når Emily Kuck går med til møderne hos det offentlige, medbringer hun altid et eksemplar af loven med markeringer af, hvordan hjælpen kan ydes. Hun mener, at Tyskland har det problem, at tilgangen til flygtninge oftest er meget defensiv.
»Selv om der kommer et menneske, der har evner og kunnen, og som af egen drift har skaffet sig en uddannelsesplads, så tøver sagsbehandlerne. Selv om flygtningen er parat til at leve af en elevløn og kommer til at betale skat, så sidder der en sagsbehandler og overvejer, om det ikke ville være bedre at give socialhjælp i stedet! Jeg tror, at vores pilotprojekt tjener det formål at nedbryde grænser, og at vi gør opmærksom på alle de steder, hvor det offentlige kunne blive bedre til at arbejde sammen. Og det er alt for mange steder. Ellers får vi ikke flygtningene i gang.«

