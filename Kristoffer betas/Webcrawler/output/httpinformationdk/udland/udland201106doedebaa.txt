Døde bådflygtninge vækker ingen følelser
Flygtninge, der omkommer i forsøget på at nå til Europa, er blandt 'de relevante, men ikke opsigtsvækkende nyheder', skriver den italienske forfatter Claudio Magris. Det har fået Italiens præsident til at opfordre til en moralsk og politisk reaktion mod ligegyldigheden
En båd med flygtninge fra Libyen ankommer til havnen på den lille italienske ø Lampedusa, hvor de efterfølgende anbringes i flygtningelejre. Mange libyske flygtninge klarer ikke turen på de overfyldte både, men når både kæntrer, og de ombordværende drukner, får det ikke europæerne til at reagere. Vi har simpelthen vænnet os til, at det sker, og det har allerede ført til en skræmmende ligegyldighed, mener italiensk forfatter.


 ROM  Nyheder om bådflygtninge, der lider druknedøden i Middelhavet, er ikke længere opsigtsvækkende: »Det er blevet til almindelige hændelser, som vi har vænnet os til og næsten forventer, inden vi overhovedet har åbnet avisen, som hverken forarger eller foruroliger os, og som altså ikke formår at vække kollektive følelser,« skriver den italienske forfatter Claudio Magris i avisen Corriere della Sera.
Forrige lørdag stævnede en fiskerkutter ud fra den libyske havneby Zuwarah, som ligger mellem hovedstaden Tripoli og grænsen til Tunesien. Omkring 800 afrikanske flygtninge var stuvet sammen på båden, der havde kurs mod den italienske ø Lampedusa. Men efter tre døgns sejlads gik kutteren på grund ved den tunesiske ø Kerkennah, hvilket fik passagererne til at gå i panik. Nogle sprang i vandet, selv om de ikke kunne svømme, mens de resterende stimlede sammen i den ene side af båden, som derfor kæntrede.
»Vi råbte til dem på engelsk, fransk og arabisk, at de skulle blive siddende, men de forstod det ikke,« udtaler den tunesiske kystvagt, som formåede at redde 577 flygtninge. Ifølge de overlevende druknede mindst 230 mennesker, hvoraf foreløbig 26 er fundet.
Strømhvirvler
Antallet af bådflygtninge, som forsøger at krydse Middelhavet, har i år været i konstant stigning. Der er indtil videre ankommet omkring 40.000 flygtninge til Italiens kyster, efter at Berlusconi-regeringens aftaler med regimerne i Libyen, Egypten og Tunesien om at bremse flygtningestrømmen er blevet ugyldige som følge af de folkelige opstande. Inden da blev konsekvenserne skubbet mod syd, hvor migranterne blev fængslet på ubestemt tid eller overladt til deres egen skæbne i ørkenen. Men den ændrede politiske situation i Nordafrika får nu igen problemet til at trænge sig på. Det vurderes, at fem ud af 100 bådflygtninge ikke overlever rejsen. FN's flygtningehøjkommissariat (UNHCR) har netop opdateret det officielle tal for flygtninge, der siden 1988 er omkommet i forsøget på at nå til Europa: 17.627 personer.
Men det gør ikke indtryk, påpeger Claudio Magris:
»Vor tids tragedier med flygtninge, som søger redning eller en mindre ussel måde at overleve på og forsvinder i havet, ofte anonyme og ukendte, er ikke mindre smertelige, de er bare ikke længere nok så hyppigt forekommende undtagelser, men derimod reglen,« skriver Magris og tilføjer: »Denne tilvænning, som fører til ligegyldighed, er bestemt skræmmende og øger den uoverstigelige afstand mellem dem, der lider eller dør, og altid i det øjeblik er alene som de flygtninge, der bliver opslugt af strømhvirvlerne, og de andre, alle eller næsten alle de andre, der for at fortsætte med at leve ikke kan være alt for optaget af disse strømhvirvler, som trækker dig til bunds.«
Konkret poetisk
Tilvænningen til krig, vold og uretfærdighed er »verdens dronning«, mener Magris. Men netop fordi vi i modsætning til Jesus ikke kan lide for alle, kan vi heller ikke tillade os at reservere vores næstekærlighed til dem, der står os nærmest:
»Det er forståeligt, at vores følelser får os til at græde over en ven, som vi holder af, og ikke over en ukendt, men vi er nødt til at vide  ikke i abstrakt, men i virkelig forstand og med hele vores evne til at forstå  at mennesker, som vi aldrig har mødt og aldrig i konkret forstand har elsket, er lige så virkelige,« mener Claudio Magris. »Heri består forskellen mellem den reaktionære tanke og demokratiet. Den reaktionære spotter nemt den abstrakte menneskehed og den abstrakte kærlighed til menneskeracen, fordi han kan elske sine egne klassekammerater, men ikke rigtig forstår, at for ham ukendte menneskers klassekammerater er lige så virkelige: De er ikke abstraktioner, men kød og blod. Demokratiet, der bliver hånet som koldt og abstrakt, er derimod konkret poetisk, fordi det kan sætte sig i andres sted  ligesom Tolstoj kunne sætte sig i Anna Kareninas sted  og således kan det også sætte sig i de skibbrudnes sted.«
Claudio Magris' refleksioner har fået Italiens præsident, Giorgio Napolitano, til at reagere: »Kære Magris, De har smerteligt ret,« skriver præsidenten i et åbent brev: »Men hvis tilvænningen på en eller anden måde er spontan, er det så ikke fatalt, hvis den fører til ligegyldighed? Det forekommer mig, at denne tærskel hverken må eller bør overskrides. Hvis det er sandt, at demokratiet handler om at 'sætte sig i andres sted, også i de skibbrudnes sted', som De skriver, er det nødvendigt at afværge enhver risiko for et skred mod ligegyldighed. Der er brug for en kraftig reaktion mod ligegyldigheden, moralsk og politisk. Den skal være øjeblikkelig og konkret i forhold til de afrikanske flygtninge i Libyen og de af dem, der forsøger at nå de sicilianske kyster som indgangen til det rige  og gæstfri?  Europa.«



