Klimaet kræver handling, ikke forhandling
CO2-reduktioner, der kan sikre to gradersmålet, er stadig teknisk og økonomisk mulige, men det haster enormt, siger IEA og Greenpeace. I Bonn rører klimaforhandlerne sig ikke ud af flækken


 
	Kan hænde, at klimaforhandlingerne i denne og sidste uge i Bonn mest bliver en dans på stedet med kræfterne brugt på at diskutere, hvad man egentlig skal diskutere – dvs. rent dagsordenslagsmål. Det var situationen, da forhandlerne tidligt mandag mødtes på Maritim Hotel Bonn efter den første uges frugtesløse forhandlinger og en søndag til at komme sig.

	Et faktum er imidlertid, at verdenssamfundet højtideligt har vedtaget at forhindre, at den globale opvarmning overstiger to grader. Det skete på klimatopmødet i København i 2009 og er den streg i sandet, landene nu skal lave konkret klima- og energipolitik for ikke at krydse. I går gav såvel Det Internationale Energiagentur (IEA) som miljøorganisationen Greenpeace nye bud på, hvad der skal til.

	»Klimaforandringerne er helt ærligt blevet trængt i baggrunden blandt politiske prioriteter. Men problemerne går ikke væk – tværtimod,« sagde IEA’s direktør Maria van der Hoeven, da hun i London præsenterede IEA’s rapport Redrawing the Energy-Climate Map.

	Energiagenturet understreger, at CO2-udledningerne fra den globale energisektor i 2012 ikke faldt, som de burde, men i stedet steg med 1,4 pct. og dermed nåede nyt rekordniveau – en konsekvens af at det stigende energiforbrug stadig er 80 pct. baseret på kul, olie og gas.

	»Fortsætter vi som hidtil, kan stigningen blive 5,3 grader med potentielt katastrofale konsekvenser i form af ekstreme vejrhændelser, stigende havniveauer samt de enorme økonomiske og sociale omkostninger, dette kan bringe,« påpegede IEA-direktøren.

	Men der kan stadig gøres nok til at blive under to grader, hvis politikerne vil, om end udfordringen efterhånden må betegnes »ekstremt udfordrende«.

	Med business as usual vil verden således stå med en CO2-udledning, der i 2020 overskrider det acceptable med lige så meget som EU’s samlede udledninger i dag. De stadigt voksende udledninger skal derfor inden for de kommende syv år bremses og begynde at falde, hvis der skal være en fifty-fifty chance for at holde to gradersmålet.

	Fire håndtag

	Energiagenturet peger på fire centrale områder:

	– Målrettet energieffektivisering i bygninger, industri og transport kan sikre halvdelen af de CO2-reduktioner, der skal præsteres inden 2020 for at komme på den rette kurs. Investeringerne heri vil blive betalt tilbage og give overskud via de sparede fossile energiudgifter.

	– Opbremsning i brug og opførelse af ineffektive kulkraftværker kan give yderligere 20 pct. af det, der skal til.

	– Næsten lige så stor CO2-reduktion – 18 pct. af det nødvendige – kan sikres ved at halvere den utilsigtede udledning af den kraftige drivhusgas metan fra dagens olie- og gasproduktion.

	– En udfasning af de stadigvæk enorme subsidier til fossilt energiforbrug kan føre til et skift i energikilder, der giver 12 pct. af den nødvendige CO2-reduktion i 2020.

	Tages disse skridt, vil indtjeningen fra eksisterende kulkraftværker falde med 1.800 mia. dollar – til gengæld vil indtjeningen fra vedvarende energi og eksisterende atomkraftværker stige tilsvarende, skønner IEA. Udskydes en skærpet klimaindsats til efter 2020, kan man på kort sigt slippe for omstillingsinvesteringer på 1.500 mia. dollar – til gengæld må man efterfølgende af med ekstra 5.000 mia. dollar for at komme tilbage på sporet, advarer energiagenturet.

	Klima- og energiminister Martin Lidegaard hæfter sig ved, at de fire anbefalede indsatser alle er teknisk mulige og giver god økonomisk mening.

	»Det slående ved rapporten er, hvor meget det haster. Investeringerne i energisektoren skal omlægges inden 2017, for at vi ikke skal blive låst fast i et stadigt voksende forbrug af fossile brændstoffer. Så vælger vi ikke hver eneste gang det rigtige, når vi fremover skal udskifte gammel energiteknologi, så bliver det nærmest umuligt at nå og i hvert fald rasende dyrt,« siger Lidegaard.

	Når det gælder EU’s indsats, har EU-Kommissionen i sin nye grønbog om klima- og energipolitikken frem mod 2030 foreslået EU-landene et mål på 40 pct. CO2-reduktion som videreførelse af det gældende reduktionsmål for 2020 på 20 pct.

	Det er for lidt, siger Greenpeace. Organisationen har fået det anerkendte klimaanalysecenter Ecofys til at regne på, hvor meget EU skal præstere for at levere sin rimelige andel af det globalt nødvendige i forhold til to gradersmålet. Svaret er ikke 40, men 55 pct. CO2-reduktion i 2030.

	Ecofys har regnet på basis af flere forskellige kriterier for fair global deling af ansvaret for at bremse udledningerne. Beregningerne konkluderer, at EU bør reducere sine udledninger med 49 pct. i 2030.

	Dette har imidlertid som én forudsætning, at der er et effektivt CO2-kvotesystem i EU til at levere reduktionerne i industri- og energisektoren. I dag er kvoteloftet imidlertid alt for højt, kvotepriserne derfor i bund og systemet helt uden reduktions- og omstillings-incitament.

	Ifølge Ecofys vil det ophobede kvote-overskud i 2020 være vokset til, hvad der svarer til udledning af ca. to milliarder ton CO2 – lige så meget som virksomhederne under kvotesystemet i dag må udlede pr. år.

	»Hvis effektiviteten af EU’s CO2-kvotesystem skal genoprettes, og det aktuelle kvoteoverskud fjernes, er det nødvendigt med en yderligere reduktion på syv pct.,« fastslår Ecofys-rapporten. Altså et samlet 2030-mål for EU på 49 plus syv, dvs. ca. 55 pct. CO2-reduktion.

	Tavshed i Bonn

	Udspillet til 2030-mål er p.t. i offentlig høring og ventes at blive til et endeligt forslag fra Kommissionen ved årets udgang. Martin Lidegaard siger, at den danske regering endnu ikke har taget stilling til, hvilket EU-mål man vil støtte.

	Ved redaktionens slutning var meldingen fra de internationale klimaforhandlinger i Bonn, at der som ved starten for en uge siden stadig er uenighed om selve dagsordenen for det møde, der nu er halvvejs gennemført. Armlægninger bag lukkede døre mandagen igennem havde ikke givet resultater.

	»Rusland, støttet af Hviderusland og Ukraine, blokerer for, at landene overhovedet kan tale om nogle af de vigtige temaer på dagsorden. De har forlangt, at man skal kigge på beslutningsprocedurerne i klimaforhandlingerne, og selv om andre lande har prøvet at finde kompromiser og løsninger på konflikten, står Rusland fast,« siger Mattias Söderberg, klimarådgiver for Folkekirkens Nødhjælp og på plads i Bonn.

	Den russiske obstruktion ses som hævn for, at Rusland i strid med FN-reglerne blev ignoreret på seneste klimatopmøde i Doha i december. At hele eller det meste af Bonn-mødet ser ud til at gå til spilde, kan betyde en alvorlig forhåndsforsinkelse for det COP19-møde i Polen til november, der efter planen skal bane vej for en global klimaaftale i 2015.

	 

