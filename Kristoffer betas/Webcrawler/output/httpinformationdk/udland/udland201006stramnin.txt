Stramninger
Finans- og gældskriserne kaster stadig en byge af tiltag af sig


 Op til weekendensG20-møde for verdens største økonomier har der været godt gang i den økonomiske politikudvikling, ikke mindst i Europa - og det har især været noget med at stramme op på alt muligt i et forsøg på at undgå flere finans- og gældskriser
Europæiske bankerkan f.eks. se frem til et skattesmæk. Storbritanniens finansminister, George Osborne, hev nemlig en trumf ud af ærmet under præsentationen af det nødbudget, som skal få briternes galopperende budgetunderskud under kontrol: Landets velvoksne finanssektor skal fremover årligt betale 18 milliarder kroner i skat - og Frankrig og Tyskland er på vej med lignende bankskatter, kunne Osborne fortælle.
Dermed er der lagt yderligere pres på de øvrige G20-lande op til weekendens topmøde, hvor EU-landene allerede har annonceret et stærkt ønske om global skat på banker, som kan udligne noget af skatteydernes bidrag til at redde bankerne efter tidligere og fremtidige finanskriser. Forslaget er dog i stærk modvind fra især Canada, Japan og Australien.
I Danmarkhar et flertal i Folketinget uden om regeringen tidligere tilkendegivet et ønske om at beskatte bankerne - hvis altså andre lande også gjorde det. Om der kommer noget ud af det, vil den kommende tid vise. Men under alle omstændigheder ser grebet om bankerne ud til at strammes også herhjemme: Nationalbankdirektør Niels Bernstein foreslog i Børsen at styrke tilsynet med finanssektoren ved at fusionere Nationalbanken og Finanstil-synet, der jo tidligere har fået Rigsrevisionens ord for, at man burde have skredet hårdere ind over for Roskilde Bank. Forslaget om sammenlægning blev straks modtaget positivt af økonomi- og erhvervsminister Brian Mik-kelsen (K), og Dansk Folkeparti opfordrede til at sætte en undersøgelse af fordele og ulemper i gang. Socialdemokraterne har tidligere foreslået sammenlægning. Irland, der har nogle af Europas mest problemramte banker, har allerede fremlagt forslag om en lignende fusion af nationalbank og tilsyn, og også i Storbritannien er der stramninger af tilsynet på vej.
Briternekan dog ikke klare sig med stramninger af finanstilsynet, og George Osbornes nødbudget var ikke behagelig læsning: Storbritanniens 10 procents budgetunderskud skal i nul i løbet af fem år, og det kræver ifølge fi-nansministeren to års fastfrysning af offentlige lønninger over 21.000 pund, en 25-procents reduktion af udgifterne i en lang række statsli-ge forvaltninger, højere skat på kapitalgevinster og en momsstigning fra 17,5 til 20 procent. Der var dog et par bolcher mellem de bitre piller: De lavest lønnede offent-ligt ansatte får en lønforhøjelse, og den nederste indkomstskattegrænse hæves, så 880.000 lavtlønnede undtages. Også franskmændene følte i løbet af ugen behov for at genforsikre, at der skam vil blive strammet i budgettet i de kommende år - og en af præsidentents toprådgivere gik således til Financial Times med budskabet, uden dog at gå i detaljer.
Finansdrengene ser imidlertid ud til nok engang at være et skridt foran de europæiske politikere: Ifølge Financial Times er store banker som Deutsche Bank, Bank of America, Merill Lynch og Goldman Sachs allerede i fuld gang med at overveje, hvor mange af deres tyske, franske og britiske aktiviteter de kan flytte til f.eks. Schweiz og Japan for at slippe for de kommende skatter på bankdrift. Og mens europæiske politikere sparer og sparer og lover at straffe hinanden hårdt for fremtidige budgetunderskud for at genetablere troen på euroen, er dele af finansmarkederne allerede i gang med at spekulere i eurozonens interne ubalancer: Finanskæmpen Citigroups Jonathan Stubbs skriver i Financial Times, at det fremover bør være slut med at behandle eurozonen som en økonomisk enhed: Hvis man er smart, skal man investere i de rige lande i nord, som kan drage fordel af den lavere eurokurs og de lave renter, der skal til for at holde liv i de svage lande i syd.
Spanien kan meget vel få god brug for de arbejdsmarkedsreformer, parlamentet stemte igennem i denne uge.

