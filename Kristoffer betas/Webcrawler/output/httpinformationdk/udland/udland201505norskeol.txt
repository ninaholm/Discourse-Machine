Den norske oliefond afvikler investeringer i kul
Det norske parlament har besluttet, at landets oliefond skal afvikle investeringer i en række kulselskaber. Oliefonden er verdens største statslige investeringsfond og en af verdens største investorer i kulindustrien. En sejr for miljøet, siger grønne organisationer
En boreplatform i Olensvag , Norge.


 Investeringer i kulselskaber skal afvikles. Sådan lyder den enstemmige melding fra samtlige partier i det norske parlament, der derved ønsker, at Norge rider med på den globale divestmentbølge. Afviklingen af sorte investeringer bliver formelt stemt igennem i det norske storting den 5. juni og vil betyde, at den norske oliefond frasælger sine investeringer i kul- og energiselskaber, hvor mere end 30 procent af omsætningen stammer fra kulminedrift eller fra kulafbrænding.
Ifølge landets finansminister, Siv Jensen fra Fremskrittstpartiet, vil det betyde, at oliefonden skal afvikle investeringer i 50-75 selskaber til en samlet værdi i omegnen af 35 milliarder norske kroner.
De virksomheder, der står til at ryge ud af oliefondens investeringsportefølje, tæller store internationale selskaber som blandt andre det tyske RWE, Kinas Shenhua, Duke Energy fra USA og det svenske Vattenfall, beretter flere norske medier.
Både norske politikere og diverse grønne ngo’er har udtrykt begejstring over, at nordmændene har kunne nå frem til denne løsning. Torstein Tvedt Solberg fra Arbeiderpartiet kalder afviklingen af de omtalte investeringer en stor sejr for klimaet.
»Jeg er enormt glad for, at alle partier er enige om at trække oliefonden ud af kul. Kul er den ansvarlige kilde til de største udslip af drivhusgasser,« siger han til norske E24.
Og den grønne norske ngo Framtiden i våre hender kalder politikernes udmelding »historisk«. Ngo’en skriver i en pressemeddelelse, at det er »afgørende« for at holde den globale opvarmning på under to grader, at »store investorer tager sin del af ansvaret«. Derfor er det »glædeligt«, at de norske politikere nu vælger at gå foran, lyder det.
De store slipper
Som Information tidligere har beskrevet, har sort afvikling længe været på dagsordenen i Norge, og partierne har været uenige om, hvorvidt det var bedre for miljøet at påvirke sorte virksomheder indefra eller afvikle investeringerne. Men nu skal kulinvesteringerne altså afvikles, og miljøorganisationen Greenpeace kalder det en triumf for miljøet: »Dette er en enorm sejr for divestmentbevægelsen, og det vækker håb om, at investeringsmønstre kan ændres,« siger Truls Gulowsen, leder af Greenpeace i Norge i en pressemeddelelse.
Både Greenpeace, Framtiden i våre hender og den tyske ngo Urgewald har i de seneste uger indsamlet 50.000 underskrifter mod investeringer i kul, og i en rapport fra sidste år opfordrede de den norske regering til ikke at investere i kulselskaber.
Fordi grænsen for, hvilke firmaer der ikke kan investeres i, er sat til en procentdel af omsætning i stedet for en absolut værdi, betyder det, at oliefonden fortsat kan investere i nogle af verdens største kuleksportører. Flere gigantiske kuleksportører som Glencore, Anglo American og BHP Billiton vil fortsat leve op til de norske politikeres krav, fordi de også er store på andre områder end kul, der derved fylder mindre en 30 procent af den samlede omsætning.
Bolden ruller
Lederen af Framtiden i våre hender, Arild Hermstad, siger til Information, at det ville have gjort aftalen stærkere, hvis der også var bestemt en fast grænse for udledning af CO2 for at få de store virksomheder ud. Han påpeger dog, at aftalen giver mulighed for at udvide antallet af virksomheder, som oliefonden ikke skal investere i: »Der er et kriterium, som handler om, at virksomheder, der skader miljøet ved at udlede store mængder CO2, kan blive udelukket fra fondens investeringsportefølje,« siger han med henvisning til, at det bliver en vurderingssag fra firma til firma.
»Så selvom de er store, kan de ikke vide sig sikre,« siger han.
Det er ikke blot i Norge, at der er fokus på sort afvikling. I tirsdags annoncerede University of Edinburgh i Skotland, at man inden for seks måneder vil afvikle investeringer i kul og tjæresand efter protester fra universitetets studerende, over at universitetet ikke tidligere har villet afvikle de sorte investeringer. Og i Frankrig har finansministeren Michel Sapin erklæret, at der er en ny lov på vej, som forpligter institutionelle investorer såsom pensionskasser, forsikringsselskaber og fonde til at offentliggøre, hvor stort et CO2-udslip deres investeringer medfører.
 
 
 

