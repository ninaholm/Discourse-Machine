Danmark i krig - Dag 25



 Folketinget besluttede den 2. oktober 2014 at slutte sig til den amerikanskledede koalition mod Islamisk Stat (IS). Danmark støtter den væbnede aktion med syv F-16-fly og et Hercules-transportfly. Information opdaterer løbende denne spalte med oplysninger om krigen mod IS, herunder de danske flys aktioner.
USA og andre koalitionslande – det vides ikke, om Danmark var iblandt – udførte cirka 34 luftangreb mod IS i Irak henover weekenden, oplyser den amerikanske centralkommando, CENTCOM. Fem luftangreb udførte koalitionen lørdag og i går nær Kobani i Syrien. Omtrent halvdelen af angrebene i Irak var målrettet IS-positioner omkring Mosul-dæmningen, hvor flere IS-tilholdssteder blev tilintetgjort. I et område nær den irakiske by Fallujah ramte syv luftangreb blandt andet fem IS-enheder.
Værnsfælles Forsvarskommando havde i går intet nyt om de danske fly og medfølgende cirka 140 mand, der er udstationeret. Forsvaret har ikke meldt noget ud om kamphandlinger i Irak siden i mandags, hvor det udsendte en kort pressemeddelelse.
Fra slagmarken:
Militsfolk og irakiske regeringsstyrker har genvundet kontrollen med den strategisk vigtige by Jurf al-Sakhar syd for Bagdad, hvor Islamisk Stat (IS) måtte trække sig ud af byen efter måneders kampe. Det oplyste en talsmand for sikkerhedsstyrkerne til Reuters i går. Lørdag genvandt kurdiske styrker desuden kontrollen over byen Zumar i det nordlige Irak, mens den internationale koalition med USA i front bombede IS-stillinger fra luften.
Sammenlagt har koalitionen siden 8. august udført 693 luftangreb, heraf 396 i Irak og 297 i Syrien. Mindst et eller to er udført af Danmark. USA har udført mindst 667 af angrebene, i Syrien med bistand fra Jordan, Bahrain, Qatar, Saudi-Arabien og Emiraterne. I Irak har Storbritannien gennemført 11 angreb, Frankrig otte, Holland mindst tre, Belgien to og Australien ét.

