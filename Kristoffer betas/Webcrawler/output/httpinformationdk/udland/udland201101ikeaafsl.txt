Ikea-afsløring sætter Sverige på den anden ende
En af Folkhemmets store helte, Ikea-milliardæren Ingvar Kamprad, fremstilles som kynisk skattespekulant i ny svensk dokumentar. Mange svenskere reagerer trodsigt ved at forsvare den gamle kræmmer
Stifteren af Ikea, Ingvar Kamprad, synes stadig populær blandt svenskerne, selv efter at en svensk dokumentar afslørede, at den folkekære Ikea-mand har en hemmelig milliardfond i et skattely.


 Det er betydeligt lettere at samle et Ikea-møbel ved hjælp af kun en piberenser end at finde ud af, hvordan Ikea-koncernens økonomi og ejerforhold er skruet sammen.
Men nu er Sveriges Television tilsyneladende kommet et skridt nærmere »sandheden om Kamprads Ikea«, hvilket var titlen på et dokumentarprogram om Ikea-stifteren Ingvar Kamprad og hans livsværk, der blev sendt onsdag aften.
Programmet følger et pengespor gennem Holland, Belgien, Schweiz, Curaçao, Cypern og Jomfruøerne og finder frem til en fond i skattelyet Lichtenstein, hvor 100 mia. svenske kroner angiveligt er gemt af vejen, ifølge programmet som led i Ikeas mange krumspring for at undgå at betale skat.
Pengene stammer fra de royalties, som alle Ikea-varehuse udbetaler til det hollandske selskab Inter Ikea Systems, der ejer rettighederne til Ikea-brandet og alle Ikeas produkter. Selskabet får udbetalt tre procent af al omsætning i Ikea  ifølge SVTs beregninger i omegnen af otte mia. svenske kr. om året.
Programmets afslører, at Inter Ikea i sidste ende kontrolleres af en hidtil ukendt fond i Lichtenstein, Interogo Foundations. Ugemagasinet The Economist har tidligere forsøgt at følge samme spor, men nåede kun til et selskab i Curaçao med ukendte ejere, som man dog gættede på var Kamprad-familien.
Ingvar Kamprad bekræftede i går i en mail til nyhedsbureauet TT, at Interogo ejer Inter Ikea, og at hans familie kontrollerer Interogo. Fondens penge, skriver han, fungerer som finansiel sikkerhed og skal bruges »hvis Inter-Ikea får finansielle problemer«, men kan også støtte enkelte Ikea-varehuse eller »filantropiske tiltag«.
Dagens Nyheter har tidligere regnet sig frem til, at Kamprad-familien kan trække 3,5 miliarder svenske kroner ud af Ikea årligt, og ifølge den schweiziske avis Bilanz er den i Schweiz bosatte Kamprad alpelandets rigeste mand med en formue på mellem 38 og 39 mia. schweizerfranc. Det amerikanske magasin Forbes opgjorde sidste år Kamprad-familiens formue til 23 mia. dollar.
Folkehelten Kamprad
I Sverige er Kamprad imidlertid bedst kendt som en djærv og sparsommelig smålænding  SVT-programmet viser ham ankomme til julefrokost i Ikeas hjemby, Älmhult, i en ramponeret Ford  og han har forsøgt at give indtryk af, at han ikke længere kontrollerer Ikea.
Det er dette billede, som SVT forsøger at punktere i dokumentarprogrammet, ligesom programmet piller den svenske fernis af den i dag multinationale koncern: Ikea flager svensk, serverer kötbullar og klæder sine ansatte i blåt og gult, ligesom man spiller Pippi Langstrømpe-musik og inviterer velvillige svenske ambassadører til at klippe snore over, når der skal indvies nye varehuse  men Ikea har siden 1983 reelt været ejet af en hollandsk fond, der har skatteretsprofessoren Göran Grosskopf som øverste leder.
Sverige bruges som salgs-argument af Ikea, lyder anklagen i programmet, men samtidig går Sverige glip af store summer i tabte skattekroner  100 mio. svenske kr. årligt som følge af føromtalte hollandske royalty-finte, har journalisterne regnet sig frem til.
Men anklagerne mod Ikea og selskabets stifter lader til langt hen ad vejen at prelle af på svenskerne. Straks efter at være blevet sendt onsdag aften affødte programmet voldsomme reaktioner på SVTs hjemmeside, hvor journalisterne bag programmet stillede op til debat.
»Hvorfor denne heksejagt på Kamprad?« spurgte én. »Lad Kamprad være  han har hjulpet Sverige meget! Han har skabt det hele fra ingenting,« supplerede en anden. »Der er bygget en myte op omkring Ingvar Kamprad, som svenskerne ikke er meget for at rykke ved,« siger den svenske historiker Håkan Arvidsson.
»Havde det været en mindre folkelig kapitalist, tror jeg, at raseriet ville have fået   et helt andet udtryk. Havde det handlet om Wallenberg-familien (en af Sveriges rigeste, red.) havde man fået en folkelig opinionsstorm mod dem,« fortsætter han, »men ikke mod Kamprad, for han er en del af den svenske mytelogi om, hvad svenskhed er. At man skal være forsigtig, ydmyg, praktisk, gerne lidt bondsk. Han kan sidde i fjernsynet og sige, at han er lidt smådum  og det er okay med svenskerne. Vi kan godt være lidt smådumme, men vi ved, hvad vi vil, og når vi vil det, kan vi også  ligesom Kamprad.«

Se dokumentaren  her

