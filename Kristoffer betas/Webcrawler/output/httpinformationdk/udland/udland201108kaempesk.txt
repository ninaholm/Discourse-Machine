Kæmpe skænderi blandt informationsaktivister
Store konflikter og offentlige skænderier præger i øjeblikket miljøet omkring whistleblower-siderne Wikileaks og Openleaks. Årsagen er blandt andet skæbnen for ca. 3.500 dokumenter, som det tidligere Wikileaks-medlem Daniel Domscheit-Berg tog med sig, da han forlod Wikileaks. De er nu slettet, erklærer han til magasinet Der Spiegel
Wikileaks-grundlægger Julian Assange, der her ses foran retten i London i sidste måned, beskylder sin tidligere medaktivist Daniel Domscheit-Berg for at have stjålet data fra organisationen og for at have ageret illoyalt ved at bringe interne chatlogs i den bog, han udgav tidligere på året.


 Godt 3.500 ikke offentliggjorte dokumenter, som whistleblowere har lækket til Wikileaks, er ifølge det tyske magasin Der Spiegel blevet slettet. Det sker som den foreløbige kulmination på en bitter strid mellem Wikileaks og udbrydergruppen Openleaks.
Det er den tidligere Wikileaks-aktivist Daniel Domscheit-Berg, der har slettet dataene, som han tog med sig, da han i september 2010 forlod organisationen efter en bitter strid med stifteren Julian Assange.
»Efter Daniel Domscheit-Bergs suspendering i august 2010 lykkedes det ham igennem svig at overbevise en tysk Wikileaks-administrator, der var en af Daniel Domscheit-Bergs gamle samarbejdspartnere, om at give ham nøgler og data til en stor mængde whistleblower-afsløringer, som på det tidspunkt lå i Wikileaks' kø af lækkede oplysninger, der var sendt ind til offentliggørelse,« skriver Assange i en pressemeddelelse til de flere end en million mennesker, der følger gruppen på Twitter.
Blandt dokumenterne skulle angiveligt være en no-fly-liste med de personer, der ikke må komme ind i USA, fem gigabyte interne data fra Bank of America samt interne informationer fra 20 ikke nærmere specificerede højrefløjsorganisationer.
Daniel Domscheit-Berg angiver selv til Spiegel, at destruktionen sker for at sikre, at whistleblowerne ikke bliver bragt i fare. En opgave han ikke længere har tillid til, at Wikileaks kan udføre, efter at de angiveligt har haft en sikkerhedsbrist, forklarer han i avisen Der Freitag:
»Vi har givet ham (Julian Assange red.) dele af dataene, først og fremmest Wikileaks-arkivet. Efter det skete der et gigantisk sikkerhedsbrist, som bragte tredjepersoner i fare,« siger Daniel Domscheit-Berg uden at uddybe yderligere, hvori sikkerhedsbristet bestod.
Netop håndteringen af de 3.500 dokumenter har også været centrum i en strid mellem den indflydelsesrige tyske hackergruppe Chaos Computer Club (CCC) og Daniel Domscheit-Berg.
Han var indtil i sidste uge medlem af foreningen, men blev ekskluderet efter, at han ifølge medlem af CCC's bestyrelse Andy Müller Maguhn havde misbrugt klubbens navn til at blåstemple en sikkerhedstest af Openleaks-systemet på gruppens sommerlejr, Chaos Communication Camp.
FBI, CIA, Mossad
Samtidig forklarede Andy Müller Maguhn også, at han havde mistet tilliden til Domscheit-Berg, efter at han igennem flere måneder forgæves havde forsøgt at mægle mellem Openleaks og Wikileaks i striden om de lækkede dokumenter.
Som reaktion på den angivelige sletning af dataene spredte Wikileaks-stifter Julian Assange i søndags et hårdt angreb på sin tidligere medsammensvorne via det sociale netværk Twitter. Ifølge Assange har Domscheit-Berg udover at stjæle data fra organisationen også på en række områder ageret illoyalt ved blandt andet at trykke interne chatlogs i den bog, han udgav i foråret, samt været i kontakt med amerikanske agenter. Anklagerne mod Domscheit-Berg kommer ifølge Assange, fordi den angivelige destruktion af de 3.500 dokumenter »kræver afsløring af inside-informationer, så kilderne kan træffe deres egne risikovurderinger«:
»Jeg har modtaget en advarsel fra en nuværende vestlig efterretningsagent, om at Daniel Domscheit-Berg har været i kontakt med FBI ved mere end en lejlighed, og at denne information var 'brugbar'. Jeg ved ikke, om Daniel Domscheit-Berg var medskyldig i den påståede kontakt,« skriver Assange og forklarer videre om Daniel Domscheit-Bergs bryllup:
»Jeg har fået fortalt, at den kvindelige kæreste til en Berlinbaseret israelsk efterretningsagent deltog i brylluppet mellem Anke Domscheit-Berg og Daniel Domscheit-Berg,« skriver han, men tilføjer dog, at »dette ikke nødvendigvis er af betydning«. Han fortsætter dog i en mere direkte anklage mod Anke Domscheit-Berg:
»Jeg har modtaget oplysninger fra en nuværende vestlig efterretningsagent om, at Anke Domscheit-Berg personligt kom i kontakt med CIA, mens hun arbejdede for McKinsey & Company-konsulentvirksomheden. Dette var en direkte, uopfordret påpegning af fakta og advarsel og ikke en spekulation. Jeg ved ikke, om Anke Domscheit-Berg var medskyldig i den påståede kontakt,« skriver Julian Assange. Daniel Domscheit-Berg har endnu ikke svaret på nogle af de mange beskyldninger, men Anke Domscheit-Berg svarer på Twitter.
»Assange har set for mange James Bond-film. Der er næsten ikke den globale hemmelige tjeneste, han ikke nævner som værende i kontakt med mig/min mand. Bullshit. Jeg har aldrig og vil heller aldrig samarbejde med nogle hemmelige tjenester i verden, og det vil min mand heller ikke. Disse beskyldninger er vilde løgne fra Julian Assange«, skriver hun og tilføjer, at hun godt ved, hvem der deltog i hendes bryllup, og at der ikke var nogen kvindelige mossad-kærester i blandt.

