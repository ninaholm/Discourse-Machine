171 fanget i ingenmandsland
Interneringen af terrormistænkte på Guantánamo begyndte som et ekstraordinært eksperiment i kølvandet på 11. september 2001. Men ti år senere er det at internere terrormistænkte uden dom eller slå dem ihjel en fuldt integreret praksis i USA’s tilsyneladende uendelige krig mod terror


 »De værste af de værste.«
Sådan beskrev USA’s daværende præsident, George W. Bush, de i alt 779 mænd, som USA for ti år siden begyndte at internere på den amerikanske Guantánamo-base på Cuba.
171 af dem sidder der stadig, mange på niende eller tiende år — uden nogensinde at være blevet dømt for en forbrydelse.
Da Barack Obama overtog præsidentposten i USA i 2009, lovede han højtideligt at lukke Guantánamo-lejren inden for et år. Men det er ikke sket. Tværtimod er afviklingen af det omstridte fængsel gået totalt i stå.
Og nu er holdningen til internering af terrormistænkte vendt i USA. Obamas udfordrere ved det kommende præsidentvalg vil enten opretholde eller udvide Guantánamo. Og selv har præsidenten netop underskrevet en lov, der giver det amerikanske forsvar frie hænder til fremover at tilbageholde både udenlandske og amerikanske terrormistænkte på samme vilkår som på Guantánamo.
Det, der begyndte som et enkeltstående og ekstraordinært eksperiment i kølvandet på al-Qaedas chokerende angreb på World Trade Center og Pentagon, er på ti år blevet en permanent del af USA’s krig mod terror. Og nu frygter menneskeretsorganisationerne, at retsløse amerikanske fanger er et fænomen, der er kommet for at blive.
Alvorligt tilbageslag
På Guantánamo-basen i det amerikansk kontrollerede hjørne af Cuba er torturskrigene forstummet. Af de 242 fanger, som Obama overtog for tre år siden, er 68 frigivet, én overført til retsforfølgelse i USA og tre døde.
171 fanger afventer stadig deres skæbne, men det seneste år er løsladelserne gået totalt i stå. I 2011 år blev kun to fanger løsladt.
Og efter vedtagelsen af den nye forsvarslov, som Obama underskrev nytårsaften, frygter bl.a. Amnesty International, at Guantánamo-lejren måske aldrig bliver lukket.
»Vedtagelsen af den nye lov betyder jo, at Guantánamo stadig er i spil,« siger Tom Parker, politisk chef for Amnestys amerikanske afdeling for terror, terrorbekæmpelse og menneskerettigheder i anledning af Guantánamos ti-års-jubilæum.
Han frygter, at militærfly allerede om få uger igen vil lande på den amerikanske militærbase med nye terrormistænkte om bord.
Også Human Rights Watch betegner den nye lov som et alvorligt tilbageslag i bestræbelserne på at få nedlagt Guantánamo.
»Den nye lov om internering af terrormistænkte på ubestemt tid vil bestå i mange år fremover og er et meget alvorligt anslag mod både fangerne på Guantánamo og alle andre terrormistænktes rettigheder,« siger Andrea Prasow, Human Rights Watch’ seniorrådgiver i antiterrorspørgsmål.
Én for én
Både Amnesty International og Human Rights Watch går ind for en samlet løsning på Guantánamo-problemet. De fanger, der er mistænkt for at have begået en forbrydelse, skal retsforfølges i det almindelige amerikanske retssystem, og resten skal løslades, lyder opskriften.
»Løsningen er ligetil, men vi erkender, at det kræver politisk vilje, og den har USA ikke. Vi satser derfor på at få fangerne frigivet en ad gangen,« siger Andrea Prasow.
Amnestys juridiske seniorrådgiver Matthew Pollard mener også, det er det mest realistiske. Men han understreger, at selv om det på et tidspunkt skulle lykkes at få lukket Guantánamo-fængslet, vil det ikke løse det grundlæggende problem, som fangerne i de orange dragter er kommet til at symbolisere.
»Problemet stikker meget dybere. Guantánamo er kun et symptom på den underliggende sygdom, som gennemsyrer hele USA’s måde at gribe terrorbekæmpelsen an på,« siger Matthew Pollard.
»Det overordnede problem er, at USA opfatter terrorbekæmpelse som en global krig, hvor menneskerettighederne er sat ud af funktion,« siger han og understreger, at den opfattelse ikke har ændret sig under Obama.
»Den amerikanske regering hævder, at krigens love og kun krigens love gælder for USA’s forskellige antiterrortiltag. Præmissen er, at tiltagene er en del af en global krig mod al-Qaeda, og at menneskerettighederne ikke gælder i krigstid,« siger han.
»Men en sådan global krig mod ikkestatslige grupper er aldrig anerkendt i international ret og desuden har både FN og den internationale straffedomstol slået fast, at menneskerettighederne også gælder i krigstid.«
Arven efter Bush
Matthew Pollard peger desuden på, at USA holder langt flere terrormistænkte fanget end de 171 på Guantánamo-basen.
I Bagram-fængslet i Afghanistan sidder flere hundrede terrormistænkte fængslet uden rettergang, ligesom USA forbeholder sig ret til at likvidere terrormistænkte over hele kloden ved hjælp af droneangreb og specialstyrker.
Andrea Prasow fra Human Rights Watch er enig i, at problemet med terrormistænktes rettigheder er langt mere omfattende end Guantánamo.
»Obama har sat en stopper for hemmelige fængsler og anvendelsen af tortur, og det er vigtige fremskridt, men dybest set har Obama-regeringen overtaget Bush-tidens syn på den globale krig mod terror,« siger hun og understreger, at den nye lov om ubegrænset internering af terrormistænkte giver USA videre beføjelser end nogensinde før.
»Ifølge den nye lov har USA også ret til at fængsle personer og grupper, der mistænkes for at have forbindelse til al-Qaeda-grupper, ja, selv personer, der har planlagt eller forsøgt at angribe medlemmer af koalitionsstyrkerne i Afghanistan — f.eks., de danske styrker i Helmand,« siger hun.

