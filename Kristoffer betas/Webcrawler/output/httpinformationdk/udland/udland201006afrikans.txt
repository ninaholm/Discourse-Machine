Et afrikansk Silicon Valley er på vej i Ghana
IT-skole i Ghana håndplukker studerende med næse for business. Målet er at uddanne IT-iværksættere, som skal starte deres egne virksomheder med ambitioner om at konkurrere på de internationale markeder
Daisy Baffoe og Ann Amuzu (t.v.) er to af de meget få kvinder på IT-skolen i Accra. De satser på at blive i Ghana og gøre karriere
 i IT-branchen efter endt uddannelse.


 ACCRA - »Hold udkig efter et knaldblåt hus.«
Sådan lød den instruks, jeg havde fået for at finde vej til Meltwater Entrepreneurial School of Technology (MEST). Da taxichaufføren først var drejet ned ad den rette gade, var der da heller intet at tage fejl af. Bygningen, hvor MEST har til huse stikker klart af fra de øvrige bygninger i Ghanas hovedstad. Ikke alene er den malet i en klar blå farve, den rager også godt op over naboejendommene.
For godt to år siden begyndte den første klasse af IT-entreprenører at studere på denne skole.
»Vi går efter at skabe succesrige programmører og entreprenører. Der er ikke nogen grund til, at Ghana ikke skulle kunne blive et nyt Silicon Valley. Lykkes dette, vil vores elever blive forbilleder, og så vil projektet blive en øjenåbner, som kommer til at sætte Ghana og Afrika på verdenskortet inden for softwareudvikling,« siger Fredrik Reff Sydnes, som er chef for Meltwater Foundation og ansvarlig for skoleprojektet.
Han tager imod i det store blå hus og byder på frokost. Nogle lærere og forelæsere kommer forbi for at få sig en kop kaffe. De er alle internationalt rekrutterede, og de fleste kommer fra USA og Europa.
»En vigtig del af uddannelsen er, at vi ansætter folk fra hele verden på MEST. Der findes mange branchekyndige, som søger nye udfordringer. Hvert semester har vi også gæsteforelæsere. De holder foredrag og diskuterer med de studerende. Det handler om at inspirere eleverne og vise dem fremgangsrige eksempler fra det virkelige liv, men også om at skabe netværk og et springbræt ind på de internationale markeder,« siger Frederik Reff Sydnes.
Præsenteres for en jury
Det er Meltwater Foundation, en nonprofit-gren af norske Meltwater Group, som står bag MEST.
Uddannelsen er to-årig, og som eksamensprojekt skal de studerende skitsere en virksomhedsmodel, som så skal præsenteres for en jury. Hvis ideen fungerer, skal projektet sluses videre til en såkaldt rugekasse.
»Endemålet er at skabe job og økonomisk vækst lokalt. Tanken er også, at de studerende efter to år skal opnå kompetence til at konkurrere med deres produktideer på det internationale marked,« siger Fredrik Reff Sydnes.
At skolen skulle ligge i Ghana, var ingen selvfølge fra begyndelsen. Det var Jørn Lyseggen, administrerende direktør for Meltwater, der fik ideen til MEST. Uden tidligere at have haft kontakter med det afrikanske kontinent besluttede han sig for, at her skulle der placeres en IT-skole. Tanken var at sprede kundskaber og give intelligente unge afrikanere en chance for at vise deres potentiale - på det kontinent, som er mindst udviklet inden for softwarebranchen.
»Vi havde visse kriterier, da vi valgte land. Det skulle være engelsksproget, politisk stabilt, have gode flyforbindelser og et godt uddannelsessystem. Allerede fra første færd udelukkede vi Sydafrika, da der i forvejen ligger så meget af den slags der. Valget faldt til sidst på Ghana.«
Den første klasse, som begyndte at studere i februar 2008, tog eksamen tidligere i år. Af 11 elever var de ni mænd. Ambitionen er, at halvdelen skal være mænd og halvdelen kvinder, men at få unge kvinder til at søge inden for IT er ikke så let.
Daisy Baffoe havde tidligere studeret informationsteknologi på universitetet og gik med en drøm om egen virksomhed. Hun fik et tip om MEST og søgte optagelse.
»Det var en meget hård rekrutteringsproces med flere interviews. Uddannelsen har også været en udfordring, men samtidig meget lærerig. Ikke mindst når det gælder personlig udvikling og indsigt i, hvordan man går fra idé til virkeliggørelse,« siger hun.
Uddannelsen på MEST er gratis, og skolen dækker sågar også omkostninger til kost og logi. Daisy Baffoes eksamensprojekt var ikke et af dem, som passerede nåle- øjet og fik plads i 'rugekassen'. Men drømmen om egen virksomhed lever fortsat.
»Nu arbejder jeg på en ny idé, og jeg kan stadig søge finansiering igennem MEST,« siger Daisy Baffoe.
Kæmpede mod fordomme
Hendes kollega, Ann Amuzu, begyndte et semester senere. Da jeg møder hende, er hun netop i gang med at fuldføre sit afgangsprojekt. Som eneste kvinde i klassen måtte hun kæmpe mod mange fordomme fra sine mandlige kolleger.
»I begyndelsen var der nogle af mændene i klassen, som havde den forestilling, at kvinder ikke er lige så dygtige som mænd. Det blev aldrig sagt direkte, men jeg fornemmede det. Da jeg siden blev udpeget som gruppe- leder ved en øvelse, tvivlede flere på mine evner. Men jeg blev kun stærkere motiveret af deres tvivl, og da vores gruppe placerede sig som nummer et i klassen, kunne jeg mærke, at nu respekterede hele klassen mig som leder.«
Ann Amuzu vil blive i Ghana efter endt uddannelse, selv om chancerne for at udvikle og dygtiggøre sig i IT-branchen i hjemlandet ikke er lige så store som i udlandet.
»Ghana har ikke nået samme høje tekniske niveau som mange andre lande, men jeg vil blive her og være med til at udvikle mit land. Med internettet behøver man ikke flytte udenlands for at skabe sig en international karriere,« siger Ann Amuzu.
De studerende, som går videre til 'rugekassen', får adgang til et fuldt udrustet kontor med moderne infrastruktur og support. Til gengæld for en mindre andel af aktierne stiller Meltwater Foundation også med startkapital til virksomhederne.
»Den aktieandel håber Meltwater Foundation at sælge, når virksomheden får succes. Ambitionen er at gøre hele MEST-projektet selvfinansierende. Det ultimative mål ville være, hvis nogle af vore virksomheder kunne blive børslistet på Nasdaq,« siger Frederik Reff Sydnes.
Stiller mange krav
At bruge kapital til at skabe fremgang er en ny måde at investere på - sådan er filosofien bag MEST, forklarer han og understreger samtidig, at MEST ikke er noget velgørenhedsforetagende.
»Skolen er en chance for de studerende til at starte deres egen karriere. Fra det øjeblik, hvor vi optager dem, ligger ansvaret hos dem selv. Vi arbejder meget med personlig udvikling og interaktion, det går ikke an at sove sig igennem timerne. Alle må være aktive hele tiden. De, som ikke kan holde trit, beder vi om at forlade studiet.«
Skolen har 10 år til at opnå økonomisk bæredygtighed, og Fredrik Reff Sydnes ser ingen grund til, at det ikke skulle lykkes.
»Jeg er ikke et sekund i tvivl om, at det nok skal lykkes. De studerende, vi udvælger til programmet, skal igennem skriftlige prøver og flere interviews. Vi satser kun på dem, som har drive og energi. De skal have selvtillid og være dygtige til at kommunikere. Og de skal ville skabe vækst og arbejde i lokalsamfundet, også selv om de kommer til at lære at tænke globalt.«

Görrel Espelund er svensk freelancejournalist med  speciale i afrikanske forhold. Oversat af Niels Ivar Larsen

