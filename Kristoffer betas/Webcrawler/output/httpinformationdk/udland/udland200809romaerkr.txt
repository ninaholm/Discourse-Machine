'Ikke alle romaer er kriminelle'
Silvio Berlusconis regering har gjort romaerne til syndebuk for problemerne i det italienske samfund. Information har besøgt en roma-lejr i det østlige Rom, hvor beboerne er skræmte over den nye regerings fremfærd
Da de to romapiger Cristina og Violetta Djeordsevic på henholdsvis 13 og 15 år omkom ved en drukneulykke den 18. juli ved Napoli, lå pigernes livløse kroppe i sandet, uden at det tilsyneladende anfægtede de solbadende badegæster. Billederne er siden blevet et sindbillede på den diskrimination, romaerne oplever i Italien.


 ROM - I Roms yderste periferi ved indfaldsvejen Via Casilina finder man en af Italiens 700 såkaldte nomadelejre. Omkranset af socialt boligbyggeri fra 1950'erne ligger en samling præfabrikerede, grå barakker på hver 36 kvadratmeter, som hver huser mellem fem og ti personer. Lejrens beboere stammer hovedsagelig fra Serbien. En del af dem er romaer, mens andre er flygtninge fra krigen i det tidligere Jugoslavien. Området er indhegnet, og videokameraer registrerer alle, som kommer og går. 
Voyan Traykovic er talsmand for beboerne, men han har ikke den store lyst til at sige noget:
"Her kommer hele tiden journalister, men I er ikke i stand til at se verden med vores øjne. I skriver bare, hvad I selv mener. Det gør alligevel ingen forskel," siger Voyan Traykovic. 
Og fortæller så alligevel, hvordan italienske politikere kommer midler, som egentlig var tiltænkt romaerne, i egne lommer: Samtidig suser en lille pige forbi på cykel og sender en spytklat efter Informations udsendte.
Romaerne får skylden
Romaerne var et dominerende tema i valgkampen i Italien tidligere på året. Repræsentanter for såvel højre- som venstrefløjen gav i den ene brandtale efter den anden romaerne skylden for en påstået stigning i kriminaliteten i det italienske samfund. I kombination med en kampagne i medierne skærpede det italienernes i forvejen betragtelige mistillid til de anslået 150.000 romaer i landet. Omkring 40 pct. af romaerne har italiensk statsborgerskab - deriblandt de 30.000 efterkommere af de første romaer, som kom til Italien helt tilbage i 1400-tallet.
"Italienerne giver os skylden for kriminaliteten uden for lejre som denne. Men den er de selv skyld i. Det er ikke min eller mine børns skyld," siger Voyan Traykovic, som selv kom til Italien først i 1970'erne, men stadig har serbisk statsborgerskab.
I starten af juni vedtog Silvio Berlusconis nyvalgte regering et dekret, som betyder, at samtlige romaer i landet skal registreres og afgive deres fingeraftryk - også børn. Efter beskyldninger om racediskrimination og sammenligninger med fascisternes berygtede racelove fra 1938 har regeringen dog foreløbig indstillet registreringen af romaerne og i stedet bekendtgjort, at der inden 2010 skal indsamles fingeraftryk fra samtlige indbyggere i Italien. Kritikere frygter dog stadig, at regeringens tiltag er det første skridt i retning af en masseudvisning af Italiens romaer.
Gamle fordomme
"Jeg føler mig hele tiden taget iagttaget," siger en af lejrens beboere, mens han peger på overvågningskameraerne. Han ønsker ikke at få sit navn i avisen, men viser mig sit adgangskort til lejren - sit 'sigøjnerkort', kalder han det.
"Det er værre, end det var under fascismen," mener han. "Hver gang, der bliver stjålet en mobiltelefon eller en tegnebog et sted i Rom, kommer politiet og beskylder os for at have gjort det. Men ikke alle romaer er kriminelle," siger han og fortæller, at han i oktober sidste år blev anholdt, da en narkoman, som politiet havde stoppet, beskyldte ham for at sælge stoffer.
"Men jeg har aldrig haft noget med stoffer at gøre," understreger han flere gange og fortsætter: "De tog mig med på politistationen, hvor jeg fik tæsk. Jeg blev idømt en straf på fem måneder og ti dage, som jeg afsonede i et lukket fængsel. Jeg har lige fået afvisning på min ansøgning om permanent opholdstilladelse i Italien, hvor mine fire børn er født, fordi jeg nu har en dom," siger han.
Efterhånden er der stimlet en større gruppe af lejrens beboere sammen omkring os. De har alle sammen en historie at fortælle.
"Italienerne taler dårligt om os, og så vil vi også have lov til at tale dårligt om dem," siger flere. 
Fordommene mod romaer er så rodfæstede, at italienske forældre ofte truer deres børn med, at de bliver hentet af sigøjnere, hvis ikke de opfører sig ordentligt. I juli blev der sat ild til en roma-lejr i udkanten af Napoli efter rygter om, at en kvinde fra lejren havde kidnappet et italiensk barn. Flere siger, at den omsiggribende hetz mod romaer i det italienske samfund gør dem bange.
En utilgivelig sandhed
"Det er ikke retfærdigt, at Berlusconi og Alemanno (Roms borgmester, red.) vil smide os ud. Vi er født her," siger Cassandra Maksimovic på 10 år. 
Hendes jævnaldrende veninde Emina Leccese understreger, at romaer er lige så forskellige som italienere: 
"Vi er ikke alle ens. Der er både gode og onde romaer, ligesom der er gode og onde italienere," siger hun.
Mens jeg taler med de to piger, er det svært ikke at komme til at tænke på de to søstre fra en roma-lejr i nærheden af Napoli, Cristina og Violetta Djeordsevic på henholdsvis 13 og 15 år, som omkom ved en drukneulykke for knap to måneder siden. Mens pigernes livløse kroppe stadig lå i sandet på stranden i Torregaveta, fortsatte mange med at tage solbad eller spise frokost blot få meter derfra. Billederne af de uanfægtede badegæster gik verden rundt som et chokerende eksempel på, at mange italienere betragter romaerne som en slags undermennesker. 
"Cristina og Violetta mødte aldrig andet fordomme, mens de var i live, og ligegyldighed, da de døde. Det er den utilgivelige sandhed," udtalte den napolitanske kardinal Crescenzio Sepe.
"Jeg kan ikke lide, når folk i bussen kalder os sigøjnere," siger Cassandra Maksimovic. 
"Og når vi stiger af, siger de: 'Endelig kan man trække vejret'."


