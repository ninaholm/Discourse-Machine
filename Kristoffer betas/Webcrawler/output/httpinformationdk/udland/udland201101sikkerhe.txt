Sikkerhedschef stilles for domstol
Der var i går heftige skudvekslinger foran oppositionspartiets hovedkvarter i Tunis. Sikkerhedsstyrker beskyldes for at stå  bag uroen


 Ali Seriati, der var sikker- hedschef for den flygtede præsident i Tunesien, skal møde op ved en domstol anklaget for at anstifte vold og for at true den nationale sikkerhed. Det rapporterede det statslige tv i Tunis i går.
Der har siden fredag aften været talrige plyndringer og skyderier i Tunis og andre byer. Mange lokale beboere siger, at sikkerhedsstyrker, der er loyale over for Ben Ali, har stået bag uroen.
Politi og soldater var i går i heftige skudkampe med en gruppe bevæbnede mænd foran hovedkvarteret til landets største oppositionsparti, PDP, oplyser en kilde i partiet. Mændene havde gemt sig i en bygning i nærheden, hvorfra de affyrede flere skud mod politiet, som var i færd med at gennemsøge en taxi foran hovedkvarteret, siger kilden.
Premierminister Mohamed Ghannouchi sagde i går aftes til Tunesiens statslige tv, at der vil blive udpeget en ny tunesisk regering i dag.
ritzau/Reuters

