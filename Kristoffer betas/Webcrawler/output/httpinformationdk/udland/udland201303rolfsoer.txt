Rolf Sørensen indrømmer brug af doping
Cykelrytteren Rolf Sørensen indrømmer, at han har brugt epo og kortison i sin aktive karriere i 1990'erne
Rolf Sørensen under Tour de France 1997, da han kørte for cykelholdet Rabobank. Foto: Scanpix


 Cykelrytteren Rolf Sørensen indrømmer nu, at han har benyttet sig af doping i sin tid som aktiv.
Efter at flere tidligere danske cykelprofiler for længst har tilstået, at de benyttede sig af ulovlige præstationsfremmende midler, står TV2-kommentatoren nu også frem.
»Det må vist være på tide, at også jeg - længe ventet - indrømmer, at have været en del af den Epo-epoke der var en del af cykelsporten i 90'erne.«
»Mit navn er Rolf Sørensen og, ja, jeg har også brugt epo periodevis i 90'erne. Jeg har ligeledes i enkelte tilfælde benyttet stoffet kortison.«
»Der er ingen andre undskyldninger, end at jeg gjorde hvad jeg følte mig tvunget til, for at være lige blandt ligesindede,« skriver Sørensen blandt andet i en pressemeddelelse.
Her fortæller han også, at tilståelsen falder, fordi han vil videre med sit liv og fortsætte sit engagement i cykelsporten.
Han forklarer, at han følte, at han var nødt til at benytte sig af doping for at konkurrere med de andre ryttere på lige fod.
Rolf Sørensen erkender også, at indrømmelsen er kommet alt for sent, og at han langt tidligere burde have gjort rent bord.
»At dette ikke er sket, er alene mit ansvar og jeg undskylder oprigtigt og med stor ydmyghed for min sendrægtighed.«
Nye toner
Indrømmelsen af, at han benyttede sig af ulovlige midler for at nå sine resultater, er nye toner fra den tidligere cykelrytter Rolf Sørensen.
Som en af efterhånden meget få ryttere fra 1990'erne har han indtil tirsdag hårdnakket hævdet aldrig at have dopet sig.
Tilbage i maj 2007 sagde den tidligere Rabobank følgende til Ritzau i kølvandet på Bjarne Riis' dopingindrømmelse:
»Selvfølgelig har jeg hørt om epo dengang, og det er da muligt, at man har været fristet, og måske har tankerne snurret. Det kunne da godt være, at jeg kunne have vundet Italien Rundt på den måde, men jeg har stadigvæk skabt mig en flot karriere på det, jeg kunne.«
Senere samme år rettede Sørensen et hårdt angreb på dem, der først efter karrieren lagde kortene på bordet. Det skete i Lars Werges bog Mellem tavshed og løgn:
»Jeg har ikke så meget tilovers for dem, som åbner op bagefter og siger, at de har gjort det ene og det andet, og at det hele er råddenskab i cykelsporten.«
»Så er det fordi, de ikke har kunnet følge med alligevel. Det giver jeg ikke en skid for. Det er hyklere. Det er ikke altid rigtigt at åbne op, fordi vi bliver hængt ud gang på gang,« lød bredsiden.
Den tidligere Rabobank-rytter har siden da fastholdt sin historie, og det fortsatte hen med, da Søndagsavisen i april sidste år interviewede den tidligere cykelstjerne i forbindelse med tv-programmet Stjernerne på slottet.
»Jeg har taget beslutningen om ikke at tage doping. De andre har gjort, hvad de har gjort. Men folk, der er gode til det, de gør - uanset om de cykler, har succes i erhvervslivet eller er talentfulde fodboldspillere - er ikke kommet sovende til deres succes. Man kan ikke dope sig til succes,« sagde han til avisen.
Den seneste benægtelse leverede han i begyndelsen af januar, hvor Ekstra Bladet i forbindelse med Lane Armstrongs dopingbekendelser gav Sørensen endnu en chance for at fortælle sandheden.
Det gjorde han imidlertid ikke:
»Man skal være godt dum, hvis man nægter overhovedet at have vidst, at der var doping i feltet, for det er jo åbenlyst, at det eksisterede. Men det har ikke været et tema for mig. Jeg kan godt se mig selv i øjnene,« sagde Sørensen ved den lejlighed.
Rolf Sørensen er den mest vindende danske cykelrytter nogensinde på landevejen.
Han har vundet klassikere som Flandern Rundt (1997) og Liege-Bastogne-Liege (1993), ligesom det også er blevet til etapesejre i Tour de France og Giro d'Italia.
Han vandt desuden sølv ved OL i Atlanta i 1996.

