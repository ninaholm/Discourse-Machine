Skat inddrev 11 mio. på én dag



 En dags kontrol med misbrug af firmabil til private formål på Strandvejen nord for København har indbragt statskassen 11 millioner kroner, skriver Berlingske Business. Kontrollen blev foretaget af seks skattefolk og en stak politibetjente Kristi himmelfartsdag og vil nu kaste nærmere granskning af de impliceredes privatøkonomi af sig. Af erfaring ved Skat, at når der fuskes med firmabilen, er det typisk også andre gedulgte fiksfakserier i økonomien at komme efter. »Når vi har en sag med hjem fra Strandvejen, oftest med direktøren i bilen, tager vi hjem og ser på, hvilke biler direktøren og hans husstand har, hvor stor husstanden er, om selskabet ejer ejendomme, som direktøren selv eller hans børn bebor, om selskabet ejer et sommerhus, om der er handlet biler internt i selskabet, og om biler er købt ud eller solgt til selskabet. På den måde skyder vi bredt men konstaterer ret mange gange uoverensstemmelser,« forklarer Skats tovholder, Mikael Petersen fra Skattecenter Høje-Taastrup. Hebs

