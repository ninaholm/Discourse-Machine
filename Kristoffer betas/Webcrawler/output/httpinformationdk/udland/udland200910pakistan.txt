Pakistan klar til at knække Taleban
Mens talebanerne vinder frem i Afghanistan, går det stærkt ned ad bakke for deres trosfæller i nabolandet Pakistan. Hæren forbereder en storoffensiv mod Talebans hovedkvarter i Waziristan og chancen for succes er større end længe


 Pakistan forbereder sig på det helt store slag mod Taleban. 28.000 pakistanske soldater er klar til at rykke ind i Talebans absolutte højborg, Sydwaziristan-provinsen på grænsen til Afghanistan. Her holder bevægelsens ledelse til sammen med tusindvis af bevæbnede tilhængere. For første gang spår iagttagere, at Pakistan har gode chancer for succes.
»Den pakistanske Taleban-bevægelse er alvorligt svækket i øjeblikket, og desuden har hæren for første gang opbakning fra både befolkningen, politikerne og en voksende del af stammelederne i grænseprovinserne,« siger Pakistan-specialist Laila Bokhari fra Norsk Utenrikspolitisk Institutt, NUPI.
Det er især tabet af den øverste leder Baitullah Mehsud, der har svækket Pakistans Taleban-bevægelse. Hans død fik en masse indre stridigheder i paraplyorganisationen til at blomstre op, hvilket har resulteret i en regulær magtkamp, som udnævnelsen af en ny leder, Hakimullah Mehsud, ikke har lagt låg på. De seneste uger har ubemandede amerikanske militærfly i ugevis desuden bombarderet bevægelsens tilholdssteder i Waziristan som optakt til den pakistanske hærs offensiv. Samtidig har et voksende antal lokale stammeledere taget afstand fra Taleban på grund af selvmordsangreb, som det der tidligere på ugen kostede fem civile FN-ansatte livet.
Laila Bokhari understreger, at der i det hele taget er en historisk opbakning til krigen mod Taleban, både fra den pakistanske befolknings side og fra politisk hold. Talebans besættelse af områder blot 100 kilometer fra hovedstaden Islamabad fik tidligere på året mange pakistanere til at skifte holdning til krigen mod de militante islamister.
Ifølge den danske Pakistan-ekspert Mona Kanwar Sheikh viser de seneste meningsmålinger, at omkring halvdelen af befolkningen fortsat støtter krigen, mens andre 50 procent ønsker en forhandlingsløsning.
»De fleste pakistanere ønsker blot, at konflikten var forbi og er ret ligeglade med midlerne,« siger Mona Kanwal Sheikh fra Institut for Statskundskab på Københavns Universitet.
Det største slag

Selv om Taleban-bevægelsen er svækket og befolkningen bakker hæren op, forventes det kommende opgør med Taleban at blive en barsk omgang – både for hæren og for lokalbefolkningen.
»Det bliver den hårdeste kampe af alle,« siger general Athar Abbas, talsmand for den pakistanske hær.
»Men hvis vi ikke tager kampen op med dem, tager de kampen op med os,« siger han til flere internationale medier. FN regner på sin side med mindst 180.000 nye flygtninge fra området, som omkring 80.000 allerede har forladt. Den pakistanske hærs offensiver i SWAT længere mod nord fik tidligere på året omkring to millioner pakistanere til at flygte, og flere hundrede tusinde af disse flygtninge er endnu ikke vendt hjem, selv om kampene i SWAT stort set er forbi. Andre omkring 100.000 flygtninge har forladt deres hjem i den nordlige NWFP-provins.
Vurderingen fra iagttagere er imidlertid, at den pakistanske hær er parat til opgaven, selvom dens træning i oprørsbekæmpelse ofte vurderes at være ringe.
»Den pakistanske hær har tidligere haft store problemer med kampmoralen. Mange af soldaterne har været uvillige til at kæmpe mod deres egne landsmænd, som de tidligere har haft strategiske samarbejdsaftaler med,« siger Laila Bokhari.
Mona Kanwal Sheikh peger desuden på den svære balancegang, som både hæren og regeringen er ude i:
»Regeringen er nødt til at tage hensyn til, at store dele af befolkningen deler talebanernes ønske om at bekæmpe de udenlandske styrker i Afghanistan.«
Jubel i USA
Den pakistanske offensiv i Waziristan vil uden tvivl falde i god jord i USA, der i øjeblikket er hårdt presset på grund af den manglende succes i Afghanistan.
»Det er klart, at USA har hårdt brug for fremgang i krigen mod Taleban – ikke mindst i lyset af, hvor dårligt det går i øjeblikket i Afghanistan,« siger Laila Bokhari.
Her vinder Taleban frem i en grad, så NATO-styrkens øverstkommanderende, general McChrystal vurderer, at der er brug for en helt ny strategi, hvis det skal lykkes at vinde krigen.
Hvilken strategi, USA – og dermed NATO – skal følge i krigen mod Taleban, er præsident Obama og hans stab i øjeblikket ved at overveje. Men allerede nu står det klart, at grænseområdet mellem Afghanistan og Pakistan vil komme til at spille en afgørende rolle. Det er her den øverste ledelse af al-Qaeda samt afghansk og pakistansk Taleban befinder sig.
Mona Kanwal Sheikh advarer imidlertid mod at tro, det kan lade sig gøre at eliminere pakistansk Taleban.
»Formålet med den pakistanske regerings krig mod Taleban er ikke at udrydde bevægelsen fuldstændig, for det har de ikke interesse i,« siger hun.
»Der popper hele tiden nye Taleban-grupperinger op, simpelthen fordi deres modstand har opbakning hos en stor del af befolkningen. Det, regeringen håber på, er derfor blot at mindske den del af bevægelsens magt og indflydelse, der udgør en trussel mod den pakistanske stat.«

