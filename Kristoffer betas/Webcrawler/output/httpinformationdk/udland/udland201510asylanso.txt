Asylansøger fra Eritrea dræbt i Israel



 En asylansøger fra Eritrea er død, efter at han blev skudt ved en fejltagelse af en israelsk sikkerhedsvagt. Skuddet faldt, efter at sikkerhedsvagter havde dræbt en palæstinenser, som forsøgte at begå en massakre på en busstation i byen Beersheba i det sydlige Israel. Den palæstinensiske mand formåede at trænge ind på busstationen, på trods af at der var sikkerhedsvagter ved indgangen. Her trak han en pistol og dræbte en 19-årig soldat, hvorpå han tog soldatens gevær og rettede det mod andre mennesker i busterminalen.
Angrebet mod busstationen er et af de mest alvorlige palæstinensiske angreb mod israelere i den seneste voldsbølge i Israel og de palæstinensiske områder. Siden 1. oktober er 43 palæstinensere og otte israelere blevet dræbt. Blandt de dræbte er flere af de palæstinensiske gerningsmænd, der har foretaget knivangreb og derpå er blevet skudt ned af israelsk politi eller militær.Ritzau/Reuters

