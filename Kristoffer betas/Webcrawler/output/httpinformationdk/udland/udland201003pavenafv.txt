Paven afviser ’sladder’ om misbrug
Med troen på Gud følger "modet til ikke at tillade sig selv at blive intimideret", sagde paven i sin tale Palmesøndag


 Pave Benedikt XVI, der er under et stadigt stigende pres fra misbrugsskandalen i den katolske kirke, erklærede i går, at han ikke vil lade sig "skræmme" af "smålig sladder" og ophidsede aktivister, der påstår, at han har gjort for lidt for at bekæmpe pædofili i kirken.
Ved den årlige Palmesøndag-tale på Peterspladsen i Rom undlod paven direkte at omtale skandalen, men hentydede indirekte til situationen i sin prædiken. Troen på Gud, sagde han, ”leder i retning mod ikke at lade sig skræmme af smålig sladder”.
Mens Benedict talte, opfordrede Schweiz præsident, Doris Leuthard, til oprettelsen af et centralt register over pædofile præster. I Østrig meddelte ærkebiskoppen af Wien om oprettelsen af en kommission, der finansieres af kirken, men uden deltagelse af kirkelige repræsentanter, der skal undersøge anklager om seksuelt misbrug i landet.
Paven under anklage
Benedict kom under angreb efter at det blev afsløret, at han haft en rolle i to sager hvor børn er blevet misbrugt. Den ene sag omhandler en tysk præst, der på trods af en pædofili-dom alligevel fik mulighed for at arbejde med børn mens paven var ærkebiskop af München. Den anden sag implicerer direkte paven, der i The New York Times er blevet beskyldt for at hindre en retssag mod en præst i Wisconsin, der stod anklaget for at misbrugt op imod 200 døve drenge.
Kirkens embedsmænd siger, at Benedict var uvidende om, at den tyske præst var vendt tilbage til embeddet, og at Vatikanet først kendte omfanget af sagen fra Wisconsin 20 år efter at misbruget fandt sted.
Vrede blandt aktivister
Dagbladet L'Osservatore Romano, der er Vatikanets største avis, har anklaget medierne for "tydeligvis at føre en kampagne imod paven og hans nærmeste medarbejdere."
Omvendt var der vrede blandt aktivisterne efter Benedikts tale.
"Jeg håber ikke, at talen skal ses som en del af en strategi, hvor medierne på forunderlig vis pludselig bærer skylden for skandalerne," sagde Sean O'Conaill fra Voice of the Faithful, en gruppe, som kæmper for misbrugsofre.
"Det mod der i virkeligheden er brug for, er modet til at indse omfanget af de kæmpe problemer som medierne har afdækket".
Undskyldning til irerne
I et brev til den irske menighed har paven undskyldt for misbrug begået af præster i Irland, dog uden at komme ind på hvordan irske biskopper, der har dækket over skandalerne, skal straffes for deres forbrydelser.
"Beviserne om Benedicts viden om misbrug bliver stadigt flere," sagde Maeve Lewis, den irske direktør for børnemisbrugsgruppen One of Four. 
"Den store udfordring er beskyttelsen af børn i fremtiden, og hvorvidt paven har den nødvendige troværdighed til at tage skridt i den retning, det er jeg ikke sikker på."
Artiklerne fortsætter under videoen.
”Lavt og vulgært niveau"
I en bøn læst under pavens gudstjeneste bad Benedikt Gud om at hjælpe "de unge og dem, der arbejder for at opdrage og beskytte dem". I sin prædiken sagde han videre, at man nogle gange kunne "falde til det laveste, vulgære niveau" og "synke ned i den sump af synd og uærlighed."
  I lørdags nedtonede Vatikanet alligevel beskyldningerne om en international kampagne imod Benedikt, og sagde i en officiel meddelelse, at kirkens svar på skandalen ville være af "afgørende betydning for dens moralske troværdighed." En talsmand tilføjede dog senere, at ”de fleste af de sager vi ser i dag indtraf for flere årtier siden”.
    Imens er aktivister i Italien ved at opbygge en liste over nyere skandaler, og har taget de første retlige skridt mod en biskop i en sag om påstået misbrug fra 2001. 
Fader Ruggero Conti er mistænkt for at have mishandlet 30 børn. Adspurgt af en dommer i 2008, sagde Gino Reali, biskoppen, der var øverste ansvarlige i Conti's sogn, at han havde ignoreret klager ”fordi man hører så mange rygter."
    "Hvis Conti bliver dømt, så planlægger jeg at anmelde biskoppen for medvirken og tilskyndelse til forbrydelserne," sagde Nino Marazzita, der er advokat og anti-pædofili forkæmper.
Copyright: Guardian News & Media 2010. Oversat af Mikkel Marienlund

