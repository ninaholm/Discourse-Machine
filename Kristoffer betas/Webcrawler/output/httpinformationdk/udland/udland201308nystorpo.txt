Ny stor politisk korruptionsskandale lurer i Kinas partitop
For første gang i årtier trues et medlem af Kinas kommunistpartis absolutte magtkerne nu af en korruptionssag. Det lader til at være en konsekvens af interne magtkampe i partiet


 
	Endnu en af Kinas mest magtfulde politikere står nu for fald. Det øverste lederskab af kommunistpartiet har ifølge Hongkong-avisen South China Morning Post iværksat en korruptionsundersøgelse mod Zhou Yongkang, der indtil sidste efterår ved medlem af partitoppen og samtidig landets frygtede sikkerhedschef.

	Afsløringen kommer blot få dage efter den faldne politiske stjerne Bo Xilai blev stillet for en domstol anklaget for korruption og magtmisbrug. Sagen mod den tidligere partichef i storbyen Chongqing, som var tippet til at blive indlemmet i partiets top, udviklede sig til Kinas største politiske skandale i årtier.

	Sagen rystede gevaldigt det politiske system og partiets anseelse i befolkningen, da den afslørede råddenskab højt oppe i partirækkerne.

	Men en ny sag mod 70-årige Zhou Yongkang, der var politisk allieret med Bo Xilai, vil dog kunne sende endnu større chokbølger gennem kommunistpartiet, da han vil være den mest højtstående politiker i Kina involveret i en korruptionssag.

	Han trådte i november tilbage som medlem af politbureauets stående udvalg, kommunistpartiets absolutte magtkerne. Ikke siden afslutningen på Kulturrevolutionen for 40 år siden har et medlem af det udvalg – fungerende eller pensioneret – været undersøgt for økonomiske forbrydelser.

	Magtkamp

	Signalerne om en sag mod Zhou Yongkang kan være et resultat af en igangværende magtkamp i kommunistpartiet.

	I kinesisk politik er anklager om korruption ofte blevet brugt til at fjerne politikere, som har tabt i fr aktionskampe i partiet. Sagen mod Bo Xilai, som fortsat venter på sin dom, blev tolket som en reaktion på, at Bo Xilai havde opbygget for stor magt uden om lederskabet i Beijing og udfordret præsident Xi Jinpings vej mod magtens top.

	Før Bo Xilai blev fældet skulle Zhou Yongkang have arbejdet for at få ham installeret som sin efterfølger.

	»Jeg tror, at indsatsen mod korruption blot er et politisk våben, som de (landets politikere, red.) bruger til at fjerne de personer, de gerne vil fjerne,« siger Zhang Lifan, en historiker og ekspert i kinesisk elitepolitik, til nyhedsbureauet AP.

	Til bunds

	Hvis den rapporterede korruptionsundersøgelse mod Zhou Yongkang bliver en realitet, vil kommunistpartiet dog forsøge at fremstille den som en illustration af, at landets nye lederskab, anført af Xi Jinping, mener kampen mod korruption alvorligt.

	Da Xi Jinping kom til magten i november, lovede han at dæmme op for korruptionen i partiet, som er blevet et af befolkningens største klagepunkter.

	Siden er fulgt en lang række højt profilerede sager mod bl.a. ministre, men Zhou Yongkang vil dog være det mest prominente offer. Og en sag mod ham vil være et risikabelt træk, da det kan åbne for en bølge af krav om, at andre tidligere topledere skal undersøges, f.eks. Wen Jiabao, der trådte tilbage som premierminister i marts.

	Ifølge rapporter i The New York Times har eksministerens familie opbygget en formue på over 15 mia. kr. i det årti, han var ved magten. Det kan også være prekært for præsident Xi selv. Nyhedsbureauet Bloomberg afslørede sidste år, at hans familie og personer omkring ham har aktiver for over to mia. kr.

	Kommunistpartiets ledelse har gentagne gange understreget, at korruption og nepotisme er nogle af de største trusler mod styret, men afsløringer af topledernes familiers rigdom har sået tvivl i befolkningen om mange toppolitikeres egen uskyld.

	Magtfuldt sikkerhedsapparat

	Hverken den kinesiske regering eller statsmedierne har nævnt en mulig korruptionssag mod Zhou Yongkang, men tegnene på, at den vil finde sted, er begyndt at vise sig.

	Inden for de seneste uger er adskillige af hans tætte politiske forbindelser blevet arresteret og anklaget for korruption. Det gælder kontakter fra hans tid som partichef i byen Chengdu mellem 1999 og 2002 og som chef i det statslige China National Petroleum Corporation (CNPC), landets største energiselskab i 1990’erne.

	Ifølge avisen South China Morning Posts kilder skulle den kommende korruptionsundersøgelse netop fokusere på Zhou Yongkangs tid hos CNPC og i Chengdu.

	Specielt skal det undersøges om Zhou og hans familie har draget nytte af handel med oliefelter og ejendom gennem bl.a. hans søn.

	 

