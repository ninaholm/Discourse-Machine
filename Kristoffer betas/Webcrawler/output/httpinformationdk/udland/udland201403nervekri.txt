Nervekrig i det østlige Ukraine
Det er svært at få øje på den forfølgelse af russisktalende, som Moskva hævder finder sted i Ukraine. De nye magthavere i Kijev bidrog i første omgang til frygten med ny sproglov, men forsøger nu at dæmpe uroen
 
	Pro-russiske demonstranter i den øst-ukrainske by Kharkiv i weekenden


 
	Det var en af den slags episoder, som russiske medier og magthavere ville have elsket, hvis den havde haft modsat fortegn: En gruppe militante aktivister stormer en lokal kulturforenings kontor i Kharkiv, råber chauvinistiske remser, river flag i stykker og brænder historiebøger og klassiske digtsamlinger på gaden.

	Beklageligvis for den russiske propaganda var det ikke den såkaldte Højre-Sektor eller andre yderligtgående nationalistiske organisationer i Ukraine, der stod bag søndagens aktion i den østukrainske millionby, men pro-russiske aktivister anført af den militante Kharkiv-organisation Oplot (Fæstning), der angreb den ukrainske kulturforening Prosvita. Flagene var ukrainske og ikke russiske. På bogbålet røg hverken Tolstoj, Jesenin eller beskrivelser af Ruslands sejr over nazisterne i Anden Verdenskrig, men derimod værker af den ukrainske nationaldigter Taras Sjevtjenko og historiebøger om Stalins udsultningsterror, Holodomor, der kostede millioner af ukrainere livet i 1930’erne.

	Der var ingen modaktivister til stede, de fåtallige politifolk på stedet gjorde intet for at stoppe den timelange aktion, og der er foreløbig ikke tegn på, at nogen vil blive straffet for den.

	Det er blot ét af mange eksempler, som ikke rigtig svarer til det billede, som Moskva forsøger at tegne af et Ukraine, hvor fascister hærger i gaderne og forfølger landets russiske og russisksprogede befolkning.

	»Den nuværende administration i Kijev burde tøjle de grasserende ultranationalistiske og radikale grupper, der terroriserer dissidenter og russisktalende mennesker,« erklærede Ruslands udenrigsminister Sergej Lavrov for et par uger siden, og i sin annekteringstale for Krim tirsdag fulgte præsident Vladimir Putin op med at beskylde de nye magthavere i Kijev for »terror, mord og pogromer« på det russiske mindretal i landet.

	»Hovedkræfterne bag kuppet var nationalister, nynazister, antisemitter og russofober. De styrer i mangt og meget stadig livet i Ukraine,« forklarede Putin.

	Voldelige episoder

	Det er en kendsgerning, at yderligtgående ukrainske nationalister spillede en hovedrolle i revolutionen i Kijev og i dag har flere topposter i regeringen, og der har også efter revolutionen været enkelte voldelige episoder, f.eks. et overfald tirsdag på en tv-direktør i Kijev, som af parlamentsmedlemmer fra det ultranationalistiske Svoboda-parti blev tvunget til at underskrive en afskedsbegæring.

	Tilsvarende synes det at have været militante aktivister fra gruppen Ukraines Patrioter, der sidste fredag fremprovokerede et væbnet sammenstød i Kharkiv, hvor to pro-russiske aktivister blev skudt og dræbt ved netop kulturforeningen Prosvitas kontor. Angriberne var fra den ligeledes militante gruppe Oplot, ifølge politiet brugte begge parter skydevåben i opgøret, og omkring 30 personer blev anholdt.

	»Ukraines Patrioter er en mystisk og formentlig kriminel organisation, der burde lukkes omgående. Alt, hvad de foretager sig, hjælper Putin,« siger Zurab Alasania, der udgiver netavisen MediaPort i Kharkiv.

	Men der er mindst lige så mange eksempler på, at pro-russiske aktivister har grebet til vold over for pro-ukrainske ditto. Det var f.eks. tilfældet i den østlige storby Donetsk i sidste uge, hvor pro-russere angreb en fredelig, pro-ukrainsk demonstration, og et medlem af Svoboda blev stukket ihjel.

	I en by som Kharkiv, hvor man sjældent hører andet end russisk på gaden, og hvor det næsten ikke er til at opdrive en avis på ukrainsk, er det vanskeligt at få øje på noget, der minder om forfølgelse af russere eller russisktalende. Mange af de pro-russiske demonstranter hævder at være udsat for diskriminering, men de har svært ved at give konkrete eksempler og henviser gerne til en fremtidig udvikling, hvor ukrainske nationalister og fascister hævdes at ville vende op og ned på tingenes tilstand.

	»Hvis ikke vi siger fra nu, varer det ikke længe, før det bliver forbudt at tale russisk selv i vore egne familier,« hævder Tatjana Makarenko, en 60-årig russisklærer fra Kharkiv.

	Øget lokal selvbestemmelse

	Det nye regime i Kijev bidrog til frygten, da parlamentet som en af sine første handlinger efter revolutionen annullerede en lov, der gjorde det muligt at have russisk og andre minoritetssprog som officielt sprog ved siden af ukrainsk i områder, hvor mindst 10 pct. af befolkningen har minoritetssproget som modersmål. Tiltaget blev kritiseret af vestlige regeringer, og den fungerende præsident Oleksandr Turtjinov nedlagde veto mod lovændringen.

	I en tale tirsdag forsøgte premierminister Arsenij Jatsenjuk at berolige den overvejende russisktalende befolkning i det østlige og sydlige Ukraine ved at forsikre, at Ukraine ikke er på vej ind i NATO, at målet er et godt og venskabeligt naboskab med Rusland trods den russiske aggression, og at han er tilhænger af øget lokal selvbestemmelse, både økonomisk og kulturelt, sådan som mange i det østlige Ukraine har krævet.

	»Ingen forsøger at begrænse jeres ret til frit at bruge det russiske sprog. Min egen hustru, Teresia, taler som regel russisk. Og hverken hun eller millioner af andre russisktalende har brug for beskyttelse fra Kreml,« erklærede Jatsenjuk.

	I Kharkiv venter man nu spændt på, om Putin mener det samme, efter at han tirsdag forsikrede, at han ikke har samme planer for det østlige Ukraine som for Krim.

	»Jeg håber det. Men når Putin siger, at noget ikke vil ske, bliver man let bange for, at netop det vil ske,« siger avisudgiveren Zurab Alasania.

