Vatikanet vil ikke have aborttilhængere til ambassadører
Pavestolen har nedlagt veto mod udnævnelsen af en række landes ambassadører til Vatikanstaten, hvis ikke kandidaterne deler den katolske kirkes holdning til abort, skilsmisse og homoseksualitet. Senest har Vatikanet afvist Caroline Kennedy som ny amerikansk ambassadør
Caroline Kennedy kan ikke blive amerikansk ambassadør til Vatikanet, fordi hun er åben tilhænger af fri abort. Afvisningen er blot det seneste eksempel på det anstrengte forhold mellem pavestaten og USA's præsident Obama.


 ROM - Vatikanet har angiveligt udtrykt utilfredshed med Barack Obamas kandidater til posten som amerikansk ambassadør i pavestaten. Ifølge Washington Post skulle Caroline Kennedy, datter af John F. Kennedy, som belønning for sin støtte til Obama under den amerikanske valgkamp være blandt kandidaterne til posten. USA's tidligere udsendinge til Vatikanstaten har alle været abortmodstandere. Raymond Flynn, som var amerikansk ambassadør i Vatikanet under præsident Clinton, mener ikke, at Caroline Kennedy er en egnet kandidat:
"Det er bydende nødvendigt, at den person, som skal repræsentere os i Vatikanet, er abortmodstander. Jeg håber ikke, at præsidenten vil begå den fejl. Hun har sagt, at hun er tilhænger af fri abort. Jeg antager, at hun ikke vil ændre holdning, hvilket er problematisk," udtaler Raymond Flynn til Boston Herald.
Det Hvide Hus vil ikke kommentere sagen, mens pavens talsmand, Federico Lombardo, afviser rygterne: 
"Vatikanet har ikke modtaget forslag til posten som amerikansk ambassadør i Vatikanet, så ingen er blevet afvist."
Sidste år forsøgte Frankrig at udnævne journalisten Denis Tillinac, som er katolik, men fraskilt, og diplomaten Jean-Loup Kuhn-Delforge, som er erklæret homoseksuel. De blev begge afvist af pavestolen. Der blev ligeledes nedlagt veto mod den tidligere justitsminister i Argentina, Alberto Iribane, som er fraskilt.
Ingen audiens til Obama
Afslagene er ikke tilfældige, fortæller Francis X. Rocca, som er korrespondent i Vatikanet for det katolske nyhedsbureau Religion News Service.
"Vatikanet er kendt for at modvirke udnævnelsen af ambassadører, hvis handlinger er i modstrid med den katolske kirkes doktriner, og det er derfor nemt at forestille sig, at de kunne finde på at afvise en kandidat, der eksplicit eller i praksis støtter retten til abort," siger Francis X. Rocca.
Ifølge den italienske avis Il Giornale, som ejes af Berlusconi-familien, skaber den manglende udnævnelse af en amerikansk ambassadør i Vatikanstaten problemer forud for G8-mødet, som afholdes på den italienske ø La Maddalena i juli. I den forbindelse skulle præsident Obama i audiens hos paven, men den manglende udnævnelse kan komme til at betyde, at mødet med Benedikt XVI bliver udskudt. 
Il Giornales korrespondent i Vatikanet, Andrea Tornielli, hævder, at slagsmålet om ambassadørposten skal ses i sammenhæng med den tale, som præsident Obama skal holde ved årsafslutningen på Notre Dame University i næste måned. Den amerikanske kardinal Francis George har kritiseret det katolske universitet for at have inviteret præsidenten.
"Efter flere års hvedebrødsdage med Bush, som var mere på linje med kirken i spørgsmål om forsvar for livet end i spørgsmål om international politik, forventer pavens udenrigsministerium en ny ambassadør, som ikke blot er katolik, men også abortmodstander. Selvom pavestolen ikke på nogen måde har udtalt sig om den nye ambassadør og således ikke har modtaget hverken officielle eller uofficielle forslag, bakker Vatikanet op om det præventive veto mod Obamas kandidater, som den katolske kirke i USA har nedlagt," siger Andrea Tornielli.
På grund af sin modstand mod abort, registreret partnerskab og stamcelleforskning blev George W. Bush betegnet som den første katolske præsident i USA, selvom han står den evangeliske kirke nærmere. John F. Kennedy, Caroline Kennedys far, var derimod katolik, men fik efter sin død i 1963 et eftermæle som en progressiv præsident. I sine første måneder som amerikansk præsident har Barack Obama brudt med sin forgængers politik på de såkaldt etisk følsomme områder ved bl.a. at ophæve restriktionerne mod støtte til stamcelleforskning og adgangen til abort, som Bush-regeringen havde indført.


