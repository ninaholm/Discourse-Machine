Er vi på vej mod verdensfred eller nye magtbalancer?
For første gang siden 1998 er verdens samlede militærudgifter ikke stigende, viser ny rapport. Finanskrisen har tvunget en række lande i den vestlige verden til at skrue ned for budgettet, mens mange af de klassiske fjendebilleder opruster
Rusland har øget sit militærbuget 9,3 pct. på et enkelt år til i 2011 at nå op på 72 mia. dollar, hvilket er 10 pct. af USA’s forsvarsbudget. Her ses officerer, der overser deres meniges march på Den Røde Plads som optakt til 1. maj festlighederne i Moskva i næste uge.


 1.738 milliarder dollar eller knap 98.000 milliarder kroner. Så mange penge investerede verdens lande tilsammen i militærbudgetter i 2011. Tager man højde for inflation, ændringer i priser og så videre, så var beløbet i 2010 praktisk talt det samme.
Den tendens er ikke set siden 1998, hvor det samlede budget år for år har været støt stigende. Det viser en ny rapport fra det svenske fredsforskningsinstitut, SIPRI.
Da NATO-landene er ude af Irak og også har det ene ben ude af Afghanistan, er det logisk, at der ikke længere bruges så meget på krudt og kugler. Men også finanskrisen har haft en stor indflydelse på mange landes forsvarsbudgetter, og konklusionen på rapporten kommer ikke som en overraskelse for forskerne bag.
»Resultatet skyldes de forsinkede effekter af finanskrisen. Selv om krisen begyndte i 2008, er det først i 2010 og 2011, at USA og de vesteuropæiske land er begyndt at skære i militærbudgetterne,« siger Carina Solmirano, som er en af forskerne ved SIPRI, som har arbejdet med rapporten.
Ifølge hende er det især interessant at se på USA’s nedskæringer.
»Selv om nedskæringerne i 2011, kun var på 1,2 procent – hvilket er ikke er en stor nedskæring for USA – så har det en enorm effekt på det samlede billede. Simpelthen fordi USA’s budget udgør så stor en procentdel,« siger hun.
Ser man på tallene, så bruger USA næsten lige så meget på sit militær, som de næste 14 lande på ranglisten gør tilsammen, og de sidder på mere end 40 procent af verdens samlede militærbudget.
For USA’s vedkommende vil nedskæringer sandsynligvis fortsætte – medmindre, de involverer sig i en ny krig. Den amerikanske kongres har nemlig i 2012 vedtaget en lov, den såkaldte Bullet Control Act, som betyder, at de i løbet af det næste årti skal spare næsten 500 mia. dollars på forsvarsbudgettet
Kineserne kommer – eller?
Derfor er det i samme omgang interessant at se i retning af hele Stillehavsregionen, hvor både Rusland og Kina opruster i stor stil – Kina i takt med den store økonomiske vækst i landet, og Rusland på trods af en alvorlig recession.
Siden 2002 har Kina øget militærbudgettet med 170 procent, og siden 1995 er tallet mere ned 500 procent. Rusland har øget budgettet med næsten 10 procent siden 2010 – det betyder, at de nu har overhalet Storbritannien og Frankrig og lagt sig som verdens tredjestørste militærmagt.
Så de vestlige lande nedruster, mens Østen opruster, og man kan måske frygte, at linjerne igen bliver trukket op som i det 20. århundredes bipolære magtbalance.
Men det er der ifølge Andreas Bøje Forsby, ph.d.-studerende og ekspert i kinesisk selvforståelse og sikkerhedspolitik ved Dansk Institut for Internationale Studier (DIIS), ingen grund til. Endnu i hvert fald.
For USA er stadig klart den største magtfaktor i Stillehavsområdet.
»Alene det faktum, at de har 11 operationelle hangarskibe, mens Kina kun har ét enkelt, som hverken er udrustet med fly eller støtteenheder, siger noget om det indbyrdes magtforhold. Men der har været en del territoriale stridigheder omkring Kina, så når de opruster, er det fordi, de gerne vil vise omverdenen, at de har evne til at forsvare sig,« siger han.
Der er ingen tvivl om, at USA holder tæt øje med udviklingen i regionen, og der er ikke noget, der tyder på, at deres nedskæringer vil have nogen effekt på engagementet her. Blandt andet er de i gang med at udstationere 2.500 marineinfanterister i det nordlige Australien.
»I det store billede er det en symbolsk måde at vise, at man stadig er til stede i området. Så hvis man sidder i Beijing, er der ikke meget, der tyder på, at USA har i sinde at nedtrappe deres engagement i området,« siger han.
Toner fra Den Kolde Krig
Med den det russiske valg for døren, annoncerede premierminister Vladimir Putin i februar, at hele det russiske forsvar skulle styrkes og moderniseres i et forsøg på et nærme sig fordums styrke.
»Vi må ikke friste nogen med vores svaghed,« skrev han i den russiske avis Rossiiskaya Gazeta.
Meget af Ruslands militære isenkram stammer fra Sovjettiden, så planen med de militære investeringer, at 70 procent af udstyret skal moderniseres inden for det næste årti. Det koster 749 mia. dollar (4.200 mia. kr.).
Der er selvfølgelig meget indenrigspolitik i at ville fremstå som ’den stærke mand’ kort inden valget, men ifølge Carina Solmirano handler det også om en udenrigspolitisk ambition om at placere sig som en magtfaktor på det politiske verdenskort igen.
»Efter Sovjetunionens fald mistede de en meget stor del af deres magt.Nu har de en geopolitisk ambition om at hale ind på de andre lande i regionen – at vende tilbage til den magtfaktor, de var i Sovjettiden,« siger hun.
Både Rusland og Kina forsøger altså at etablere sig som stormagter, der kan udfordre det amerikanske militær, de stemmer som regel sammenfaldende i FN’s Sikkerhedsråd, og spænder på den måde ben for de vestlige staters planer. Men risikerer vi, at de allierer sig i kampen mod de vestlige magter?
»Det vil være helt forkert at sige. På overfladen har Kina og Rusland en række sammenfaldende strategiske interesser og samarbejde og regionen, men samtidig er det også to lande med en meget begrænset gensidig tillid,« siger Anders Bøje Forsby, og fortsætter
»Man kan ikke sige, at magtbalancen for alvor er ved at rykke sig endnu. Det er USA stadig for stærke til.«
Fokus flyttes
Siden angrebet på World Trade Center i New York den 11. september 2001, har USA’s – og dermed verdens – fokus ligget på de arabiske lande, men med udviklingen i Irak og Afghanistan, er der ifølge Carina Solmirano ingen tvivl om, at opmærksomheden nu i højere grad flyttes fra Mellemøsten til Fjernøsten.
»I Mellemøsten har vi Iran, og det udgør en stadig større bekymring for USA, så de stopper ikke med at holde øje med udviklingen dér, men det er tydeligt, at de flytter mere fokus over på Sydøstasien. Det er klart de to områder, som USA vil holde mest øje med fremover,« siger hun.
Til spørgsmålet om, hvorvidt det er et tegn på, at vi er på vej mod verdensfred, når nu verdens samlede militærudgifter ikke er stigende for første gang i 13 år, fniser Carina Solmirano let i telefonen. Det er hun blevet spurgt om før.
»Militærbudgetter er ikke altid udtryk for, at der er uro i verden. En stor militærmagt betyder også prestige. Så stagneringen er ikke nødvendigvis udtryk for, at vi er på vej mod verdensfred. Hvis alle verdens konflikter pludselig stoppede, ville det samlede militærbudget så falde? Det er svært at sige, for der er så mange geopolitiske faktorer at tage stilling til,« siger hun og konkluderer.
»Den stærke stigning, der har været i militært forbrug det seneste årti, er aftagende. Det er svært at vurdere, hvad det næste årti vil bringe, men der er indikatorer på, at trenden vil fortsætte i USA og Europa de næste par år.«

