Islamiske banker kan mildne den økonomiske krise
Forbuddet mod renter i islamiske banker kan mildne økonomiske kriser og finanskrak – vurderer finansieringsekspert. Renteforbuddet gør islamiske banker til medejere af kundens virksomhed, og det gør dem mere ansvarlige, når de låner penge ud 
Vestens økonomiske krise kunne have været mindre dybtgående, hvis bankerne havde fulgt Islamic Bank of Britains praksis for udlån.


 Hvis vi havde flere banker, der opererede ifølge sharia inden for den muslimske tro, ville den finansielle krise ikke være nær så grum, som tilfældet er i dag. Det vurderer den britiske konsulentvirksomhed Jasper Capital, der har specialiseret sig i islamisk finansiering. 
"Selvfølgelig ville vi have haft den finansielle krise under alle omstændigheder, men hvis der havde været en mere forsigtig lånepolitik, som der er inden for sharia-finansiering, så havde krisen været mindre," siger Stewart Jack, der er chefkonsulent for Jasper Capital, og udstationeret i Abu Dhabi. 
Ifølge sharia er det forbudt for muslimer at deltage i finansielle transaktioner, der involverer renter, men det forhindrer ikke muslimer i at gøre forretninger. I løbet af de sidste fem år er sharia-finansiering vokset vildt i Europa ifølge Financial Times, og det kan have nogle fordele både for forbrugerne og for økonomien som helhed. 
Deler risiko med kunden
Selv om islam forbyder renter, er det stadig tilladt at tjene penge på at låne penge ud. Inden for huskøb vil banken købe huset til kunden og udleje det over en periode til en fast pris, der svarer til købsprisen samt fortjeneste. Når huset er betalt ud, overdrages ejerskabet til kunden. Niels Mølgaard er chef for Amanah, det første finansieringsinstitut i Skandinavien, der kun opererer efter sharia-principper. Og ifølge Niels Mølgaard ville en shariabank aldrig have investeret i de usikre boliglån, der fik boligboblen til at briste i USA og dermed skabte grundlaget for den finansielle krise.
"Krakket på boligmarkedet i USA kom, fordi man lånte for mange penge til mennesker, der ikke kunne betale tilbage, og det ville ikke være sket i samme grad inden for sharia-finansiering," siger Niels Mølgaard og forklarer: 
"Inden for rentesystemet tjener bankerne penge ved at flytte investeringer derhen, hvor der er det største afkast. Når banken låner penge til en huskøber, stifter kunden et gældsbrev, som banken kan sælge videre, og dermed ikke længere hæfter for, men det kan man ikke inden for sharia, hvor banken er medejer af huset, indtil det er betalt ud. Banken binder sin arbejdskraft og sine penge i den tidsperiode, en finansiering er sat til, f.eks. 30 år. Og dermed bærer banken risikoen for finansieringen sammen med kunden," siger Niels Mølgaard. Og når banken er bundet til en fast aftale, vil den også holde sig fra uholdbare investeringer, som de amerikanske banker gik om bord i under boligboblen i USA.
Boligboble og finanskrise 
Boligkrisen i USA er en klassisk lektie i, hvor galt det kan gå, når banker alt for ukritisk låner penge ud til almindelige mennesker, der ikke kan gennemskue markedsmekanismerne. Efter gentagne rentenedsættelser, der gjorde huskøb relativt billige, udstedte bankerne en masse højrisikolån til huskøbere, der i realiteten ikke havde råd, men som gik ind på markedet med forventning om, at yderligere rentenedsættelser og stigninger i ejendomsværdien ville gøre dem i stand til at betale lånene tilbage. 
Værdistigningerne kom og opmuntrede til yderligere låntagning i friværdien for at finansiere et stigende privatforbrug. Men til sidst var markedet mættet, værdien faldt på boligmarkedet, lånene blev dyrere og tvangsaktionerne begyndte at rulle. En del af gældsbrevene fra de rådne bolighandler var i mellemtiden blevet solgt videre til europæiske banker, der nu sad inde med boliginvesteringer, der ikke længere var noget værd. 
Islamiske banker bliver medejere af de lån, de giver ud og kan derfor ikke løbe fra dårlige investeringer: 
"Islamiske banker skaber et mere stabilt økonomisk miljø, fordi de kigger meget nøje efter, hvad kunden kan betale tilbage," siger Stewart Jack, der påpeger, at små virksomheder kan have fordel af at skifte fra de store banker til sharia-banker. 
Bedre rådgivning 
Inden for traditionelt bankvæsen blander banken sig ikke i virksomhedens forretninger, men det gør de islamiske banker, fordi de bærer en større del af risikoen, når de bliver medejere af virksomheden. Til gengæld får de også del i virksomhedens overskud. 
"Islamiske banker er bundet til en investering, og derfor deltager de meget mere i deres kunders forretninger, fordi de både deler risikoen og fortjenesten, og det kan være til til stor gavn for små virksomheder, der ikke har den samme ekspertise som store virksomheder med erfarne bestyrelser og investeringseksperter ansat," siger Steward Jack, der kritiserer de store banker for at lade små virksomheder i stikken.
"Små til mellemstore virksomheder har altid eksisteret på de store bankers nåde, både i Vesten og i udviklingslandene, og de er særligt sårbare for dårlig investeringsrådgivning," siger Stewart Jack. 
London er det vestlige mekka for islamisk finansiering og de engelske myndigheder kunne som de første i vesten autorisere den første islamiske bank, Islamic Bank of Britain, i 2004. 
Etiske investeringer
De engelske myndigheder har ændret lovgivningen for bankregulering, da islamiske banker skal reguleres på en anden måde. Til dels for at servicere de 1,8 millioner muslimer i Storbritannien, men også for at gøre det muligt for britisk baserede banker at få adgang til det nye overskud, de stigende oliepriser har skabt i de store sharia-banker i Mellemøsten. Det likvide overskud i Mellemøsten er blevet meget interessant for vestlige banker, der lider under den finansielle krise, men de islamiske banker tiltrækker også en helt anden kundegruppe. 
Ikke-muslimske kunder med etiske krav til bankinvesteringer åbner også konti i Islamic Bank of Britain. Udover forbuddet mod renter er det heller ikke tilladt at investere i svineproduktion, alkohol, porno, spil og våben, og det har ifølge Stewart Jack også været en motor for væksten. 
"Det svarer lidt til kravet om, at virksomheder skal udvise social ansvarlighed ligesom Corporate Social Responsibility, der er vokset frem som virksomheders etiske blåstempling i Vesten," siger Stewart Jack og det er Islamic Bank of Britain også opmærksomme på: 
"En stor del af vores kunder tiltrækkes af den etiske dimension, men også fordi vi servicerer vores kunder på forskellige sprog. Hindu, urdu og arabisk er en fundamental service," siger Shaher Abbas. 


