Undtagelsestilstand er blevet til militærregime i Maguindanao
Filippinernes præsident Arroyo opgraderede lørdag undtagelsestilstanden i provinsen Maguindanao til de facto militærregime. Samtidig bliver den uafhængige internationale undersøgelsesgruppe forhindret i at udføre deres arbejde i området, angiveligt af sikkerhedsårsager


 MINDANAO - »Jeg håber, jeg bare er paranoid, men jeg frygter et snigende militærregime i hele landet - provins for provins.«
Mabel Carumba fra Mindanao People's Peace Movement befinder sig i Maguindanao, hvor sidste uges massakre fandt sted. Det har været en hård uge med dødstrusler, en nervøs international gruppe af uafhængige advokater og retsmedicinere, og stigende pres fra militær og politi.
Lørdag morgen bliver undtagelsestilstanden i Maguindanao opgraderet til martial law - de facto militærregime - og ophævelse af habeus corpus - civile juridiske rettigheder. Begrundelsen lyder på 'et ulmende oprør i provinsen', angiveligt fra støtter af Ampatuan-klanen, der er mistænkt for at stå bag massakren på mindst 57 personer sidste uge.
En række senatorer, heriblandt dissidenter fra regeringshæren, kræver, at påberåbelsen af et 'ulmende oprør' som begrundelse for det drastiske tiltag bliver prøvet i højesteret i næste uge. Senatorerne mener, at tiltaget har politisk frem for sikkerhedsmæssig karakter. Repræsentanternes hus godkendte allerede lørdag indførelsen af martial laws, og i morgen skal repræsentanternes hus og senatet diskutere sagen samlet.
Gruppe truet
Carumba får meldingen om kommende martial laws sent fredag aften, og tidligt lørdag morgen springer en kraftig bombe på en politistation i Jolo på Sulu-øen, et andet sted i Mindanao.
»Hvis der sker flere af dens slags ting rundt om i landet, kan martial laws hurtigt brede sig,« frygter Carumba.
Få timer senere er hun på vej til 'the scene of the crime' for at fortsætte undersøgelserne, herunder at lede efter de godt 50 personer, der fortsat savnes. Myndighederne har indstillet gravearbejdet efter flere lig. Men antallet af ofre for den massakre, som Ampatuan-familien mistænkes for at stå bag, kan altså potentielt være mellem de 57, der er fundet, og over 100 personer.
Men militæret nægter Carumbas gruppe adgang til området:
»De siger, at der er væbnede grupper i nærheden, som de er nødt til at neutralisere, før vi kan få adgang. Jeg tager tilbage til Koronodal City for at mødes med de kriminaltekniske eksperter,« melder Carumba over sms på vej ud af området.
Den internationale del af undersøgelsesgruppen har været midlertidigt evakueret fra Cotabato City i Maguindanao, da der havde samlet sig væbnede grupper rundt om deres hotel. Nu har de base i en naboprovins og har fået forstærkning fra Center for International Law Philippines (CenterLaw).
Nok til en batallion
Onsdag blev over 1.000 lokale politifolk afskediget eller forflyttet fra Maguindanao, og torsdag begynder militær og politi at grave Ampatuans våbenlager op - og det er ikke leftovers fra gamle dage, ligesom de rifler, der blev indleveret ved 'afvæbningen' af de private hære i sidste uge. Det er en lang række af forskellig kaliber fuldautomatiske våben, herunder M60 maskingeværer, 60-mm og 81-mm morterer, samt adskillige kasser med ammunition.
»Nok til at bevæbne 1.000 tropper, eller en batallion af soldater eller politifolk,« som indsatslederen general Jesus Verzosa udtrykte det.
Desuden er adskillige af våbnene ifølge politiet mærket med Departement of National Defense Arsenal og Philippine National Police.
Ampatuans fængslet
Og de våben, hæren nu har fundet, er endda kun dem, som ikke er blevet fjernet af Andal Jr. og hans folk i løbet af de tre døgn, der gik, fra massakren blev opdaget, til han meldte sig selv. Myndighederne havde inden da hverken foretaget ransagninger eller anholdelser, selv om flere vidner påstod at have set Andal Jr. under massakren.
Nu er yderligere ni medlemmer af Ampatuan-familien varetægtsfængslet, herunder klanens overhoved Andal Ampatuan Sr. og hans anden søn, Zaldy Ampatuan, guvernør for hele den autonome muslimske region i Mindanao (ARMM).
Samtidig er overinspektør Saudi Mokamed, kommandør over en mobil politienhed i Maguindanao, efterlyst på mistanke om medvirken til massakren. Han har været forsvundet siden mandag i sidste uge og menes at være den, der har fået mordvåbnene til at forsvinde.
Menneskeretsuge ...
I Iligan, fem timers kørsel fra Maguindanao, bliver hærens tilstedeværelse mere synlig i løbet af weekenden. Modsat deres kolleger i Cotabato City, der altid holder maskingeværerne med fingeren på aftrækkeren, plejer soldaterne i Iligan at have våbnene stående mellem benene, når de kører rundt i deres ladvogne. Nu holder de geværerne foran overkroppen med begge hænder.
Og indførelsen af martial law i Maguindanao kunne ikke falde på et mere paradoksalt tidspunkt - netop samtidig med starten på den årlige Human Rights Week, der kulminerer med manifestationer landet over den 10. december.
Formanden for den filippinske Commission of Human Rights, Leila de Lima, mener ligesom flere af senatorerne, at erklæringen af martial laws er forfatningsstridig og kalder tiltaget »det sidste, vi har brug for.«


