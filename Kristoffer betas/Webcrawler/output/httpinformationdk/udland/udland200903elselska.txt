Elselskaber: Vind bør vige for atomkraft
Hvis vindkraft udbygges for meget i Storbritannien, kan nye a-værker ikke køre rentabelt. Derfor bør vindkraft dæmpes, siger to britiske elselskaber. Nej, det må atomkraften, mener ngo'er
En britisk kæmpevindmølle i det østlige Suffolk.


 To store internationale elselskaber på det britiske marked appellerer til den britiske regering om at dæmpe sine langsigtede vindkraft-ambitioner, fordi en for stærk udbygning vil gå ud over rentabiliteten i landets atomkraftværker.
Det er det franske elselskab EdF (Electricité de France) og det tyske E.ON, der i henvendelser til den britiske regering taler for at sætte en grænse for landets langsigtede udbygning af vindkraft. EdF har for nylig overtaget selskabet British Energy og dermed 10 atomkraftværker, og man planlægger at opføre fire nye, store reaktorer af fransk design. Tyske E.ON driver i dag fossile kraftværker og vindkraftparker i Storbritannien, men har også erklærede atomkraftambitioner.
Begge selskaber har afgivet svar i en høringsrunde om Storbritanniens mål for vedvarende energi. Og begge selskaber påpeger, at der kan opstå konflikt mellem vindkraft og atomkraft, hvis man realiserer regeringens påtænkte mål om dækning af op til 35 pct. af elforsyningen i 2020 med vedvarende energi. Vindkraften er tænkt at skulle levere den helt dominerende del af denne grønne strøm.
"En reduktion til 20-25 pct. vedvarende energikilder vil tillade andre CO2-fri teknologier at blive udnyttet i elsektoren, og vil afværge nogle af de ekstreme omkostninger ved at producere med store udsving" i elproduktionen, skriver EdF til regeringen.
Elselskabets pointe er, at vindkraften producerer ujævnt - som vinden blæser. I perioder vil der med regeringens mål blive produceret mere vindkraftstrøm, end der er behov for, og elprisen vil midlertidigt falde, måske helt til nul.
"Som konsekvens vil enten atomkraftværker eller vindkraftanlæg blive bremset, det vil sige få besked på ikke at producere," skriver EdF.
"Hvis vindkraften ikke begrænses - fordi man vil nå målet for vedvarende energi - vil det blive nødvendigt at forsøge at begrænse atomkraften mere, end det er muligt, selv hvis man antager, at alle andre ikke-vindanlæg forinden er blevet dæmpet. Det efterlader kun én mulighed: Når der først er skruet ned, må atomkraften forblive ude af produktion i længere tid."
Det "belaster økonomien af disse projekter og indebærer, at færre vil blive bygget," skriver EdF.
Selskabets forslag om at dæmpe ambitionen for vedvarende energi til 20-25 pct. af elproduktionen vil "skabe et bedre investeringsklima for alle CO2-fattige teknologier, inklusive atomkraft og CCS" - der står for Carbon Capture and Storage - en teknologi under udvikling til indfangning og deponering af kulværkernes CO2.
E.ON, der selv står for en offensiv britisk vindkraftudbygning i samarbejde med bl.a. DONG Energy, påpeger tilsvarende, at megen vindkapacitet vil føre til lejlighedsvis overproduktion af strøm og dermed gå ud over økonomien i både atomkraftværker og vind. E.ON mener ikke, at Storbritannien på lang sigt bør bevæge sig over en vindkraftproduktion på 33 pct. af elbehovet. Høringssvarene udlægges som de to selskabers advarsel til regeringen om, at de måske vil droppe planer om nye atomkraftværker, hvis ikke ambitionen for vindkraftstrøm dæmpes. 
Elselskabernes melding er på en gang logisk og urimelig, mener britiske ngo'er.
"Vi har altid påpeget, at atomkraften vil undergrave vedvarende energi og skade Storbritanniens bestræbelser på at håndtere klimaudfordringen - nu erklærer EdF sig enig," siger Nathan Argent, leder af Greenpeaces energikontor i Storbritannien.
"Det britiske eldistributionsselskab, National Grid, har vist, at der er plads til at hente et godt stykke over 30 pct. af vor elektricitet fra vedvarende energi. EdF forsøger at spænde ben for bestræbelserne på at sikre en af de vigtigste teknologier for Storbritannien i indsatsen mod klimaforandringer for at beskytte sine egne særinteresser i atomkraft," mener Greenpeace-talsmanden.
Andy Atkins, formand for Friends of the Earth, siger, at "vi bør maksimere den vedvarende energi og udnytte så meget af den rene, sikre energi, vi overhovedet kan, frem for at understøtte den franske atomindustri."


