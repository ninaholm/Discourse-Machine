X-faktor-partiet
I Storbritannien har en britisk milliardær etableret et nyt 'ikke-parti' med støtte fra de kendte, de rige - men for 'de almindelige'
Menneskerettighedsaktivist og nu politisk kandidat, Bob Geldorf med Nelson Mandela på Trafalgar Square i 2005.


 Sir Paul Judge er ikke, som folk er flest. Han er chokoladefabrikant - tidligere ejer af chokoladefirmaet Cadbury og sodavandsfirmaet Schweppes - men ejer også kulminer i Australien, vindmøller og en møbelfabrik i Kina. Men manden, der er blandt Storbritanniens ti rigeste mænd (med en formue på tre milliarder pund), er også politisk interesseret. Han var tidligere generaldirektør for Det Konservative Parti og er personlig ven af Margaret Thatcher. Men det er usandsynligt, at Lady Thatcher sender julekort til Sir Paul i år. Han har svigtet sit gamle parti - og vil nu bruge sine milliarder til at etablere et alternativ:
"Partierne er i krise. Labour mister et medlem hver halve time. Der er flere medlemmer af The Royal Society for the Protection of Birds (Den ornitologiske forening i England red.), end der er medlemmer af de politiske partier," siger Sir Paul.
Hans jakkesæt er lettere krøllet, lidt som en brugtvogns-forhandler i amerikanske film. Men han er i godt selskab. 
I sidste uge bebudede milliardæren, at han vil etablere et internetbaseret politisk parti, der skal tage kampen op mod den gamle etablerede elite. I går var der generalforsamling for første gang.
Parti for almindelige folk
"Alle kan melde sig. Og så laver vi - via internettet og mobiltelefoner - en afstemning om, hvem der skal stilles op. Alle de kandidater, som folk vælger, vil blive opstillet. Og vi vil så stille midler til rådighed, så de kan konkurrere med de store partier. Folk skal kunne vælges på samme måde som i tv-programmet The X-factor," forklarer Sir Paul.
Ligesom i talentkonkurrencen for vordende popstjerner, vil kandidaterne til The Jury Team - som partiet hedder - bliver valgt ved afstemninger blandt 'almindelige mennesker'. De store partier har ikke givet ham megen opmærksomhed. Men især de konservative er bekymrede. Partiet har et underskud på otte millioner pund - og har tidligere fået penge fra Paul Judge. Men det er slut nu: "Jeg har stadig mine synspunkter. Det kan jeg ikke lave om på. Men vi lever ikke i en partistat. Jeg vil gerne gøre mit til, at vi får et demokrati med uafhængige kandidater. Dem, der stiller op for vores parti, skal være almindelige mennesker - ligesom medlemmerne af en jury. Det er derfor vi har valgt navnet The Jury Team (Jury- holdet red.), siger Paul Judge.
Han kan godt se ironien i sit efternavn. Judge betyder dommer på engelsk. 
Egotrip
Anthony King, politisk kommentator på The Daily Telegraph, levner ikke partiet mange chancer. "Det er et egotrip. Jeg tror ikke på det," siger Tony King. Han er en af dem, der 'af nysgerrighed' er mødt op til søsætningen af partiet i Victoria Street. "At etablere et parti kræver politisk indsigt og forståelse udover penge. Dette er lettere naivt," siger King.
Udover støtte fra kendisser som Sir Bob Geldoff - popsangeren der arrangerede de såkaldte Live-Aid koncerter- har Judge opbakning fra flere etablerede erhvervsfolk, tidligere embedsmænd og akademikere. Sir Robin Butler - rektor for University College i Oxford og tidligere chef for centraladministrationen - er en af 'partiets' rådgivere. Det samme er den tidligere brigadegeneral Lord David Ramsbottom. Også det velanskrevne tidligere uafhængige medlem af Parlamentet, BBCs tidligere krigskorresponent, Martin Bell, er mødt op for at give moralsk støtte til projektet. "Oprindeligt havde vi ikke partiet. Partierne betyder, at al kritik forsvinder. Uafhængige kandidater kan revitalisere demokratiet. Det har vi set mange eksempler på. Men problemet for mig og andre uafhængige har været, at vi har manglet ressourcer. Det vil blive ændret med dette parti," mener Bell.
"Jeg har solgt chokolade i 40 år. Nu vil jeg bruge mine penge på noget, der kommer samfundet til gode," siger den optimistiske millionær.
Det nye parti vil opstille 47 kandidater til Europa-Parlamentsvalget i juni. En meningsmåling foretaget af analyseinstituttet YouGov og finansieret af The Jury Team viser, at 53 procent af vælgerne, er villige til at stemme på "en uafhængig kandidat, hvis denne har chance for at vinde."

