En bøhmand taler ud
Under valgkampen klappede han i som en østers, Barack Obamas ‘terroristven’ – som nægter at have været terrorist, og i hvert fald ikke er ven. Nu er Bill Ayers begyndt at tale, både om at blive et fortegnet skræmmebillede i en valgkamp og om sin fortid i 70’ernes Weather Underground


 NEW YORK – »Du bør vide, at Barack Obama har arbejdet tæt sammen med den amerikanske terrorist Bill Ayers.« Sådan sagde en båndet telefonstemme til hundredevis af amerikanske vælgere i ugerne op til præsidentvalget – robotopkald fra republikanske John McCains kampagne. Og i den sidste debat mellem de to præsidentkandidater buldrede McCain sådan her til Obama, mens han stirrede forarget lige ind i nederlaget:
»Jeg er egentlig ligeglad med en gammel, udslidt terrorist – men som senator Clinton sagde i sine debatter med dig: Vi bliver nødt til at kende det fulde omfang af jeres forhold.«
I de dage var Bill Ayers jaget vildt. Men den velrenommerede pædagogikprofessor fra Chicago med en  fortid som bombemand i det amerikanske svar på Blekingegadebanden, Weather Underground Organization, sagde ingenting. 
Det gør han nu.
»Vores politiske kultur lider af en langvarig og sørgelig tradition for skyld påvist gennem bekendtskaber,« skrev han i lørdags i et fremtrædende debatindlæg i New York Times. Her betegnede han republikanernes kampagne mod Barack Obama som et »dybt uærligt drama« om en charmerende ung politiker med en dunkel fortid:
»Og jeg skulle spille rollen som den ufortrødne terrorist,« skriver han – og forklarer sin tavshed: 
»Mens medierne og blogosfæren var dybt opslugt af valgfeberen, så jeg ingen mulighed for rationel diskussion. Frem for at gøre en klodset entré i lydklipskulturen vendte jeg mig den anden vej, hver gang jeg fik mikrofonerne stukket i hovedet.«
Den stædige insisteren på at få nuancerne med er karakteristisk for Bill Ayers. Hans fortid har flere gange været genstand for hidsig offentlig debat, mens hans afstandtagen fra den ofte har været mudret. Og derfor rejser både Bill Ayers selv og historien om hans usædvanlige liv et yderst aktuelt spørgsmål: Hvad er egentlig en terrorist?
Men før vi ruller Bill Ayers historie ud – og der er både bomber, gruppesex, halve undskyldninger og falske identiteter – så lad os lige få et par ting på plads:
Barack Obama og Bill Ayers har boet i det samme kvarter i Chicago. De har siddet i tre politisk yderst sammensatte organisationsbestyrelser sammen. Og i 1995 lagde Bill Ayers og hans kone, Bernadine Dohrn, hus til én blandt mange fundraising-begivenheder under Barack Obamas valgkamp til senatet i Illinois. Flere store medier undersøgte under årets valgkamp Obamas forbindelse til Ayers særdeles grundigt, uden at nogen fandt lejlighed til at kalde dem for venner, eller for den sags skyld tilskrev Bill Ayers en rolle som politisk kandestøber for Obama – de seneste tre år har de stort set intet haft med hinanden at gøre, og de mødtes senest ved en tilfældighed i et supermarked for mere end et år siden. 
Bill Ayers har i årevis været bredt respekteret for sit arbejde med uddannelse, både som akademiker og i velgørenhedssektoren i Chicago, hvor han blev ’årets borger’ i 1997. Og fra 1970 til 1980 levede han under jorden med sin kone, som var blandt landets 10 mest eftersøgte, og sprang med jævne mellemrum ting i luften.
Den afgørende bombe
Den skelsættende eksplosion i Bill Ayers liv – og for det, der skulle blive til Weather Underground Organization – skete på West 11th Street nummer 18 i Greenwich Village i New York. 
Kigger man ind fra den Audi-bestrøede gade udenfor, er der på en decemberaften i 2008 ikke andet at se på adressen end et juletræ med kulørte lamper og en nissemand af plastik. Men den 6. marts 1970 tilbød huset en undrende offentlighed et i kig ind i den mest radikale del af den venstreorienterede amerikanske ungdom:
De ikke videre sprængstofkyndige aktivister, som opholdt sig i huset, detonerede ved en fejl deres dynamitbombe i kælderen og flåede facaden af huset. Dermed indvarslede de en periode, hvor unge amerikanere var villige til at bombe sig vej til en ende på Vietnamkrigen og på »den amerikanske imperialisme«. 
Eksplosionen dræbte Bill Ayers daværende kæreste, Diana Oughton, og to andre aktivister. Og dødsfaldenes centrale betydning for dannelsen af Weather Underground Organization understreges i en gulnet version af organisationens politiske manifest fra 1974, som man kan få lov at kigge i på New York Universitys lille arbejderhistoriske bibliotek nogle få husblokke væk. Indersiden af titelbladet er tilegnet Diana Oughton og de to andre dræbte, Teddy Gold og Terry Robbins. »Tre af vore kammerater som gav deres liv i kampen,« står der. 
Et liv på flugt
Bill Ayers er aldrig dømt for sine aktiviteter i Weather Underground – FBI’s sag mod ham blev frafaldet i 1973 som følge af fejl i efterforskningen. Men i det politiske manifest, hvor Ayers står opført blandt forfatterne, tager gruppen ansvar for 17 attentater, heriblandt en mindre bombning af det amerikanske forsvarsministerium, Pentagon, i 1970. Bombningen beskriver Bill Ayers også i sin selvbiografi, Fugitive Days: 
»Operationen kostede lidt under 500 dollar, og ingen blev dræbt eller kom til skade,« skriver han og fortsætter: »Præsidenten sagde, at vores aktion var begået af kujonagtige terrorister.«
Bill Ayers redegør i bogen for de ti år på flugt fra myndighederne, som eksplosionen i Greenwich Village indvarslede, og for sin vej ind i en organisation, hvor politisk vold var det foretrukne middel – som det hedder i det politiske manifest fra 1974: 
»Vi tror på, at væbnet kamp vil påvirke folkets bevidsthed om kampen mod statens natur. At begynde kampen vil øge opmærksomheden om dens nødvendighed.« 
Selvbiografien beskriver først euforien og frigørelsen i en ung overklasseknægts tidlige dage som aktivist (herunder en sorgløs glæde ved seksuelle udskejelser), og siden et liv med dæklejligheder, falske identiteter og FBI i hælene sammen med Bernadine Dohrn, som blev hans kæreste og siden hustru. Flugten sluttede først, da Dohrn i 1980 besluttede at overgive sig selv til myndighederne – hun  høstede en bøde og en betinget dom. I dag er hun juraprofessor og bor med Ayers i Chicago.
Fugitive Days sendte ved udgivelsen Bill Ayers ører direkte i mediemaskinen: I anledning af udgivelsen blev han interviewet til New York Times, som citerede ham for, at han ikke fortrød bombningerne og ville ønske, at han havde »gjort mere«. Ayers mener, han blev fejlciteret, og har gentagne gange siden forklaret, hvad han egentlig mente: 
Han ville ønske, at hele fredsbevægelsen havde gjort mere for at stoppe Vietnamkrigen – ikke at han havde detoneret flere bomber.
Postyret dengang blev forstærket af den usædvanligt dårlige timing: Interviewet med de sprængfarlige citater blev trykt den 11. september 2001, samme dag som et kapret fly pløjede ind i Pentagon.
Hvad er en terrorist?
I sidste lørdags debatindlæg kaldte Bill Ayers 70’ernes bombninger, som aldrig kostede menneskeliv, for »ekstrem vandalisme«, og han gav det nærmeste, man kommer en undskyldning fra hans pen:
»Jeg kan ikke forestille mig at foretage den slags handlinger i dag (...) Ansvaret for den risiko, vi udsatte andre for ved nogle af vores mest ekstreme aktioner i årene under jorden, undslipper aldrig mine tanker i længere tid af gangen.«
Men det er karakteristisk, at Bill Ayers nægter at tage sine handlinger dengang ud af tidens kontekst, hvilket også fremgik i et radiointerview med NPR den 18. november i år. Her refererede Bill Ayers til sin beskrivelse af Pentagon-bombningen i Fugitive Days, hvor han modstiller fortællingen om de unge bombemænd i Pentagon med en fortælling om en anden gruppe af samtidens unge amerikanere: 
Soldater, som begiver sig ind i en vietnamesisk landsby og dræber alt og alle. »Og så rejser jeg spørgsmålet: Hvad er terrorisme? Jeg prøver at tænke over, hvordan vi kan etablere en sandheds- og forsoningskommission, hvor vi ser på, hvad alle gjorde. Så vi ikke fremstiller Weather Underground som den mest vanvittige og afsporede gruppe uden også at spørge: ’Hvad gjorde du, Robert McNamara, hvad gjorde du, Henry Kissinger, hvad gjorde du, John McCain?’«
»Vi var der allesammen, og vi havde alle beslutninger at træffe. Jeg ville med glæde stille op til en proces, hvor vi allesammen gjorde rede for vores gerninger og misgerninger, og tage ansvar for de ting, jeg rent faktisk gjorde. Og i den kontekst tror jeg, at Weather Underground vil blive set som, ja, dramatisk, ja, et skrigende udråb mod krigen, men ikke specielt destruktiv og ikke specielt forfærdelig sammenlignet med de andre ting, som foregik.«
Undskyldningskultur, nej tak
I samme radiointerview blev Bill Ayers endnu en gang bedt om den fuldstændige undskyldning for sin fortid, som han ofte er blevet afkrævet: »Mit svar er, at den slags undskyldnings-kultur ikke appellerer til mig,« svarede han og uddybede:
»Nogle af eksemplerne på ekstrem vandalisme og ødelæggelse af ejendom kan udfordres som dumme, tåbelige og afsporede, men jeg mener ikke, de kan sidestilles med terrorisme. Og jeg tror ikke, jeg rigtigt fortryder at have grebet til handling mod Vietnamkrigen. Men igen, jeg ville med glæde stille mig frem og sammenligne, hvad jeg gjorde, og hvad der var skidt ved det, med hvad andre gjorde.«
Bill Ayers fastholder altså stædigt, at hans handlinger er ubetydelige sammenlignet med hvad den amerikanske stat gjorde og gør:
»Terrorisme kan også begås af en stat, af en organiseret, legitimeret gruppe af mennesker. Og både det amerikanske angreb på Vietnam og det amerikanske angreb på Irak ligner i mine øjne terror,« siger han. 
Og efterlader dermed et åbent spørgsmål om, hvad det egentlig er for en rolle, han spiller i det store amerikanske drama: Venstreradikal professor, som nægter at tage det fulde opgør med sin terroristfortid – eller hvad der må være hans eget ønske: Nationens dårlige samvittighed?
Bill Ayers’ selvbiografi ’Fugitive Days’ udkommer om kort tid med et nyt efterskrift om præsidentvalgkampen, og han har også en bog om racemodsætninger i USA på vej – bogen er skrevet sammen med Bernadine Dohrn

