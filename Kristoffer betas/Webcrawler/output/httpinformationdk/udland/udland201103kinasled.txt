Kinas leder lover bedre tider
Mens premierminister Wen Jiabao inde i Folkets Store Hal erkender, at der er 'stor bitterhed' i den kinesiske befolkning, sikrer myndighederne ude på gaden, at ethvert optræk til uro undertrykkes
I Hongkong var maskerede demonstranter i går på gaden for at protestere mod styret i Beijing. Samtidig kom det frem, at Kinas politi, sikkerhedsstyrker, den bevæbnede civile milits, domstolene og fængslerne i år vil få stillet omkring 506 mia. kr. til rådighed - en stigning på 13,8 procent i forhold til sidste år.


 BEIJING - Alle pile peger opad i Kina. Det blev proklameret på gigantiske tv-skærme på Den Himmelske Freds Plads, da landets lovgivende forsamling lørdag startede sit årlige møde i hovedstaden. I løbet af de seneste fem år er bruttonationalproduktet i gennemsnit vokset med over 11 procent om året. Regeringens indtægter er mere end fordoblet. Byboeres indkomst er årligt steget med 9,7 procent, og bønderne har fået 8,9 procent flere penge mellem hænderne om året.
Inde i Folkets Store Hal, hvor de 3.000 delegerede til Den National Folkekongres var samlet, roste premierminister Wen Jiabao også sin regerings indsats. De seneste fem år har været en »i sandhed ekstraordinær tid« i Kinas udvikling, og »Kinas internationale prestige og indflydelse voksede markant«, sagde han.
Men premierministeren indrømmede dog også, at de imponerende statistikker ikke er nok til at tilfredsstille folket. På trods af Kinas massive økonomiske vækst, har regeringen »ikke endnu fundet en fundamental løsning på en række problemer, som masserne nærer stærke følelser omkring«, sagde han og pegede selv på de høje og stigende priser på mad og boliger, problemer med fødevaresikkerhed, den »løbske korruption« og regeringens ulovlige konfiskering af bønders landbrugsjord til fordel for industrien.
Wen Jiabao sagde, at bekæmpelse af inflation vil være en prioritet i år.
Den for tiden rekordstore inflation på omkring fem procent, som hovedsageligt er forårsaget af højere priser på madvarer, påvirker hundreder millioner af fattige bønder og lavtlønnede arbejdere. Inflation har tidligere været en alvorlig kilde til uro i landet.
Og højt på dagsordenen inde i Folkets Store Hal er netop politiske tiltag for at komme stigende utilfredshed i samfundet til livs.
Men samtidig er styret også klar til at bruge magt for at undgå, at utilfredshed skal udvikle sig til en trussel mod det kommunistiske etpartistyre. Kinas ledere har med nervøsitet fulgt udviklingen i arabiske lande, som den seneste tid er blevet ramt af demokratiske revolutioner, og Beijing har reageret ved at slå hårdt ned på ethvert forsøg på at få gang i en 'jasminrevolution' i Kina.
Intern sikkerhed
Styrets frygt afspejles i de massive udgifter til opretholdelse af 'offentlig sikkerhed', som regeringen har afsløret i forbindelse med kongressen. I år vil landets politi, sikkerhedsstyrker, den bevæbnede civile milits, domstolene og fængsler få stillet omkring 506 mia. kr. til rådighed - en stigning på 13,8 procent i forhold til sidste år. Det er første gang, at der gives flere penge til 'intern sikkerhed' end til Folkets Befrielseshær, der står for at beskytte Kina mod ydre fjender, og som i år vil have et budget på ca. 488 mia. kr., en stigning på 12,7 procent.
For tredje uge i træk var der i går via internettet opfordret til folkelige demonstrationer i en lang række kinesiske byer. Demonstranterne udeblev dog de fleste steder. I stedet kunne man på Beijings centrale indkøbsgader i Wangfujing og Xidan, hvor folk var blevet tilskyndet til at møde op i protest, se et massivt opbud af sikkerhedsstyrker, politi og civilklædte betjente, som videofilmede alle på gaden, og i stort omfang tjekkede identifikationspapirer.
Ifølge kinesiske medier har Beijing mobiliseret 739.000 politibetjente, embedsmænd, sikkerhedsvagter og almindelige borgere til at beskytte hovedstaden mod enhver form for protest eller uro i løbet af de 10 dage, som folkekongressen varer.
Samtidig blev borgere i medierne advaret mod at deltage i 'gadepolitik' og aktiviteter organiseret »af folk med skjulte motiver, som forsøger at bringe kaos til Kina«.
Universitetsstuderende og gymnasieelever blev frarådet at gå på gaden i går. Det skete ved møder, som i flere tilfælde blev afsluttet med knyttede næver og råb af slogans: »Støt kommunistpartiet, længe leve kommunistpartiet.«
Stort ansvar
I sin åbningstale lovede Wen Jiabao, at regeringen effektivt ville »løse de problemer, som skaber stor bitterhed blandt masserne«.
»Vi skal have en stor følelse af ansvar over for landet og folket og arbejde utrætteligt og samvittighedsfuldt for at løse disse problemer hurtigere til folkets tilfredshed,« sagde premierministeren i løbet af sin to timer lange tale.
Kongressen har i år til opgave at vedtage Kinas kommende femårsplan. Ifølge Wen Jiabaos tale vil der blive satset på en årlig økonomisk vækst på syv procent mellem 2011 og 2015, og der vil være fokus på at forbedre folks levevilkår og skabe en mere balanceret økonomi.
Årtier med glohed eksportvækst og store statsfinansierede infrastrukturprojekter har gjort Kinas økonomi til verdens næststørste, men har også skabt en lang række problemer såsom ujævn udvikling, voksende indkomstforskelle og katastrofal miljøforurening.
Syvprocentsmålet er det laveste i de seneste 30 år. I løbet af den seneste femårsplan, fra 2006 til 2010, var den årlige økonomiske vækst på over 11 procent - på trods af det officielle mål lød på 'blot' otte procent. Ifølge Wen Jiabao vil en lavere vækst bl.a. føre til en mere ligelig fordeling af velstand og mindre skade på miljøet.
»Vores hovedformål er at transformere det økonomiske udviklingsmønster ... og accelerere den økonomiske omstrukturering og give kvaliteten af udviklingen et løft såvel som at forbedre folks velvære og fremme samfundsharmoni,« sagde premierministeren.


