Danmark medvirker i en sekterisk krig
Den irakiske offensiv mod Islamisk Stat i Tikrit udstiller den internationale koalitions dilemma, mener flere internationale militære eksperter. De forudser, at Danmark og resten af koalitionen vil få stadigt sværere ved at støtte en krig, der domineres af brutale shiamilitser
Shiitiske krigere affyrer en raket i den stort anlagte offensiv mod Islamisk Stat i Salahuddin-provinsen. Eksperter mener, at shiamilitsernes deltagelse er et problem for koalitionen, fordi de har tidligere overgreb på civile på samvittigheden.


 Danmark medvirker i en dybt sekterisk krig i Irak. Det mener flere internationale militæranalytikere, som Information har talt med. Den igangværende offensiv mod Islamisk Stat (IS) i Tikrit viser, at krigen mod IS i meget høj grad er en magtkamp mellem Iraks shia- og sunnimuslimer.
»Det er en dybt sekterisk konflikt, koalitionen deltager i, men det er der ingen, som vil indrømme,« siger Theodore Karasik, uafhængig geopolitisk analytiker og tidligere leder af den sikkerhedspolitiske tænketank Near East Gulf Military Analysis, NEGMA, i Dubai. Samme melding kommer fra militæranalytiker Shashank Joshi fra den britiske tænketank Royal United Services Institute for Defence and Security Studies, RUSI.
Både han og Karasik peger på den igangværende offensiv mod Islamisk Stat i Tikrit som bevis for deres påstand. Officielt består de irakiske styrker, der forsøger at befri den sunnimuslimske by af enheder fra den irakiske hær, frivillige shiamilister og en række sunnimuslimske stammeledere, der har valgt side til fordel for den irakiske regering i Bagdad. Men i praksis er billedet et andet.
»Overfladisk set er det ikke et entydigt shiitisk angreb på sunnimuslimske styrker fra IS, for den irakiske hær tæller både sunnier og shiitter, og en række lokale sunnistammeledere deltager,« siger Shashank Joshi. »Men i virkeligheden er det de shiamuslimske militser, der udgør rygraden i angrebet. Både på grund af deres professionalisme, ideologiske motivation og den støtte, de får fra Iran,« siger han.
»Uden dem ville de irakiske regeringsstyrker være ilde stedt.«
Theodore Karasik er enig. »Spydspidsen i krigen mod IS er shiamilitserne. Der er enkelte sunnistammeledere, som deltager, men de er utrænede, dårligt bevæbnet, og deres loyalitet er som oftest til salg. De er primært interesserede i at sikre deres egen stamme og er villige til at følge den part, der tilbyder flest penge og mest sikkerhed, uanset om det er Bagdad, IS eller Teheran,« siger han.
Koalitionen i klemme
For Danmark og den internationale koalition er de frivillige shiamilitsers dominerende rolle i krigen mod IS et stort problem, mener de to sikkerhedspolitiske eksperter.
Først og fremmest fordi de har et væld af menneskerettighedskrænkelser, drab, kidnapninger, tortur og overgreb på civile på samvittigheden.
Amnesty International har bl.a. i rapporten Absolute Impunity, Militia rule in Iraq (2014) dokumenteret, at shiamilitser er ansvarlige for utallige tilfælde af »kidnapninger og ulovlige drab« over hele landet.
»Shiamilitserne har udnyttet den generelle atmosfære af lovløshed og straffrihed til at kidnappe og dræbe sunnitiske mænd, tilsyneladende for at hævne IS-angreb og til tider også for at presse penge ud af de kidnappedes familier,« hedder det bl.a. i rapporten.
Så sent som i januar måned har en shiamilits angiveligt dræbt op mod 80 civile i landsbyen Bharwana i Diyala-provinsen i forbindelse med et angreb på IS. Øjenvidner har bl.a. fortalt den arabiske tv-station Al-Jazeerah, at bevæbnede shia-militsfolk, specialstyrker fra det irakiske indenrigsministerium og regulære irakiske soldater samlede landsbyens mænd, beskyldte dem for at tilhøre IS og tog dem med til en mark uden for byen, hvor en del af dem blev taget med om bag en mur og skudt. Den angivelige massakre undersøges i øjeblikket af bl.a. Human Rights Watch og den irakiske regering. På Youtube kan man også se en shiamilitsgruppe fremvise afhuggede hoveder i stil med de videoer, IS producerer.
»Nogle af shiamilitserne er ikke meget bedre end IS,« siger Theodore Karasik og forudser, at det vil blive stadigt sværere for USA og dets allierede at forsvare samarbejdet med shiamilitserne, efterhånden som den annoncerede offensiv mod IS tager fart.
Ingen flystøtte
Shashank Joshi peger på, at den internationale koalition allerede nu holder sig i baggrunden. F.eks. leverer hverken danske eller andre koalitionslande flystøtte til angrebet på Tikrit, sådan som de har gjort ved en række tidligere, mindre offensiver mod IS-kontrollerede landsbyer og landområder tættere på Bagdad. Ifølge Pentagon fordi Irak ikke har bedt om det. Men det er ikke den reelle forklaring, mener de to eksperter.
»Det er et nøglespørgsmål for koalitionen, hvordan shiamilitserne optræder. De er reelt under kontrol af Iran, bl.a. via den iranske general Qassem Suleimani, der leder slaget mod Tikrit, men hvis Iran ikke kan styre militserne, og der kommer rapporter om etnisk udrensning af sunnimuslimer i kølvandet på fremmarchen mod IS, vil det blive umuligt for USA og EU at fortsætte samarbejdet,« siger Karasik. »Det er af samme grund sandsynligt, at koalitionen også vil holde sig tilbage, når offensiven i de kommende uger rykker videre til storbyerne Fallujah og Mosul.«
Iran i førersædet
Både Karasik og Joshi peger også på Irans rolle i krigen som potentielt problematisk.
»USA og resten af koalitionens fly kan ikke samarbejde med iranerne rent teknisk under en militær operation. De er f.eks. nødt til at have egne soldater på jorden til at guide flybomber, side om side med de irakiske styrker, og det har de ikke i øjeblikket,« siger Shashank Joshi.
Han er dog overbevist om, at koalitionen leverer mere diskret støtte i form af droner over Tikrit, som leverer efterretninger og rekognoscerer for irakerne, så de kan se, hvor IS’ styrker befinder sig.
Ifølge de to eksperter hænger Vestens vilje til at samarbejde med iranerne desuden snævert sammen med de igangværende forhandlinger med Teheran om en atomaftale – forhandlinger som nu for første gang ser ud til bevæge sig i retning af en aftale.
»Hvis en atomaftale falder på plads, vil det blive væsentlig nemmere for koalitionen at samarbejde åbent med Iran,« siger Karasik.
Og Iran spiller en nøglerolle for udfaldet af krigen mod IS, understreger de.
»Iran leverer ikke bare penge, våben, træning, piloter og specialstyrker til krigen mod IS. De leverer også militær ledelse på allerhøjeste plan,« siger Shashank Joshi med henvisning til legendariske general Suleimani, der også ventes at lede storoffensiven mod IS i Fallujah og Mosul.

