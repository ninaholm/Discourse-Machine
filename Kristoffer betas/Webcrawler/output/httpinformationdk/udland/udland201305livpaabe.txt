’Et liv på de betingelser får selvmord til at ligne en rationel udvej’
Oberst Morris Davis har sluttet sig til kampagnen, der kæmper for at nedlægge den kontroversielle interneringslejr Guantánamo, og hundredtusinder støtter hans underskriftsindsamling. I mellemtiden vokser kritikken fra internationalt hold mod USA’s tvangsfodring af sultestrejkende indsatte
En underskriftsindsamling med mere end 124.000 underskrifter støtter oberst Morris Davis’ krav om at lukke den amerikanske fangelejr Guantánamo.


 En tidligere chefanklager ved den kontroversielle amerikanske fangelejr i Guantánamo står nu frem med et krav om at lukke fængslet. Samtidig har han lanceret en underskriftsindsamling til støtte for dette krav, der allerede på det første døgn samlede over 60.000 underskrifter.
Oberst Morris Davis gjorde i to år tjeneste som chefanklager i terrorismeprocesser på Guantánamo. Hans beslutning om at slutte sig til kampagnen for at få lejren lukket udspringer angiveligt af den igangværende sultestrejke, der nu omfatter over 100 fanger, herunder omkring 21, som lejrens ledelse har besluttet at tvangsfodre for at hindre dem at lide sultedøden.
Davis’ underskriftskampagne kommer umiddelbart efter, at præsident Barack Obama tirsdag lovede at indfri et løfte fra sin præsidentvalgkamp i 2008 om at lukke interneringslejren, som stadig huser omkring 166 fanger – skønt halvdelen af disse i princippet er godkendt til løsladelse.
Davis siger til The Guardian, at han er rystet over fangernes massive sultestrejke, men udmærket forstår den i lyset af, at mange har været frihedsberøvet uden rettergang i over et årti.
»Et liv på de betingelser får selvmord til at ligne en rationel udvej,« siger han.
Underskriftskampagnen har til huse hos webtjenesten Change.org, der sammen med lignende hjemmesider er blevet et stadig mere magtfuldt protestmiddel for sociale aktivister. I en introtekst bemærker Davis:
»Hvis noget andet land behandlede sine indsatte på samme måde, som vi behandler vores i Guantánamo, ville vi rette en skarp kritik imod dette land. Og det ville være berettiget. Vi kan ikke påberåbe os nogen juridisk og moralsk overhøjhed, når vi samtidig forbeholder os ret til at behandle andre på måder, vi ikke ville tøve med fordømme massivt, hvis amerikanere blev behandlet ligesådan af andre.«
Underskriftsindsamlingen havde ved redaktionens slutning fredag samlet over 124.000 underskrifter.
Davis gentager over for The Guardian de samme pointer, som Obama tidligere har været fremme med: At Guantánamo ikke tjener noget formål, koster skatteyderne millioner af dollar, krænker fangernes menneskerettigheder og spolerer Amerikas ry i udlandet.
»Vi betaler en høj pris for den moralske plet, Guantánamo sætter på vort land og for den internationale modvilje, Guantánamo fremkalder. Logisk set kan jeg i dag ikke tænke mig et eneste godt argument for Guantánamo,« siger han.
Nye voldelige sammenstød
I perioden 2006-2007 var Davis medlem af basens militærkommissioner. Han trådte tilbage i protest over, at der blev udnævnt højtstående embedsmænd i hans kommandokæde, som havde støttet brugen af bevismateriale fremskaffet ved brug af waterboarding-tortur. I hans tid på flådebasen blev der gennemført vellykkede retssager mod flere ledende terrormistænkte, herunder australieren David Hicks og Salim Hamdan, som var Osama bin Ladens chauffør.
Sultestrejken har rystet fangelejren i over to måneder og bragt spørgsmålet om den fortsatte indespærring af fangerne tilbage på den globale mediedagsorden. Militære forstærkninger og lægehold er i mellemtiden ankommet til den isolerede base på øen Cuba for at bistå med tvangsfodring af fangerne.
For nylig kom det til voldelige sammenstød, da fangevogtere forsøgte at knække viljen hos et antal sultestrejkende fanger ved at flytte dem over i eneceller. Herunder blev der affyret gummikugler mod de indsatte, hvilket resulterede i flere kvæstelser.
Da Obama tirsdag tog emnet op i en tale, advarede han om, at den fortsatte eksistens af lejren, over et årti efter terrorangrebene den 11. september, » ... er et vedvarende smerteligt problem, der ikke har udsigt til at blive andet end værre«.
Han lovede at gå til Kongressen og gøre endnu et forsøg på at vinde republikansk støtte til en lukning af Guantánamo.
Menneskerettighedsaktivister har imidlertid før kritiseret præsidenten for at forfølge denne linje og hævder, at Obama selv har beføjelse til unilateralt at frigive flere af de indsatte, der allerede er clearet og overføre andre til retssager i det civile domstolssystem.
Mange borgerretsgrupper, såsom American Civil Liberties Union, har opfordret Obama til at udpege en højtstående embedsmand til at forestå denne opgave og påbegynde overførslen af fanger, og disse grupper har siden fået tilslutning fra førende skikkelser i hans eget parti.
Den indflydelsesrige Dianne Feinstein, der er leder af Senatets efterretningsudvalg, har således skrevet til Obama-regeringen og bedt den om at »forny sine bestræbelser på at overføre 86 tilbageholdte«, som et sikkerhedsudvalg allerede har sikkerhedsgodkendt til at blive flyttet.
56 af de pågældende mænd er fra Yemen, men Obama-regeringens aktuelle midlertidige suspension af overførsel af fanger til Yemen har indtil videre gjort ethvert forsøg på at forlade Guantánamo til skamme for de pågældende, uanset at Yemens regering på sin side har krævet, at dets borgere vender tilbage til landet.
Brud på folkeretten
I mellemtiden spidser krisen i forbindelse med sultestrejken på Guantánamo til. Onsdag erklærede FN’s kontor for menneskerettigheder, at tvangsfodring af fanger repræsenterer et brud på folkeretten.
»Hvis det kan karakteriseres som tortur eller umenneskelig behandling – og det kan det, hvis det er smertefuldt – er det forbudt ved international lov,« sagde således Rupert Coville, en talsmand for FN højkommissariat for menneskerettigheder til nyhedsbureauet AFP.
FN’s holdning bygger på en vurdering fra World Medical Association, en international organisation med 102 medlemslande, hvis medlemmer omfatter USA, der fungerer som en etisk vagthund i sundhedsvæsnet.
I 1991 fastslog WMA, at tvangsfodring »aldrig er etisk acceptabelt«, uanset om det er motiveret af hensynet til en fanges sundhed.«
I går krævede også Den Interamerikanske Menneskerettighedskommission, at interneringen på ubestemt tid af Guantánamos indsatte ophører øjeblikkeligt, og at de indsatte enten sættes fri eller præsenteres for en retslig tiltale og retsforfølges.
 
© The Guardian og Information
Oversat af Niels Ivar Larsen

