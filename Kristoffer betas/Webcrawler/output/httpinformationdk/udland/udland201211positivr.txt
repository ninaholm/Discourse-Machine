Positiv retorik, negative fakta
Forfriskende ny åbenhed eller blot propaganda? Kinas nye kommunistiske lederskab bruger den internationale aids-dag til at signalere mere åbenhed overfor civilsamfundet – et træk, der modtages både med optimisme og en stor portion skepsis


 Blæser der en ny frisk vind i Beijing? Blot to uger efter det store generationsskifte i toppen af kommunistpartiet benytter det nye lederskab den internationale aids-dag til for første gang offentligt at lægge en tilsyneladende mere reformvillig og åben linje for dagen.
I denne uge traf den kommende premierminister Li Keqiang repræsentanter fra 12 aids-ngo’er, trykkede hånd med aids-smittede og lovede at slå hårdt ned på diskrimination mod dem.
»Civilsamfundet spiller en uundværlig rolle i den nationale kamp mod hiv/aids,« sagde Li på mødet, som blev dækket af stats-tv. Samtidig forsikrede han, at aktivisterne i fremtiden ville få »større spillerum«.
Begivenheden kan i en kinesisk sammenhæng udlægges som en mindre sensation. Det er højst usædvanligt, at en så højt placeret kommunistisk leder –Li Keqiang er nummer to i partiets hierarki - åbent promoverer aktivistkræfters betydning for den nationale udvikling. Og det oven i købet indenfor aids-området, som traditionelt har været et politisk meget prekært emne for regeringen.
Det kinesiske styre har hidtil været stærkt mistroisk overfor ngo’er af frygt for, at de vil underminere regeringens magt, og aktivister og ngo’er er i stor stil blevet kontrolleret og undertrykt. For nogle viste Li Keqiangs møde med ngo’erne en forfriskende åbenhed og et tegn på, at det nye lederskab, som kom til magten sidste måned, vil skifte undertrykkelsen af civilsamfundet ud med øget samarbejde.
»Det er et meget opmuntrende træk, da de (regeringen, red.) tidligere har været meget skeptiske overfor ngo’er,« siger sociologen Li Yinhe.
Et show
Blandt andre modtages Li Keqiangs tilsyneladende åbenhed overfor aids-sagen og civilsamfundet dog med stærk skepsis. »Det er ikke andet end et show fra en mand, som om nogen har stået for at undertrykke aids-patienter og aids-sagen,« mener systemkritikeren Hu Jia, som i over et årti har beskæftiget sig med aids-situationen i Kina.
Og der hænger en sort sky over Li Keqiang, da han anklages for at være medansvarlig for landets største aids-skandale og for at dække over den. Før og mens han var politisk leder i den centralkinesiske provins Henan mellem 1998 og 2004 blev titusinder af lokale smittet med hiv, da de gav blod i statsstøttede donationskampagner. Donerne, hovedsageligt fattige bønder, som fik kontant betaling for deres blod, blev smittet bl.a. pga. genbrug af beskidte kanyler.
Smittede og aktivister har opfordret Li Keqiang og regeringen til at tage ansvar for katastrofen – men uden succes. I stedet reagerede provinsregeringen under Li Keqiangs styre med at slå hårdt ned på dem i et forsøg på at feje skandalen ind under gulvtæppet. En hård kurs, der fortsætter den dag i dag.
Li Keqiangs møde med aids-ngo’erne ses også som et forsøg på at fjerne den skamplet, som situationen i Henan er på hans image.
»Han var ansvarlig for aids-spredningen i Henan,« siger Joseph Yu-shek Cheng, professor i samfundsvidenskab ved City University of Hong Kong.
»Men nu da han snart bliver premierminister, så forsøger han at distancere sig selv fra skandalen og med propagandaarbejde at kultivere et image som reformvenlig.«
»Om det er mere end blot retorik, eller om han virkelig er reformvenlig, det må tiden vise,« siger Cheng.
Gammelkendt undertrykkelse
Hu Jia mener, at bekæmpelsen af aids i Kina ikke vil være effektiv, så længe styret fortsat »ikke erkender sin skyld og lægger låg på« katastrofen i Henan. Og bl.a. pga. manglende åbenhed er aids fortsat et voksende problem i Kina. I slutningen af 2011 var der officielt 780.000 hiv-smittede i Kina, og mellem januar og oktober i år blev der rapporteret en stigning af smittede på hele 13 procent i forhold til samme periode sidste år. Gennemsnitligt dør der 60 kinesere om dagen af aids.
Mens Li Keqiang denne uge retorisk udtrykte en ny og større åbenhed, så blev der samtidig udvist den samme gammelkendte undertrykkelse og kontrol. Skandalen i Henan blev gemt godt af vejen. Ingen ngo, som beskæftiger sig med aids-situationen i provinsen, var inviteret med til mødet med den kommende premierminister.
»Vi blev ikke inviteret,« siger Liu, der kun vil have sit efternavn offentliggjort. Han repræsenterer Aizhixing, den ngo, som i længst tid har fokuseret på hiv-skandalen i Henan. Samtidig fik ngo’ens aktivister af Kinas sikkerhedspoliti besked på at forlade Beijing frem mod den internationale aids-dag. Tilsyneladende fordi styret var nervøs for, at de ville bruge mærkedagen til at skabe fokus omkring Li Keqiangs rolle i aids-skandalen. Aktivisterne opholder sig nu i Sydkina.
Desuden behandles hiv-smittede fra Henan fortsat hårdt af myndighederne, der gør alt for at gemme dem af vejen. Torsdag lykkedes det dog omkring 100 smittede at marchere i centrum af hovedstaden og offentligt opfordre det nye lederskab til at anerkende styrets skyld og tilbyde mere støtte og behandling til ofrene. Kort efter blev de dog hurtigt arresteret, og de fleste af dem sendt tilbage til Henan.En af deltagerne var Liang Guoqiang, som blev smittet med hiv i 1995, da han solgte sit blod i den regeringsstøttede donationskampagne. Over telefonen fortæller han, at han holdes illegalt indespærret på et hotel i Beijing af de lokale myndigheder og politiet, som anklager ham for at være en af protestens arrangører.
»De behandler fortsat os aids-patienter som kriminelle,« siger han om myndighederne.
»Jeg håber, at Li Keqiang mener det alvorligt, når han siger, at han vil støtte aids-ofrene, men jeg tvivler meget. Det var jo ham, som var med til at skabe problemet.«

