Grækenland bliver aldrig i stand til at betale sin gæld tilbage
Intet mindre end en afskrivning af store dele af Grækenlands gæld vil løse problemet, mener økonomiske eksperter
Grækenlands almindelige borgere og ikke mindst de unge er ramt af krisen og de 15 procents ledighed. De har aldrig høstet frugterne af de fede tider, men betaler prisen for nedturen — og protesterer voldsomt som her i Athen for nylig.


 Der har ikke været skyggen af lagkage og champagne på et-årsdagen for den 110 mia. euro (825 mia. kr.) store græske redningspakke. Tværtimod har euro-kollegerne, EU og Den Internationale Valutafond (IMF) måtte erkende, at den medicin, der skulle redde Grækenland ud af den dødsyge tilstand og som blev udskrevet i yderligere to redningspakker er slået fejl.
Grækenlands problemer er blevet dybere og dybere. Så dybe, at formanden for eurozonens finansministre, Jean-Claude Juncker, fredag efter et møde mellem fire euro-finansministre erkendte, at »Grækenland har brug for et yderligere justeringsprogram«.
»Det er svært ikke at drage den konklusion, at problemet er blevet fejldiagnosticeret fra starten, og nu betaler de prisen for det,« siger cheføkonom Simon Tilford fra tænketanken Centre for European Reform i London til Information.
»Redningspakken var reelt et lån, som bare øgede landets gæld, samtidig med at den underminerede landets evne til at generere indkomst og vækst gennem krav om enorme budgetnedskæringer,« tilføjer han.
Professor Jesper Rangvid fra Institut for finansiering på Copenhagen Business School mener på samme måde, at IMF, EU, Grækenland selv - og på sidelinjen Den Europæiske Centralbank »tog fejl, da de sidste år under voldsom tidspres« konstruerede den græske redningspakke.
»Tilbageslaget i den græske økonomi har været større, end man regnede med,« siger Rangvid til Information.
Redningsplan 2
Konsekvensen af fejldiagnosen er, at europartnerne nu kan blive tvunget til at redde Grækenland endnu engang landet står som sidste år over for tilbagebetalinger af deres gæld uden at have penge på kistebunden. I det lys har finansministrene erkendt, at den nuværende situation ikke er bæredygtig. Imidlertid har hverken Rangvid eller Tilford tiltro til, at de vil foretage de nødvendige og dramatiske ændringer, der skal til for at løse det græske problem.
»Det mest sandsynlige men som ikke vil være nok er, at man inden for et år vil mødes med dem, der har lånt Grækenland penge, og sige: I får jeres penge igen, men I får dem bare ikke i år, men måske i 2016-17 eller 18. Det vil sige en mild omstrukturering,« forklarer Jesper Rangvid.
Han er imidlertid ikke i tvivl om, at det, der på længere sigt vil ske, er, at investorerne må acceptere det, der i finansjargon kaldes for en
haircut.
»Det vil sige, at investorerne troede, de fik 100 euro tilbage, men nu får de altså bare kun 50 euro. Altså en nedskrivning af gælden, som man regner med, bliver på mellem 30 og 70 procent.«
Simon Tilford er enig og han mener, at Irland og Portugal sandsynligvis vil lide samme skæbne.
»Disse lande er lukket ude af kapitalmarkederne, og det vil en mild omstrukturering ikke ændre på. På sigt vil euro-landene tvinges til at afskrive store dele af gælden. Det vil blive en enorm smertefuld omstrukturering, resten af EU vil blive nødt til at skyde masser af penge ind i bankerne, så de ikke kollapser, og der vil blive behov for at hjælpe landene på fode igen bagefter,« spår han.
Skatten kan ikke dække
Jesper Rangvid vurderer, at der stadigvæk er en rimelig chance for, at det ikke bliver nødvendigt at omstrukturere de irske og portugisiske hjælpepakker, men siger:
»De fleste tal, vi får ind, er desværre dårligere og dårligere«.
Han er enig i, at EU selv efter en omstrukturering har en stor støtterolle at spille for at få Grækenland på fode igen. »Selv hvis hele Grækenlands gæld var væk, ville deres skatteindtægter ikke dække udgifterne til lønninger, pensioner, børnepenge osv. De ville stadigvæk have behov for at låne penge alene af den grund, og det vil være meget svært at få private investorer til at låne landet penge, hvis de lige har fået at vide, at de kun får 50 euro i stedet for 100 euro tilbage,« påpeger han.
»EU vil være nødsaget til at blive ved med at låne Grækenland penge. Vi bliver nødt til at starte forfra,« tilføjer han. Spørgsmålet er, om euro-finansministrene skulle have erkendt situationens sande tilstand for et år siden og handlet derefter.
»Nogle gjorde, nogle gjorde ikke. Nogle var bange for, hvad de politiske konsekvenser ville have været, hvis man havde afskrevet gælden dengang,« siger Tilford. Rangvid er enig i, at der var argumenter for ikke at omstrukturere gælden for et år siden.
»Tyske og franske banker har købt græske statsobligationer og vil lide tab. Det, der dog er sket i det seneste år, er, at bankerne er blevet mere robuste og bedre kan klare sådanne tab. Var det sket sidste år, ville mange banker været gået ned,« siger han.

