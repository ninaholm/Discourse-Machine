UNHCR: Flygtningestrømmene på vej ud af kontrol
Vi står over for en ukontrollabel glidebane, lyder advarslen fra FN’s flygtningehøjkommissær António Guterres i anledningen af organisationens rapport om rekordantal flygtninge og fordrevne i 2014: 59,5 millioner personer


 I gennemsnit blev 42.500 mennesker hver eneste dag forvandlet til flygtninge, asylansøgere eller internt fordrevne sidste år. Det er en firedobling på blot fire år.
Det er et par af mange skræmmende oplysninger i UNHCR’s nye rapport om udviklingen siden 2013. Aldrig nogen sinde tidligere i historien har så mange millioner mennesker været flygtninge eller internt fordrevet, og endda ser antallet ud til at vokse de kommende år.
»Vi står over for et paradigmeskifte, en ukontrollabel glidebane ind i en æra, hvor omfanget af den globale fordrivelse og den påkrævede respons fuldkommen overgår alt, hvad vi har set før,« siger António Guterres i en pressemeddelelse. Højkommissæren tegner »et skræmmende billede, hvor der på den ene side er færre og færre konsekvenser for dem, der starter konflikterne, og hvor det på den anden side tilsyneladende er fuldkomment umuligt for det internationale samfund at arbejde sammen for at standse krigene og arbejde hen imod at bevare freden.«
Årsagen til stigningen i 2014 er i første række krigen i Syrien, som siden 2011 har udviklet sig til »den største enkeltstående fordrivelse, verden har set«. Også andre konflikter har betydning for det rekordstore antal flygtninge og fordrevne, der i 2014 steg med 13,9 millioner mennesker. I alt er der kloden rundt 22 opblussede eller igangværende konflikter, 15 i Afrika, tre i Mellemøsten, en i Europa og tre i Asien.
»Vi har ikke kapaciteten til at samle stumperne op,« konstaterede højkommissæren.
Selv om Europa oplevede en stigning på 51 procent i tilstrømningen sidste år, understreger UNHCR i rapporten endnu en gang, at fordelingen af de mange millioner flygtninge er skæv: 86 procent af klodens knap i alt 60 millioner flygtninge opholder sig i regioner og lande, der betragtes som økonomisk mindre udviklede.
Mulig dominoeffekt
Forskningschef Thomas Gammeltoft-Hansen fra Institut for Menneskerettigheder hæfter sig først og fremmest ved UNHCR-rapportens påpegning af manglende ressourcer og støtte til de lande, der har modtaget det største antal flygtninge.
»Selv om vi taler om flere penge til nærområderne, så er det ikke bon’et ud. Hvert år mangler UNHCR penge, så trods al den retorik følger man det ikke op,« siger han og peger på et land som Libanon, der med en befolkning på knap fem millioner foreløbig har modtaget over halvanden million flygtninge.
»Mit skrækscenario er, at Libanon lukker grænserne og udviser halvanden million flygtninge. De vil søge mod nabolandene, og det kan få læsset til at tippe i de lande som en slags dominoeffekt. Det vil føre til en øget tilstrømning også til Europa.«
Derfor advarer Thomas Gammeltoft-Hansen mod en tydelig tendens i de europæiske lande til at skubbe ansvaret fra sig og minimere deres egen byrde.
»Ingen har lyst til at være endestation. Derfor er det store spørgsmål ikke, om man skal hjælpe enten i nærområderne eller i Danmark. Når man indser omfanget af katastrofen forstår man, hvorfor det må være et både-og,« siger han.
»Når vi f.eks. i Danmark diskuterer, om vi skal tage forbehold over for Flygtningekonventionen, så er det netop den konvention, der indtil videre har været en væsentlig årsag til, at Libanon ikke har lukket sine grænser. Hvis vi sender et signal om, at konventionen er ligegyldig, eller at vi bare kan træde ud, så risikerer vi, at en række lande, som tager mange flere flygtninge end Danmark, vil gøre det samme,« siger Thomas Gammeltoft-Hansen.

