Europa og USA bygger handelsmur mod Kina
Frygten for Kinas voksende økonomiske magt får EU og USA til at oprette et transatlantisk ’indre marked’, der kan sætte skub i Vestens skrantende økonomi. Forude lurer risikoen for en handelskrig med Kina og de øvrige ’nye’ økonomier, advarer kritikere


 
	Verdens økonomi ser ud til at gå igennem to afgørende historiske skift netop nu. 2013 bliver nemlig året, hvor det, man førhen kaldte udviklingslandene, for første gang i næsten 200 år overhaler de industrialiserede lande i vægt i verdensøkonomien.

	Kina, Indien, Brasilien og de øvrige ’u-lande’ i Asien, Afrika og Latinamerika udgør ifølge internationale statistikker nu mere end halvdelen af verdens økonomi. Det er et historisk brud med den situation, der har været i Europa siden industrialiseringen i den første del af 1800-tallet flyttede verdens økonomiske centrum til den vestlige verden i Europa og siden USA og Sovjetunionen / Rusland.

	Men 2013 kan også blive året, hvor Amerika og Europa som en konsekvens af netop denne udvikling i verdensøkonomien opgiver princippet om, at økonomi og handel skal styres gennem globale og multinationale aftaler. Et princip, som har været gældende siden Anden Verdenskrig.

	Sådan lyder det i hvert fald fra kritikere af den store interne handelsaftale, som USA og EU vil indlede forhandlinger om senere på måneden.

	EU ventes på et møde fredag at give grønt lys for at indlede officielle drøftelser med regeringen i Washington om at skabe et transatlantisk frihandelssområde, kaldet Transatlantic Trade and Investment Partnership, TTIP.

	Hvad der er tilbage af toldmure skal fjernes, og der skal skabes et nyt ’indre marked’ for både varer og tjenesteydelser mellem USA og Europa. På et tidspunkt hvor den vestlige økonomi ømmer sig oven på finanskrisen, kan det øge den økonomiske vækst på begge sider af Atlanten med op til et halvt procentpoint om året, lyder forhåbningerne fra EU-Kommissionen.

	Desperat forsøg

	Men en sådan intern ’vestlig’ handelsaftale risikerer også at grave en ny grøft i storpolitikken over for Kina, Indien, Brasilien og de øvrige fremadstormende økonomier, advarer vestlige økonomer.

	»Spørgsmålet er, om TTIP ikke blot er et desperat forsøg fra den ’gamle verden’ på at holde fast i den økonomiske overlegenhed, som vi havde i det 20. århundrede,« siger nationaløkonomen André Sapir, som er tilknyttet Bruegel-tænketanken i Bruxelles og er tidligere toprådgiver for EU-Kommissionen.

	Han frygter, at USA og EU er i gang med at underminere det internationale handelssystem, der blev etableret efter Anden Verdenskrig på anbefaling af den britiske økonom John Maynard Keynes med henblik på at forhindre en tilbagevenden til de onde dage i 1930’erne, hvor de store lande gemte sig bag handelsmure og dermed var med til at forværre den daværende store økonomiske krise.

	Siden 1948 har verdenssamfundet forsøgt at skabe globale regler for samhandel og konkurrence, først gennem den internationale handelsaftale GATT (General Agreement on Tariffs and Trade) og siden gennem Verdenshandelsorganisationen, WTO (World Trade Organization), som indtil nu har været en stor gevinst for den vestlige økonomi.

	»Den kommende aftale mellem USA og EU kan imidlertid være begyndelsen på afslutningen af det multilaterale handelssystem, som vi kender det i dag,« siger Andre Sapir.

	»GATT/WTO-systemet har altid bestået af to dele: En del som omfatter handelsliberalisering, og en del som indebærer et fælles regelsæt med fælles forpligtigelser og et system til løsning af konflikter. Hvis den første del – selve handelsaftalerne – ikke længere er globale, vil det være stadig mere vanskeligt at holde fast i den anden del, hvor handelskonflikter drøftes i WTO.«

	»WTO risikerer på sigt at blive endnu et betydningsløst FN-agentur med en fin udsigt over Genève-søen,« konkluderer han.

	Blandt de nye økonomier har det hidtil været betragtet som en hæder at blive medlem af GATT/WTO; de vestlige økonomiers klub. Kina blev medlem af WTO i 2001. Rusland først ti år senere efter seje forhandlinger. Men begejstringen over at være blevet optaget i WTO kan hurtigt fortone sig.

	Trusler fra Beijing

	I Beijing synes der ikke at herske nogen tvivl om, at de gamle vestlige økonomier med TTIP er i gang med at opbygge en ny handelsmur over for Kina og andre eksportstærke økonomier i Asien.

	I forvejen er Europa og Kina på vej ind i en handelskonflikt, efter at EU har lagt særtold på kinesiske solpaneler og solfangere, som Kina ifølge EU-Kommissionen i stor stil sælger til dumpingpriser i Europa for at erobre markedet.

	Det kinesiske kommunistpartis talerør, Folkets Dagblad, advarede for nylig europæerne om, at Kina vil slå igen, hvis Europa forsøger at beskytte sig bag en ny handelsmur.

	»Tiderne ændrer sig, og magter stiger op og falder bort, hvilket nogle europæiske politikere i deres arrogance ikke har forstået.«

	Et modtræk fra kineserne kan blive skabelsen af et indre asiatisk frihandelsområde, siger kinesiske diplomater. Forhandlinger herom er allerede begyndt med Sydkorea og Japan.

	Men det tager man med en vis sindsro i EU-systemet i Bruxelles. Kinas forhold til sine nabolande, især Japan, er anspændt for tiden, og det seneste topmøde mellem de såkaldte BRIK-lande – Brasilien, Rusland, Indien og Kina – viste, at landene ikke har meget til fælles, hvad angår handelspolitik.

	Brasilien har tværtimod udtrykt interesse for at blive koblet på det transatlantiske frihandelsområde. Det samme gælder Tyrkiet.

	»Kina har ingen grund til bekymring,« siger EU’s handelskommissær, Karel de Gucht, om de kommende forhandlinger mellem EU og USA. Det er ikke planen at udelukke nogen, siger han og påpeger, at EU og Kina udgør stadig mere vigtige handelspartnere.

	Men den belgiske EU-kommissær, som er kendt for at sige tingene lige ud, gør det også klart, at Kina på grund af urent trav i sin handelspolitik bærer et stort ansvar for, at WTO-systemet er ved at bryde sammen.

	»Kina er blevet en meget vigtig økonomi. Men det betyder også, at landet må påtage sig et globalt ansvar og åbne sit marked,« siger Karel de Gucht.

	EU-kilder fastholder, at det hovedsageligt var stejle holdninger hos lande som Kina og Indien, som i 2011 fik den seneste handelsrunde i WTO til at bryde sammen. Siden åbningen i Seattle i 1999 af en ny global handelsrunde er man stort set ikke kommet ud af stedet. Mere kyniske journalister kaldte i sin tid GATT for ’General Agreement to Talk and Talk’, men nu taler man end ikke med hinanden.

	EU og USA håber på at få deres indbyrdes frihandelsaftale på plads senest næste år. Men der er mange stridspunkter, som skal løses. Frankrig og enkelte andre EU-lande forlanger den audiovisuelle sektor undtaget for at holde liv i den skrantende europæiske filmindustri. Et større slagsmål venter også omkring spørgsmålet om frihandel med gensplejsede fødevarer, som USA producerer i stor stil, men som er ildeset på denne side af Atlanten. I Bruxelles er man også bekymret for, om den amerikanske Kongres overhovedet evner at vedtage de mange fælles lovstykker, der vil være forudsætningen for et transatlantisk fælles marked. Men USA’s præsident Barack Obama har sat sin politisk prestige ind på at få aftalen på plads i sin embedsperiode, og den mulighed søger europæerne at udnytte.

	Danmark hører til blandt de EU-lande, der er mest entusiastiske over for TTIP.

	»Europa og USA står for mere end halvdelen af den samlede globale handel. Gennem den nye aftale kan vi sætte standarden for resten af verden. Men det er nu, vi har chancen,« sagde handelsminister Pia Olsen Dyhr (SF) på et pressemøde i maj.

	»Hvis vi lader tiden gå, er det Kina, Brasilien og Indien, der kommer til at sætte dagsordenen på det handelspolitiske område.«

	 

