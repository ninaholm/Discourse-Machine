Briterne jubler efter at have slået Danmark i vindenergi
Briterne har for første gang overhalet Danmark, og øen mod vest får nu mere energi ud af deres møller, end danskerne gør. ‘Danmark er ikke længere et foregangsland,‘ siger ekspert


 Danmark var engang foregangsland på vindkraftområdet. Men det er vi ikke længere. I stedet har briterne nu overtaget føringen.
Ifølge det britiske ministerium for energi og klimaforandringer er der nu bygget havmølleparker med en samlet kapacitet på 597 megawatt. Danmark har kun en kapacitet på 423 megawatt.
Den britiske energiminister, Mike O'Brien, er stolt over, at briterne har overtaget førstepladsen. »Danmark var engang foregangslandet, men det er de ikke længere.«
»Den vindmøllepark, jeg besøger i dag, kan give energi til 1,5 millioner husstande. Det er denne havmøllepark, der har slået Danmark af førstepladsen og gjort Storbritannien til verdens nummer ét på offshore vindenergi,« sagde Mike O'Brien, da han besøgte de seneste udvidelser af havmølleparkerne i Storbritannien, Centrica’s Lynn og Inner Dowsing nær Skegness i går. Og firmaet, der leverer møllerne til havmølleparken, er oven i købet dansk. »Wind power to the people,« lyder Vestas' slogan. 
Og det danske firma er stadig verdens førende vindmølleproducent. Det har kørt en kampagne sammen med den britiske avis The Guardian. Det er denne kampagne, der er årsag til korrespondentens dagsrejse væk fra det osende og forurenede London og helt herud til Lincolnshire – der ligger skråt over for Lem ved Ringkøbing Fjord på den modsatte side af Vesterhavet, hvor Vestas har sit hovedkvarter. Det er her, uden for Lincoln-shire, vindkraftenergien udbygges – ikke på Nordsøens østlige bred.
Gået i stå i Danmark
For mens vindenergien på verdensplan er blevet femdoblet siden 2000, er der ikke sket meget i Danmark. En beslutning om, at naboer til en vindmølle skal kunne kræve erstatning, har betydet, at vindmøllebyggeriet på det nærmeste er gået i stå i Danmark. Den historie ønsker de ikke at diskutere i vindmølleparken – selvom den er ejet af Vestas.
»Det er et politisk spørgsmål. Den slags kan jeg ikke udtale mig om,« siger ingeniøren Paul McDermott, der viser mig rundt. Men det udtaler de sig gerne om i Vestas' hovedkvarter.
»Det er et stykke tid siden, Danmark har været på top-ti over installerede vindmøller.
Det er ikke nogen hemmelighed, at væksten er gået i stå her, mens den er vokset andre steder,« siger Lili-Ane Suzuki, der er informationsmedarbejder i Vestas.
Tyskland verdensmester
Og briterne er ikke de eneste, der har overhalet Danmark. Tyskland er verdensmester i installeret kapacitet med 22.277 megawatt, fulgt af USA med 16.879 og Spanien med 14.714. Med de senest opstillede møller har briterne 3.190. De har dermed også overhalet Danmark, som har en installeret kapacitet på 3.088.
»Inden der er gået et år, vil vi have udbygget kapaciteten med yderligere 9.000 megawatt,« sagde den britiske energiminister ifølge den pressemeddelelse, der er blevet udsendt af energiministeriet, og som McDermott giver mig.
»Det gør os ikke til verdensmestre. Men det er en begyndelse,« siger Paul McDermott.
»Rom blev ikke bygget på én dag – men at vi har overhalet Danmark, er i sig selv en bedrift.«
Det er diset, og man kan ikke se meget. Men der er mange, der vil udtale sig om præstationen. Maria McCaffrey fra Den Britiske Vindmølleforening (the British Wind Energy Association) er begejstret over udviklingen.
»Det er første gang nogensinde, at vi er blevet førende inden for vindenergien. At vi nu har verdens største instalerede kapacitet på havmølleområdet,« siger hun. Hun fremhæver også, at det er et område, hvor der kan skabes mange nye job.
»Det er godt, at regeringen satser på dette. Det er et område med stort potentiale,« mener hun.
Udsigten til flere vindmøller hilses også velkommen af Doug Parr, chefen for Greenpeaces forskningsafdeling. Men han gør opmærksom på, at der næppe er mange nye jobs, da de fleste møller er produceret af Vestas og andre udenlandske virksomheder.
»Hvis regeringen virkelig skal drage nytte af denne udvikling, må den følges op af investeringer, som gør os i stand til at udvikle vor egen teknologi,« siger Parr.
Politisk satsning
Siden Gordon Brown overtog premierministerposten sidste år, er der blevet kraftigt udbygget i Storbritanniens vedvarende energisektor. Der er afsat 100 milliarder pund til vedvarende energi, ifølge tal fra Handelsministeriet, der også omfatter energimisisteriet. Samtidig er de store politiske partier begyndt at konkurrere om miljøet.
Den konservative leder, David Cameron, har installeret en vindmølle på sit hus i Notting Hill i London, og det konservative parti har opstillet en handlingsplan for, hvordan brugen af vedvarende energi kan fordobles.
»David Cameron har tvunget Brown i offensiven. Under de tidligere konservative ledere var der ikke megen interesse for miljø, og der var ikke noget incitament til at gøre noget. Det betød, at der var en vis stagnation under Blair,« siger Zac Goldsmith, der er tidligere redaktør af tidsskriftet The Ecologist. I modsætning til Danmark har briterne gjort det sværere at forhindre opstillingen af vindmøller og havmøller.

