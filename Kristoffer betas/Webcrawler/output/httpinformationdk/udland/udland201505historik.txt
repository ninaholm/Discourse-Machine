Historiker, advokat eller rocksanger kan blive polens næste præsident
Et nærmest udraderet socialistisk parti og to stærke borgerlige partier kan blive resultatet af det polske præsidentvalg søndag, hvor den siddende præsident Bronislaw Komorowski har de stærkeste kort på hånden


 Den polske præsident Bronislaw Komorowski er fortsat favorit til at genvinde posten som præsident ved valget søndag, men jo nærmere valget kommer, jo dårligere meningsmålinger opnår den farveløse Komorowski, der tilhører det liberale regeringsparti Borgerplatform. Alt i mens haler den nationalkonservative kandidat, den veltalende advokat Andrzej Duda ind på præsidenten, der i første omgang så ud til at slippe for anden valgrunde, der bliver aktuel den 30. maj, hvis ingen af kandidaterne opnår mindst 50 procent af stemmerne. Komorowkis opbakning er faldet til 39 procent, fra over 60 procent før valget blev udskrevet.
»Selv om den polske præsident kun er sekundær, hvad angår regeringsmagten, så lægger han dog linien i udenrigs- og sikkerhedspolitikken og repræsenter Polen udadtil,« fortæller Pawel Tokarski, der er forsker i internationale forhold ved Polish Institute of International Affairs og ’Stiftung Wissenschaft und Politik’ i Berlin.
Spillet om midtervælgerne
»Komorowski har i sin regeringsperiode ageret meget passivt, og har underlagt sig de politiske ønsker fra den siddende regering. Profilen er derfor bleg. Han er heller ikke nogen stor taler, laver mange gentagelser og rammer ikke tilhørerne på deres følelser. Det forsøger den stærkeste modkandidat, Andrzej Duda, at udnytte ved at fremstille sig selv som en handlingens mand.« Den 42-årige advokat Andrzej Duda kandiderer for det nationalkonservative parti Lov og Retfærdighed (PIS), hvis leder er tidligere regeringsleder Jarosław Kaczyński, tvillingebror til afdøde præsident Lech Kaczyński. Efter dennes død ved en flykatastrofe i Smolensk i Rusland i 2010 forsøgte Jarosław Kaczyński selv at blive præsident, men tabte knebent til Bronislaw Komorowski.
»Den tidligere regeringsleder Donald Tusk måtte døje med den nærmest konstant genstridige præsident Lech Kaczyński, der i perioden 2007 til 2010 nægtede at underskrive en række love. Tusk udpegede den aldeles loyale Komorowski som sin foretrukne kandidat. Da han vandt, fik Tusk arbejdsro og større magt,« siger Pawel Tokarski. Han mener, at Jarosław Kaczyński spiller sine kort rigtigt, ved ikke igen at stille op som præsident.
»Jarosław Kaczyński er en meget dreven politisk spiller. Han véd, at han ikke selv har en chance denne gang, derfor har han sendt en ung veltalende kandidat på banen, der kan indfange en del af midtervælgerne frem til efterårets parlamentsvalg, som dette valg giver indikationer hvor ender. Det bliver derfor spændende at følge, om denne strategi får succes,« siger Pawel Tokarski.
Valget anses også for at være den første store test for den nuværende polske ministerpræsident Ewa Kopacz, der i 2014 overtog regeringsansvaret efter Donald Tusk, der efter syv år som regeringens førstemand skiftede til posten som EU-Rådspræsident. Pawel Tokarski:
»Donald Tusk gik for at være en hård hund som udraderede alle sine konkurrenter. Regeringsleder Ewa Kopacz var en af hans trofaste støtter, men er slet ikke en så dominerende figur. Hendes fremtoning er mere famlende og hun har skullet kæmpe for at finde sin rolle. Dette valg viser, om Borgerplatform kan holde taget i vælgerne, forud for parlamentsvalget til efteråret.«
Socialismen bæres til graven
Valget understreger også socialistiske SLD’s måske snarlige undergang i polsk politik. Det ekskommunistiske parti er fortsat Polens tredjestørste med 8,2 procent, men har begået adskillige fatale fejl, idet formanden, Leszek Miller, har valgt at opstille den tidligere tv-vært og skønhedsdroning Magdalena Ogorek som kandidat. Den 36-årige kvinde har imidlertid temmelig liberale holdninger, hvilket har fået baglandet til at se rødt. De har nægtet at hjælpe deres kandidat, hvilket igen har fået vælgerne til at tage flugten. Den polske sociolog Maciej Gdula siger til Deutschlandfunk:
»Socialisterne ønsker med dette valg at positionere sig som kommende koalitionspartner for det regerende Borgerplatform ved selv at stille en svag kandidat. Men med kun fire procent af stemmerne ser det skidt ud, og det er nu tvivlsomt, om partiet klarer spærregrænsen på fem procent ved det snarlige parlamentsvalg.« Bedre chancer har den midaldrende rocksanger Pawel Kukiz, der står til omkring 11 procent fra især de unge moderne vælgere i byerne. Han går til valg på en ny valglov, men har ikke meget andet at byde på, end selvtillid: »Amerikanerne havde tillid til en skuespiller og han fik succes. Reagan elskede sit land og det er den eneste lov, jeg ønsker at følge.«

