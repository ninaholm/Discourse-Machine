David Cameron er ny britisk leder
Den konservative partileder David Cameron er af dronning Elizabeth blevet udpeget til Storbritanniens ny premierminister og til at danne ny regering


 Den konservative partileder, David Cameron, er efter et 20 minutter langt besøg hos dronning Elizabeth på Buckingham Palace blevet bedt om at danne en ny regering.
Storbritanniens ny premierminister ankom sammen med sin hustru Samantha til Downing Street 10, hvor han over for det massive presseopbud meddelte, at han vil gå i koalition med Liberaldemokraterne.
- Jeg agter at danne en koalitionsregering mellem de Konservative og Liberaldemokraterne. Jeg mener, at det er den rigtige måde at give landet en stærk, stabil, god og anstændig regering på, siger Cameron.
Han understreger, at det har landet brug for, selv om der også var rosende ord til den afgående labourregering med Gordon Brown i spidsen.
- Den afgående regering skal have ros for at have gjort Storbritannien åbent på hjemmefronten og engageret i udlandet. Men vi står over for en række dybe problemer, siger David Cameron.
Endnu inden David Camerons nåede frem til Downing Street blev der skrevet historie, da det første billede af den ny premierminister og dronning Elizabeths håndtryk allerede var offentliggjort.
Storbritanniens nye regering er endnu ikke på plads, selv om den skal være forhandlet på plads. Formelt skal de to partiledere dog først have aftalen godkendt af deres respektive parlamentsgrupper.

