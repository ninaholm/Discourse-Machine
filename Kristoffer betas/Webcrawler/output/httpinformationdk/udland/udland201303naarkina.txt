Når Kinas nye præsident drømmer, kan naboerne få mareridt
Xi Jinping drømmer ’den store kinesiske drøm’ om et stærkt Kina. Drømmen begejstrer et nationalistisk kinesisk hjemmepublikum, men den gør andre asiatiske lande mere nervøse og kan øge spændingerne med USA


 Kina skal genrejse sig, så landet ikke længere kan få prygl. Det var beskeden fra Xi Jinping, kort efter han i starten af november sidste år blev kommunistpartiets nye leder. Sammen med de seks andre medlemmer af det nyligt udpegede toplederskab var han på besøg i Nationalmuseet i centrum af Beijing, hvor historien fortælles om århundredet før kommunisternes magtovertagelse, da Kina var svag og led svigende militære nederlag og gang på gang blev ydmyget af fremmede magter. Det skal ikke ske igen, insisterede Xi Jinping.
»Når vi ser tilbage på vores historie, så kan vi se, at når vi falder bagud, så får vi tæsk. Kun når vi rykker fremad, kan vi være stærke,« sagde han, da han var på museumsbesøg.
Og siden da har manden, der i dag bliver udpeget til Kinas præsident ved den igangværende Nationale Folkekongres, flere gange fortalt den kinesiske befolkning om sin »store kinesiske drøm«. Det er drømmen om et stærkt og velstående Kina; om at opnå »den kinesiske nations store genopblomstring«.
Xi Jinping har samtidig en ret god idé om, hvornår drømmen går i opfyldelse: I år 2049, når kommunistpartiet har været ved magten i et helt århundred.
Befolkningen er begejstret for lederens drøm. I hvert fald ifølge den kinesiske partipresse, som de sidste måneder har beskrevet en »dybtfølt entusiasme« i befolkningen. Og den nationalistiske drøm om større styrke og et Kina, der vil genindtage sin retmæssige position i verden, er da også populær blandt kinesere, der fra deres skolebøger, medier og politikere har fået fortalt, at det er udlandet, som er skyld i Kinas ulykker, og kun med kommunistpartiet ved magten kan nationen genfinde fordums storhed.
»Xi Jinpings kinesiske drøm spiller på de udbredte nationalistiske følelser i befolkningen, som i stor grad er funderet i en følt smerte over tidligere tiders ydmygelser,« siger den politiske kommentator Hu Xingdou.
»Og det er med til at galvanisere folkets støtte til kommunistpartiet og det nye lederskab.«
Militære undertoner
Men mens Xi Jinpings drøm i udbredt grad vinder genklang i den kinesiske befolkning, så truer den dog med at udvikle sig til et mareridt for Kinas allerede nervøse naboer, der frygter, at drømmen er et varsel om en stadig mere nationalistisk og aggressiv kinesisk udenrigspolitik. Specielt fordi Xi Jinping også har tilsat drømmen tydelige militære undertoner.
»Denne drøm kan siges at være drømmen om en stærk nation. Og for militæret er det en drøm om et stærkt militær,« sagde Xi Jinping i december om bord på et krigsskib.
»For at opnå den kinesiske nations store genopblomstring, er vi nødt til at sikre, at der er samstemmighed mellem et velstående land og et stærkt militær.«
Mens det i Kina udlægges som ganske naturligt, at militæret moderniseres i takt med landets økonomiske udvikling og for hvert år får et markant større budget, så løfter man alligevel bekymrede øjenbryn i flere asiatiske lande som Japan, Vietnam og Filippinerne, der inden for det sidste års tid har haft alarmerende og hårde stridigheder med Kina om kontrollen over strategisk vigtige øer og havområder.
Siden han blev partiformand og samtidig øverstkommanderende for Kinas væbnede styrker, har Xi Jinping ikke gjort meget for at berolige sine naboer. Snarere tværtimod. Han lader sig fremstille som en stærk militær leder, der har stået i spidsen for Kinas militære reaktion på en territorialkonflikt med Japan, hvor jagerfly og krigsskibe fra de to lande har været faretruende tæt på sammenstød.
En af hans første gerninger var at udstede ordrer om, at hæren skal fokusere på at være ’kampklar’. Og samtidig med han har forsikret naboerne om, at Kina vil »holde sig på den fredelige udviklings vej«, så understreger han, at »vi absolut ikke vil ofre vores nationale kerneinteresser«– hvilket i Kina dækker over de territoriale krav, som det kinesiske styre er rede til at gå i krig for.
Strid med USA
Af frygt for det kinesiske militærs vokseværk og øget nationalistisk retorik fra Beijing, så søger flere asiatiske lande i stadig større grad beskyttelse hos USA. Og samtidig med at præsident Barack Obama har annonceret øget amerikansk strategisk og militært fokus på Asien, er det med til at styrke en kinesisk følelse af, at USA forsøger at inddæmme Kina – som så igen er med til at forstærke en ’dem mod os’-følelse blandt kineserne, der sætter endnu mere kog under nationalismen.
Og selvom Xi Jinping nok ikke drømmer om lige præcis det, så er scenen alligevel sat for en potentielt farlig kamp mellem Kina og USA om indflydelse i Asien. Og fordi Xi Jinping har annonceret sin drøm om kinesisk genopblomstring og styrke, så kan han ikke tåle at virke svag over for USA, og han er nødt til at sætte hårdt mod hårdt for at vise, at det netop ikke blot er en drøm.
Der, hvor den største udfordring for forholdet mellem Kina og USA ligger lige nu, lader dog til at være i cyberspace. De amerikanske myndigheder beskriver nu cyberangreb som en voksende trussel mod USA’s nationale og økonomiske sikkerhed og sidestiller det med truslen fra terrorisme. Og Obamas nationale sikkerhedsrådgiver, Thomas E. Donilon, har i denne uge udpeget Kina som den største fjende på området. Han stiller krav om, at Kina standser sin omfattende hacking af amerikanske computernetværk. Folkets Befrielseshær i Kina er tidligere blevet anklaget for at stå bag adskillige cyberangreb i USA, hvilket den kinesiske regering nægter.
Tilsyneladende bliver det i cyberspace, at Xi Jinpings drøm om national styrke skal sættes på sin første prøve.
 

