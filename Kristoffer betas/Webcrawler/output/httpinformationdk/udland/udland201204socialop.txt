Social opstand og kriseforværring kan følge nedskæringspolitikken
FN’s internationale arbejdsorganisation ILO trækker tæppet væk under EU’s stramme finanspolitik i ny rapport


 »Næsten fem år efter den globale finansielle og økonomiske nedsmeltning viser vore analyser, at risikoen for social uro er steget i flertallet af lande. Det er ikke overraskende i lyset af, at gode arbejdspladser er en mangelvare, og at indkomstuligheden er voksende. Der er en stadig stærkere følelse af, at dem, der rammes hårdest af krisen, ikke får tilstrækkelig opmærksomhed fra politikerne.«
Det siger Raymond Torres, direktør ved International Institute for Labour Studies under FN’s Internationale Arbejdsorganisation, ILO.
Op til dette års 1. maj-manifestationer har FN-organisationen udsendt en rapport, der i stærke vendinger advarer om udsigt til sociale konflikter som konsekvens af krisen og ikke mindst den nedskæringsstrategi, som især de europæiske regeringer har valgt i forsøget på at komme ud af underskuds- og gældsklemmen.
ILO-rapporten vurderer, at der internationalt er tabt 50 mio. job i forhold til niveauet før krisens start, og at der i år vil være 202 mio. arbejdsløse svarende til en global arbejdsløshedsprocent på 6,1, stigende til 6,2 pct. næste år.
»I i-landene forventes beskæftigelsesniveauet ikke at nå tilbage til før-kriseniveauer før sidst i 2016,« hedder det i rapporten.
Den betoner, at dette ikke er en ’normal’ afmatning – ubalancerne på arbejdsmarkedet bliver i stigende grad indbygget i strukturen og dermed vanskeligere at komme til livs.
»Tendensen er særligt bekymrende i Europa, hvor arbejdsløsheden er steget i næsten to tredjedele af landene siden 2010,« fastslår ILO.
FN-organisationen går stærkt i rette med den nedskæringsstrategi, som – ikke mindst efter pres fra Tysklands kansler Angela Merkel – er blevet institutionaliseret i EU via den ny europæiske finanspagt og praktiseres via nationale spareprogrammer. Strategien omfatter ifølge ILO også en svækkelse af reglerne om ansættelse og af arbejdsmarkedsinsitutionerne. Forventningen har været, at de finansielle markeder ville reagere positivt og dermed genskabe tillid til den europæiske økonomi og fornyet vækst.
»Disse forventninger er imidlertid ikke blevet indfriet. I lande, der mest aktivt har satset på nedskæringer og deregulering – især dem i Sydeuropa – er den økonomiske og beskæftigelsesmæssige vækst fortsat med at blive forværret.«
»Nedskæringsfælden har klappet,« siger ILO.
»Nedskæringerne har reelt ført til en svagere økonomisk vækst, øget ustabilitet og en forværring af bankernes økonomiske tilstand, hvilket har udløst yderligere indskrænkning af udlånene, lavere investeringer og – som konsekvens heraf – flere mistede arbejdspladser. Det ironiske er, at dette i alvorlig grad har påvirket de offentlige budgetter og dermed øget behovet for yderligere besparelser. Det er et faktum, at der ikke er sket megen forbedring af de finansielle underskud i de lande, der aktivt har benyttet nedskæringspolitikken,« lyder den hårde dom.
ILO tilføjer, at indsatsen fra f.eks. Den Europæiske Centralbank for at polstre nødstedte banker med kapital »er slået fejl, når det gælder at øge tilliden til realøkonomien.«
Der er således ikke blevet tale om den investeringsvækst, som politikerne håbede ville følge med øget finansiel modstandskraft og forbedret markedstillid. Den fortsatte usikkerhed på markedet gør, at selv den kapital, der findes, holdes tilbage.
»Mængden af ikke-investeret kapital på de store selskabers kontoer har nået hidtil usete højder, alt mens små virksomheder i i-landene fortsat har svært ved at få adgang til de lån, der ville gøre det muligt for dem at investere og skabe arbejdspladser,« oplyser ILO.
Faren for opstande
Konsekvensen af sparestrategiens forværring af arbejdsløsheden kan blive sociale opstande i kriseramte lande, både i og uden for Europa, advarer rapporten, som måler denne risiko via det såkaldte Social Unrest Index. Uroligheds-indekset viser, at risikoen for opstande er blevet mindre i de asiatiske og latinamerikanske vækstøkonomier, men altså større mange andre steder, hvor krisen bider, og nedskæringer hærger.
»Ud af 106 lande med tilgængelig information rapporterede 54 pct. af landene om en øget værdi for Social Unrest Index i 2011 i forhold til 2010.«
»Europa, Mellemøsten, Nordafrika og Afrika syd for Sahara viser den mest forhøjede risiko for social uro,« konkluderer undersøgelsen.
Den advarer om, at langtidsarbejdsløsheden – ikke mindst blandt de unge – har enorme økonomiske omkostninger i form af tabt motivation og tabte kompetencer og dermed »forringelse af den menneskelige kapital«.
»Der kan også komme ledsagende sociale konsekvenser i form af forstærket social strid, opstande, sygdom osv.«
ILO er med rapporten på linje med et stigende antal økonomer, der siger, at selve krisemedicinen i dag er det, der holder krisen i gang og uddyber den, og at strategien med budgetdisciplin via besparelser har vist sig ikke at være vejen til økonomisk vækst og jobskabelse.
»Mange eurozonelandes snævre fokus på finansielle nedskæringer uddyber jobkrisen og kan ligefrem føre til en recession nr. to i Europa,« hedder det.
»Eftersom der i dag er tegn på, at disse forudsætninger (om fremgang via besparelser, red.) har vist sig kontraproduktive, er det afgørende at demonstrere, at en alternativ, beskæftigelsesfokuseret strategi eksisterer,« betoner FN-organisationen.
Den hælder til en krisestrategi, der bl.a. omfatter en styrkelse af arbejdsmarkedets institutioner, lønstigninger i takt med produktivitetsstigninger – frem for det modsatte – sikring af lån til små og mellemstore virksomheder, der kan skabe nye job, samt regulering af de destabiliserende, internationale strømme af finanskapital.

