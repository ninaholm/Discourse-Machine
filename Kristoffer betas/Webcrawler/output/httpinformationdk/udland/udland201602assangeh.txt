Assange holdt sejrstale på ambassadens altan



 Med en FN-rapport hævet sejrrigt i højre hånd trådte Wikileaksstifteren Julian Assange i går ud på en altan på Ecuadors ambassade i London. Fra altanen kom han med en ’sejrstale’, fordi han mener, at en ny FN-rapport er et »juridisk bindende« bevis for, at han ikke skal udleveres til Sverige.
»Hvor er det fedt! Det her er en sejr, som man ikke kan afvise. En sejr af historisk vigtighed,« sagde han til de fremmødte.
Talen fra altanen var et sjældent glimt af Assange, da den kendte whistleblower har holdt sig gemt på Ecuadors ambassade i London i over tre år af frygt for at blive udleveret til Sverige.
Assange er efterlyst for at have begået en voldtægt i Sverige. Og udleveres han til Sverige, frygter han, at han vil blive overgivet til amerikanerne, der mener, han har forrådt USA ved at offentliggøre hundredvis af hemmeligtstemplede dokumenter.
I den nye rapport vurderer FN-panelet dog, at Julian Assange er blevet frihedsberøvet ulovligt ved at opholde sig på Ecuadors ambassade i London de seneste tre og et halvt år.
Derfor opfordrer panelet til, at Storbritannien og Sverige ophører med at berøve Assange friheden, ligesom man opfordrer de to lande til at betale ham erstatning efter at have krænket hans ret til fri bevægelighed.
Hverken de britiske eller de svenske myndigheder deler dog opfattelse med FN-panelet og Assange. De mener begge, at Assange frivilligt valgte at søge ind på ambassaden i London i 2012.
Derfor vil han også fortsat blive anholdt, hvis han sætter en fod uden for Ecuadors ambassade.

