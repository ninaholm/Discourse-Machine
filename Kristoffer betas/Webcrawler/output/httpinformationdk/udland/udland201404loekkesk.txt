Løkkes klimafond ansætter folk uden at vide det
Norske myndigheder kritiserer GGGI’s samarbejde med en britisk headhunter. Professor er målløs over klimaorganisationen


 
	Den danskstøttede klima-organisation Global Green Growth Institute (GGGI), hvor Lars Løkke Rasmussen (V) er formand, har ikke styr på, hvem den hyrer.

	Det fremgår af et dokument fra NORAD, det norske svar på DANIDA, som Information har fået aktindsigt i.

	I dokumentet, der er dateret 31. maj 2013, kommenterer NORAD på GGGI’s samarbejde med et britisk rekrutteringsfirma.

	»Denne ordning er organiseret noget originalt, selskabet har rekrutteret og ansat personer for GGGI, uden at personaleafdelingen i GGGI har været klar over dette. Sidstnævnte virker ikke særlig hensigtsmæssigt, og der kan stilles spørgsmål ved, hvordan dette er muligt,« skriver NORAD.

	Christian Bjørnskov, der er professor ved Aarhus Universitet og ekspert i udviklingsøkonomi, har fulgt GGGI-sagen tæt, og han er målløs over den nye sag.

	»Jeg ved ærligt talt snart ikke, hvad jeg skal tænke. Jeg har ikke set noget lignende før. De har åbenbart ikke hånd i hanke med, hvem de ansætter og hvordan,« siger Christian Bjørnskov.

	Ifølge ham er det desuden »ikke almindeligt«, at bistandsstøttede organisationer benytter sig af headhuntere, når det drejer sig om at hyre menige projektmedarbejdere, som det er tilfældet her.

	Men ordningen er formentlig et udslag af, at GGGI ikke selv har kapaciteten til at håndtere ansættelser, vurderer han.

	Uigennemsigtigt

	At GGGI ikke har styr på ansættelserne, er ikke det eneste. I dokumentet, som Information har fået aktindsigt i, hæfter NORAD sig ved, at økonomien i samarbejdet med rekrutteringsfirmaet ikke sådan lige er til at gennemskue.

	»Hvor meget, som benyttes til dette, fremgår ikke af budgettet, GGGI-sekretariatet beskriver det som omkostningseffektivt,« lyder det.

	Man bør kunne forvente mere af en organisation, man støtter med bistandskroner, mener Christian Bjørnskov.

	»Det er desværre et problem, vi kender fra tidligere med GGGI, at der mangler oplysninger, så man konkret kan bedømme, hvad der egentlig foregår. Uigennemsigtigheden er symptomatisk,« siger han.

	GGGI’s samarbejde med rekrutteringsvirksomheden går tilbage til begyndelsen af juni 2011, hvor organisationens nuværende vicegeneraldirektør Mattia Romani underskrev aftalen. Det viser interne GGGI-dokumenter, Information er kommet i besiddelse af. På det tidspunkt var Mattia Romani senior-ekspert i konsulentvirksomheden McKinsey, som udførte en række projekter for GGGI.

	En ledende GGGI-medarbejder påpegede i en mail, at Romani ikke havde mandat til at indgå den slags aftaler på GGGI’s vegne. Den daværende generaldirektør blåstemplede dog kontrakten. Finansdirektøren nægtede efterfølgende at betale regningerne, fordi han ikke mente forløbet havde fulgt de interne beslutningsprocedurer. Men generaldirektøren insisterede.

	En ledende medarbejder pointerede også, at da kontrakten ikke havde været i udbud, måtte prisen ikke overstige 100.000 dollar. Skete det, ville det være i strid med organisationens udbudsregler.

	Hvor mange penge, GGGI siden har betalt headhunteren, er som nævnt ikke klart.

	Men en af regningerne, som Information har set, beløber sig til 10.000 britiske pund, hvilket på tidspunktet svarede til 83.000 kroner. Af regningen fremgår det, at det blot var den første af to rater for »rekruttering af en klimaforandringsanalytiker«.

	Svar udbedes

	På baggrund af sagen har Information stillet en række spørgsmål til GGGI, deriblandt:

	- Hvor mange penge er firmaet blevet betalt?

	- Hvordan er det muligt, at firmaet tilsyneladende har rekrutteret personale, uden at de relevante personer i GGGI har vidst det?

	- Hvorfor har aftalen ikke været i udbud, og er det i overensstemmelse med GGGI’s regler?

	- Havde Mattia Romani mandat til at indgå aftalen?

	I en mail via sin pressemedarbejder svarer GGGI:

	»Acre er et af de firmaer, der har leveret rekrutteringstjenester til GGGI. Alle jobsøgninger, Acre har udført, har været slået op offentligt. Vores HR-afdeling koordinerer alle ansættelser for at sikre, at vi fortsætter med at køre en konkurrencedygtig og omkostningseffektiv rekrutteringsproces, mens vi samtidig tiltrækker globalt talent til vores hovedkvarter i Seoul såvel som vores aktiviteter rundt om i verden.«

	Information har gentaget spørgsmålene, men GGGI er ikke vendt tilbage.

