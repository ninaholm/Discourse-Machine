Obama kan bringe FN ud af års dødvande
Dette års FN-General-forsamling har allerede kunnet noteret sig en radikal forandring - en amerikansk præsident, der er parat til at engagere sig forpligtende


 NEW YORK - De Forenede Nationers (FN) 64. generalforsamling vil utvivlsomt blive den sædvanlige blanding af teater, protest, højrøstet  tale, ordskvalder og endeløse udtalelser fra en endeløs række af ledere, store og små, larmende og diskrete. Men den vil første og fremmest blive præget af en bestemt mand.
Onsdag agter Barack Obama at tale til generalforsamlingen, for første gang som USA's præsident. Han vil dermed bringe otte års forbitrelse, der satte verdens stærkeste nationale magt op imod, hvad der fremdeles er verdens største mellemstatslige organ, til ophør. Det er en forandring, som stort set alle FN's medlemsstater ønsker sig, siger professor i internationale relationer ved New York City University, Tom White:
»FN udretter sjældent noget, uden at USA i det mindste samtykker om det. Og FN fungerer under alle omstændigheder, når USA tager føringen. Jeg tror, at hele planeten, venner som fjender, hungrer desperat efter amerikansk lederskab.«
I Bush-regeringens tid var USA's relation til FN personificeret i dets stridbare ambassadør, John Bolton. Bevæbnet med et mandat, der satte ensidig amerikansk magt over multilateral international ret, fremførte Bolton sine synspunkter i docerende stil, undertiden med åbenlys foragt. Og han handlede, som han talte.
Modsætningsforholdet nåede sit lavpunkt med Irak-krigen, men forgiftede også væsentlige internationale indsatsområder som klimaændringer, nuklear nedrustning og menneskerettigheder. Det efterlod et lammet FN - og et USA, der i reglen stod alene og var foragtet af store dele af kloden.
En rystelse
Det står endnu ikke klart, om Obama-regeringen vil gennemføre væsentlige politiske forandringer og initiativer på nogen af disse områder. Men allerede den forandrede tone har været som en revolutionær rystelse. En af de første handlinger fra USA's nye FN-ambassadør, Susan Rices, side var at tage skridt til, at USA indtrådte i FN's Menneskerettighedsråd, et organ, som Bush hånede som lidet andet end et forum for anti-israelsk retorik.
»For første gang i otte år har vi en administration i Washington, som vil forpligte sig på FN's legitimitet. Dette kan kun styrke FN's evne til at handle,« siger Phyllis Bennis, politisk analytiker ved Institute for Policy Studies og forfatter til flere bøger om USA-FN relationer.
En ny traktat
I modsætning til Bush vil Obama også engagere sig, i stedet for blot at skælde ud. I morgen vil han tale ved en særlig konference for statsoverhoveder om klima- ændringer, som FN's generalsekretær, Ban Ki-moon, har indkaldt til for at fremskynde en ny, post-Kyoto-traktat om reduktion i udledningen af drivhusgasser. Aftalen forventes underskrevet i København til december.
At skabe en konsensus mellem de udviklede nationer, der presser disse til at reducere og lægge loft på deres emissioner, og udviklingslandene, der opfatter ethvert loft som en begrænsning af deres økonomiske og energipolitiske ambitioner, vil strække selv en Obamas oratoriske evner til det yderste. Men at han - efter så mange års vrangvillighed fra USA's side - overhovedet har til hensigt at forsøge, markerer »et afgørende vigtigt amerikansk fremskridt, både symbolsk og reelt«, siger Weiss. Det er også vigtigt, for »medmindre USA gør bare minimale fremskridt, vil de andre slet intet gøre«.
Det er endvidere Obamas ønske at stå i spidsen for et topmøde i FN's Sikkerhedsråd. Målet, siger Rice, er at nå frem til en enstemmig beslutning, der kan »styrke den globale ikke-spredningstraktat« (NPT) om atomvåben forud for revisionen næste år. Resolutionen tænkes blot at være »tematisk«, men vil uvægerligt blive overskygget af USA's igangværende atomvåbenkonflikter med Nordkorea og især Iran.
Da han overtog præsidentposten, tilbød Obama iranerne at slå en handel af: Opgiv atomprogrammet - og enhver ambition om at blive atomvåbenmagt - og USA vil indlede en tilnærmelse og iværksætte en pakke af økonomiske incitamenter. På trods af disse gulerødder - og et par stokke (Sikkerhedsrådet har i flere omgange pålagt Iran sanktioner) - er Teheran dog afvisende og insisterer på, at som medunderskriver af NPT har landet al mulig ret til at udvikle fredelig civil atomkraft.
Dobbeltmoralsk
Iran stiller Obama over for sin alvorligste udenrigspolitiske udfordring. Og over for en potentiel krig. Washington er - tilsammen med Storbritannien, Frankrig og Tyskland - overbevist om, at Irans atomprogram er en opskrift på spredning af atomvåben. Rusland er mere tvivlrådig. Israel opfatter ethvert iransk skridt i retning af nuklear oprustning som signal til et 'forebyggende' angreb.
Og store dele af resten af verden betragter det som dobbeltmoralsk at pålægge et land - det være sig nok så krigerisk - som har underskrevet NPT, sanktioner, men acceptere atomvåbenstater som Indien, Pakistan, Israel og Nordkorea, der både afviser at underskrive og har handlet i modstrid med traktaten.
»Denne selvmodsigelse er uholdbar,« siger Phyllis Bennis:
»Så længe Washington nægter Iran retten til atomvåben, men ikke samtidig kræver, at hele Mellemøsten bliver atomvåbenfri zone, vil eventuelle forhandlinger være dømt til fiasko.«
Sådan er forviklingerne i det internationale diplomati. Historisk set har FN været den arena, hvor de om ikke kunne løses op, så i det mindste inddæmmes. I otte år mente Bush-regeringen at den kunne omgå denne arena. Man foretrak krig for diplomati og efterlod en verden, der var farligere, mere forurenet og mere lovløs. Obama tror på »et nyt syn på internationalt samarbejde i det 21. århundrede og på, at det er nødvendigt at bevæge sig ud over de gamle skillelinjer og fokusere på fremtiden,« siger Rice.
Nok er denne vej meget sværere at slå ind på. Men det er den eneste, der har chance for at føre til succes.

Oversat af Niels Ivar Larsen

