Putin fremprovokerer kursskifte i tysk udenrigspolitik
Et stadigt mere selvsikkert Tyskland har mistet tålmodigheden med Putins fremfærd i Ukraine. Diplomatisk offensiv i tysk udenrigspolitik kan få langvarige konsekvenser for Østeuropa
Indbyggere fra den østukrainske byYasynuvata i nærheden af Donetsk forsøger at redde deres ejendele, efter at byen blev bombet af ukrainske regeringsstyrker.


 Når Angela Merkel søndag mødes med den ukrainske præsident, Petro Porosjenko, i Kijev, er det et led i en stadig mere offensiv tysk politik over for Rusland.
»Vi er i øjeblikket vidne til en ny diplomatisk offensiv fra den tyske regering. Der har været et holdningsskifte både i kansleramtet og i udenrigsministeriet. Mødet på søndag er en del af denne offensiv,« siger analytikeren Stefan Meister fra Deutsche Gesellschaft für auswärtige Politik.
Sidste søndag i Berlin mødtes den ukrainske og russiske udenrigsminister for første gang siden den russiske anneksion af Krim – i selskab med deres tyske og franske kolleger. Til tysk fortrydelse lykkedes det ikke at skabe enighed om en våbenhvile. I Østukraine er kamphandlingerne fortsat i løbet af ugen. I Kijev betragter man en eventuel våbenhvile som en mulighed for Rusland for at genbevæbne de trængte separatistgrupper i Ukraine.
»Merkels rejse til Kijev handler om at signalere, at man ikke kun forhandler direkte med Rusland, men at Ukraine også kan spille en rolle som pålidelig partner.«
Når Putin og Porosjenko for første gang siden krimkrisens udbrud mødes på tirsdag i Minsk, er det ligeledes en refleksion af Tysklands diplomatiske offensiv og inddragelse af Ukraine, vurderer Stefan Meister.
Ny politisk kultur
Trods EU’s sanktioner er situationen i Østukraine eskaleret i løbet af juli, hvor kamphandlinger mellem den ukrainske hær og pro-russiske separatister har skabt yderligere bekymring i Berlin. Samtidig har de seneste måneders kamphandlinger gjort, at tålmodigheden med Rusland er ved at slippe op i Berlin. Merkel og de øvrige europæiske ledere har måttet sande, at de foreløbige bestræbelser ikke har haft den ønskede effekt.
Det er Putins manglende kompromisvilje, der har afstedkommet et brud med Tysklands traditionelt dialogsøgende linje i uoverensstemmelserne med Rusland. Både Merkel og den tyske udenrigsminister Frank-Walter Steinmeier (SPD) har siden krimkrisens udbrud arbejdet beslutsomt på at skabe europæisk enighed om sanktioner med henblik på at bringe Rusland på rette spor.
»At skubbe EU’s 28 medlemslande med meget forskellige holdninger til Rusland i retning af en fælles position var en stor præstation, der ville have været umulig uden et stærkt engagement fra Merkel. At vedligeholde truslen om massive sanktioner over en længere periode på flere måneder har været en anden betragtelig sejr for Tyskland og ligesindede lande i EU,« skriver den tyske analytiker Ulrich Speck i en kommentar for tænketanken Carnegie Europe.
Stefan Meister peger frem for alt på den aktuelle debat i Tyskland som et tegn på opbrud i tysk udenrigspolitik.
»Det er ikke længere tabu at diskutere våbenleverancer (til Iraks kurdere, red.). Der er tale om en forandring af Tysklands politiske kultur. Efter min vurdering er den ruslandspolitik, som Steinmeier har stået for siden krimkrisens udbrud, også en del af denne nye udenrigspolitik. Rusland er en hjørnesten i tysk udenrigspolitik, og Steinmeiers aktiviteter sammen med Polen og Frankrig er en del af et mere aktivt diplomati. Man har signaleret, at man er klar til indføre sanktioner, og at tysk erhvervsliv må indstille sig på det. Det er tegn på en mere konfrontatorisk linje over for Rusland.«
Brev til forbundsdagen
Endnu et tegn på opbrugt tysk tålmodighed med Putins magtspil i Ukraine-krisen er et brev til den tyske forbundsdag fra tre tyske ministre, der søger at imødekomme indvendinger fra dele af tysk erhvervsliv.
»EU-sanktionerne over for Rusland, og i endnu højere grad det ’modsvar’, som Rusland på demonstrativ og arbitrær vis svarede med, bekymrer tysk erhvervsliv i alvorlig grad,« skriver økonomiminister Sigmar Gabriel (SPD), finansminister Wolfgang Schäuble (CDU) og landbrugsminister Christian Schmidt (CSU) i brevet til de tyske parlamentarikere. Af frygt for dalende indtægter i handlen med Rusland har tyske lobbyister advaret mod tysk sanktionspolitik.
De tre ministre understreger i brevet, at statslig kompensation til virksomheder, hvis forretninger påvirkes direkte af sanktionerne, kan komme på tale. Allerede på nuværende tidspunkt har en række tyske virksomheder meldt om økonomiske tab i forbindelse med faldende eksport til Rusland. EU har allerede kompenseret europæiske frugt- og grøntsagsproducenter med en fond på 125 mio. euro.
Flere internationale kommentatorer vurderer, at Putin er blevet overrasket af Tysklands førende rolle i vedtagelsen af sanktionerne. Ikke desto mindre har den russiske leder svaret igen med importstop for vestligt producerede fødevarer. Alligevel er økonomiske sanktioner slagkraftige som diplomatisk pressionsmiddel, vurderer Stefan Meister.
»Når man ser på Ruslands politiske kultur, handler det kun om magt, hvem der er stærkest. Tyskland er Europas stærkeste økonomiske magt. Tyskland har en ledende rolle i Europa. De udenrigspolitiske initiativer kommer i øjeblikket fra Tyskland. Også i Ukraine ser man først og fremmest mod Berlin, ikke mod Warszawa. Det er også afgørende for Rusland. Derfor har Tyskland også større chancer for at trække Putin til forhandlingsbordet for at finde en løsning på konflikten.«
Brud med ’Ostpolitik’
Det var ellers ikke givet, at de tysk-russiske relationer skulle forværres. Siden den tyske kansler Willy Brandts berømte Ostpolitik, der sigtede på at opbløde Den Kolde Krigs skarpt optrukne fronter med dialog med Kreml, har Tyskland spillet en særlig rolle som bindeled mellem Vesten og Rusland. Samtidig har de personlige relationer mellem Kreml og Berlin har været afgørende i de diplomatiske tilnærmelser.
Under den socialdemokratiske kansler Gerhard Schröder blomstrede relationerne mellem Rusland og Tyskland, der blandt andet vedtog en såkaldt moderniseringsaftale i et forsøg på at trække Rusland mod vest. En nylig opgørelse foretaget af avisen Die Welt viser tilsvarende, at Angela Merkel er den statsleder, der hyppigst har haft kontakt med Putin efter krimkrisen. Ikke desto mindre har tilliden mellem de to lande nået et foreløbigt lavpunkt.
»Der hersker stor skuffelse, et tillidstab, over for Putin og den russiske ledelse i Tysklands udenrigspolitiske elite, også hos Merkel. Det vil påvirke tysk ruslandspolitik i mange år fremover,« siger Stefan Meister.
Udviklingen i Ukraine kan i sidste ende betyde, at Tyskland fremover vil spille en større rolle i Østeuropa.
»Når Tyskland nu har taget afsked med ’Ostpolitikken’, har Merkels regering mulighed for at få en Østeuropa-politik på plads. Det vil ikke blot kræve et enormt økonomisk og politisk input fra Berlin og de europæiske partnerlande. Det vil også kræve, at østeuropæiske ledere gengælder med reformer og bekæmpelse af den omsiggribende korruption. Kort sagt vil det være nødvendigt med en ny østpolitik fra begge sider,« skriver den politiske analytiker Judy Dempsey fra Carnegie Europe.

