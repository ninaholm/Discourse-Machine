Obama ændrer næppe kurs efter henrettelse af journalist
Den amerikanske præsident, Barack Obama, kalder Islamisk Stat for en ’kræftbyld’ og vil ikke give efter for trusler. Henrettelsen af journalist er en reaktion på det pres, Islamisk Stat i Irak er kommet under
 Den amerikanske journalist Steven Sotloff blev kidnappet i august 2013. IS har truet med også at halshugge ham.


 Historisk set fulgte præsident Barack Obama i går en lang amerikansk tradition for ikke at give efter for gidselstageres og terroristers pression, da han afviste at stoppe det amerikanske flyvevåbens bombeangreb mod Islamisk Stats (IS) styrker i det nordlige Irak.
I går forlød det fra Forsvarsministeriets centralkommando for Mellemøsten, at USA siden 8. august har gennemført 84 bombeangreb, hvoraf de 51 har fundet sted nær Mosul-dæmningen.
Fra sit feriested på Martha’s Vineyard kaldte Obama Islamisk Stat for en »kræftbyld«, der »løber hærgende gennem byer og landsbyer og myrder ubevæbnede civile i kujonagtige voldshandlinger«.
»Ingen tro belærer sine tilhængere om at massakrere de uskyldige,« sagde præsidenten.
»Ingen retfærdig Gud ville acceptere, hvad de (Islamisk Stat, red.) gjorde i går, og hvad de gør hver dag. Den slags mennesker vil i sidste instans mislykkes i deres forehavende. Det sker altid, fordi fremtiden tilhører mennesker, der vil bygge fremfor at ødelægge.«
 Islamisk Stat (IS) udsendte sent tirsdag en video med titlen ’A Message to America’, hvor den amerikanske fotojournalist James Foley – knælende ved siden af en bevæbnet mand – blev tvunget til at fremsige kritik af USA , inden han blev dræbt. Udover at lægge pres på USA er offentliggørelsen af henrettelsen også en del af IS’s mediestrategi, som går ud på at blive eksponeret mest muligt på de sociale medier, hvor de også rekrutterer.
Reuters
Islamisk Stats halshugning af den amerikanske journalist James Foley og dens direkte trussel om efterfølgende at myrde en anden tilfangetaget journalist, Steven Sotloff, synes altså næppe på kort sigt at ville kunne sætte en stopper for USA’s eskalerende væbnede konfrontation med den jihadistiske bevægelse.
Det bekræftes af tidligere eksempler på terroristers henrettelse af amerikanere.
I 2002 blev den amerikanske journalist Daniel Pearl halshugget i Pakistan af al-Qaeda. I en video advarede hans bødler om, at de ville gøre det »igen og igen«, indtil USA gav efter for deres krav – som var at løslade alle fanger i Guantánamo-lejren.
Fire år senere, i 2006, blev den amerikanske forretningsmand Nicholas Berg halshugget af al-Qaeda i Irak. Under henrettelsen var han klædt i en orangefarvet dragt svarende til den, fangerne i den amerikanske lejr på Cuba er iført.
I en erklæring henviste bødlerne til tortur af irakere i Abu Ghraib-fængslet og truede med flere »kister« med »slagtede« amerikanere. De to makabre halshugninger gjorde et stort indtryk på den amerikanske befolkning og landets politikere. Især mordet på Daniel Pearl, der også var israelsk statsborger, satte sig i amerikanernes bevidsthed. Han blev siden æret for sit arbejde som krigsreporter for dagbladet Wall Street Journal gennem oprettelsen af legater i hans navn, og mange institutioner er i dag opkaldt efter Daniel Pearl.
Men de islamistiske terroristers plan om at intimidere den amerikanske regering ved hjælp af bestialske mord på civile mislykkedes. Tværtimod blev Pearls bøddel, Khalid Sheikh Mohammed, den angivelige hjerne bag terrorangrebet den 11. september 2001, fanget af CIA i 2003. Han sidder i dag i Guantánamo-lejren.
Bergs formodede bøddel, Abu Musab al-Zarqawi, blev dræbt af amerikanske bomber i Irak i 2006. Tabet af al-Zarqawi var et slag for al-Qaeda i Irak. Det antages, at hans underordnede, Abu Bakr al-Baghdadi, på det tidspunkt tog initiativ til at grundlægge Islamisk Stat.
Halshugningen af Foley
Det er ikke undsluppet mediernes opmærksomhed, at IS valgte at klæde journalisten James Foley i samme farve tøj som de tilbageholdte terrormistænktes i Guantánamo. Men her ophører parallellerne mellem på den ene side henrettelsen af Pearl og Berg og på den anden side Foley.
 Den amerikanske journalist Steven Sotloff blev kidnappet i august 2013. IS har truet med også at halshugge ham.
Scanpix
Den måske vigtigste forskel ligger i, at IS holder en anden amerikansk freelancejournalist, Steven Sotloff, som gidsel og nu truer med at halshugge også ham, med mindre præsident Obama stopper luftangrebene på IS-styrkerne i Irak.
Der skulle ydermere være tre andre amerikanere tilbageholdt af ukendte styrker i Syrien, hvilket lægger et stort psykologisk pres på den amerikanske præsident.
Så vidt vides har ingen amerikansk regering nogensinde givet efter for pres fra gidselstagere – hverken ved at betale løsepenge eller ændre den førte politik. En anden vigtig forskel er omstændighederne. Mordet på James Foley kan kædes direkte sammen med det amerikanske bombardement af islamistiske krigere i det nordlige Irak gennem de seneste to uger. Mandag førte det til IS’s tab af den strategisk betydningsfulde Mosul-dæmning. Henrettelsen kan derfor tolkes som en desperat reaktion på det pres, IS i Irak er kommet under. Men hvis Islamisk Stat forestiller sig at kunne fravriste indrømmelser fra Obama gennem deres barbariske handlinger, tager de efter alt at dømme fejl. Indflydelsesrige røster på den amerikanske højrefløj, som f.eks. Fox tv-værten Bill O’Reilly, opfordrede straks præsidenten til at gå endnu hårdere til værks og »dræbe alle terroristerne«.
Obamas manøvrerum
På den anden side har Obama et vist manøvrerum. Han har på intet tidspunkt i de seneste to ugers luftkampagne i nordlige Irak forpligtet sig offentligt til at sætte al militær magt ind på at tilintetgøre Islamisk Stats styrker i Irak. I stedet har han talt om at beskytte amerikansk personel og udsatte civile. En midlertidig indstilling af bombardementerne ville derfor ikke kunne tilskrives Islamisk Stats trussel om at henrette Steven Sotloff.
Det videre forløb afhænger imidlertid også af IS-styrkernes fremfærd. Hvis jihadisterne forsøger at besætte Haditha-dæmningen nordvest for Bagdad, og dæmningen falder i deres hænder, uden at den irakiske hær – trods gentagne opfordringer til USA – har modtaget støtte fra amerikanske bombefly, vil Obama blive beskyldt for at have givet efter for gidseltagernes trussel.
En tredje forskel mellem tirsdagens henrettelse af Foley og de to tidligere af Pearl og Berg ligger i tilstedeværelsen af en britisktalende bøddel. Det har vakt bestyrtelse i Storbritannien og bevæget premierminister David Cameron til at afbryde sin ferie i Cornwall.
Denne opsigtsvækkende omstændighed vil utvivlsomt få alarmklokkerne til at ringe i europæiske hovedstæder. Islamisk Stat har haft enorm succes med at rekruttere blandt unge desillusionerede muslimske mænd i vesteuropæiske indvandrersamfund.
En ydre trussel kan meget vel snart blive forvandlet til en indre trussel i flere europæiske lande i forbindelse med en vestlig eskalering af den væbnde kamp mod Islamisk Stat i Irak. Ikke mindst, hvis USA og dets allierede vælger at gå efter IS-styrker i Syrien.

