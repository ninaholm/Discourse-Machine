Sadr-tilhængere på gaden i Bagdad
Mange er dræbt under de vedvarende kampe mellem regeringssoldater og militser i Irak. I Bagdad buldrer demonstranter mod premierminister Maliki
Titusinder af tilhængere af den radikale imam Moqtada al-Sadr demonstrerede i går i Bagdads gader, hvor de blandt andet krævede premierminister Nuri al-Malikis afgang.


 Titusindvis af tilhængere af den radikale shiamuslimske imam Moqtada al-Sadr var i går på gaderne i den irakiske hovedstad, Bagdad.
Det var i den store fattige bydel Sadr By - opkaldt efter præstens far - at de mange vrede mænd var på gaderne. Trafikken gik i stå, mens de råbte slagord imod premierminister Nuri al-Maliki, der har sendt hæren ind i den sydirakiske millionby Basra for at bekæmpe militser, herunder Sadrs Mehdi-milits.
"Vi kræver Maliki-regeringens afgang. Den repræsenterer ikke folket. Den repræsenterer Bush og Cheney," sagde demonstranten Hussein Abu Ali.
I USA sagde præsident George W. Bush, at det vil tage nogen tid for de irakiske sikkerhedsstyrker at knuse de shiitiske militser, men han er sikker på, at det vil lykkes.
"Terrorister og ekstremister i Irak vil vide, at de ingen plads har i et frit og demokratisk samfund," sagde Bush i en tale i Dayton, Ohio.
USA's præsident roste Maliki for at vise mod ved at iværksætte operationen i Basra.
Der var også masse-demonstrationer i andre dele af hovedstaden, men det var nærmest umuligt at få tal på, hvor mange der demonstrerede. Der er dog næppe tvivl om, at det var nogle af de hidtil største demonstrationer imod Maliki. En kilde i indenrigsministeriet vurderede, at flere hundredtusinder var ude for at kræve regeringen væk.
Fortsat kampe i Basra
Og imens fortsatte irakerne med at slå hinanden ihjel i de kampe, der begyndte i tirsdags i Basra, da regerings-hæren gik i offensiven imod Mehdi-militsen og andre militser.
Dødstallet fra kamphandlingerne er ikke helt klart. Der blev onsdag eftermiddag talt om mindst 130 dræbte og hundredvis af sårede. Alene i Basra lå dødstallet på 51, men kampene har spredt sig til andre byer i det sydlige Irak- Kut, Diwaniya, Amara og Kerbala samt til flere kvarterer i Bagdad. I Wasitprovinsen er 44 dræbt og 75 såret, sagde provinsens politichef. I luftrummet over Wasits hovedby, Kut, var der amerikanske militærfly.
Maliki-regeringen, der tidligere blev støttet af Sadr, siger, at den vil rense Basra for kriminelle og militser. Sami al-Askari, en af lederne af Den Shiitiske Forenede Irakiske Alliance, forsikrede om, at operationen ikke er rettet mod Sadr og Mehdi-militsen.
Men Sadr og hans tilhængere mener, at Maliki forsøger at marginalisere rivaler forud for lokalvalgene, der er planlagt til at blive holdt i oktober.
ritzau/Reuters

