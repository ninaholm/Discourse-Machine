Georgien på retræte som krigsoffer
Nye vidneudsagn underminerer Georgiens fremstilling af angrebet mod Sydossetien som en ren forsvarsmanøvre. En Amnesty rapport beskylder Rusland og Georgien for krigsforbrydelser


 Både Rusland og Georgien - sidstnævnte fik sig fremstillet som offer - beskyldes nu for krigsforbrydelser i den korte krig, som blev udløst af Georgiens præsident, Mikhail Saakasjvili, den 7. august. Amnestys rapport beskylder Georgien for "vilkårlige angreb, som dræbte og sårede sydossetiske civilister og udrettede betydelige skader mod civile mål": "Begge parter begik alvorlige overtrædelser af menneskerettighedsbestemmelserne", hedder det. 
Ryan Grist, som var leder af OSCE's observatørkorps, udtaler, at da krigen brød ud, "befandt der sig i den sydossetiske hovedstad, Tskhinvali, stadig kvinder og børn", som burde været blevet beskyttet under konflikten, der havde været underopsejling i månedsvis. 
Den georgiske minister for internt fordrevne, Temuri Yakobashvili, udtaler, at hans regering har samarbejdet med Amnestys udsendinge, men at Georgien vil se "beviser", før man svarer på beskyldningerne om krigsforbrydelser. Han benægter, at den georgiske troværdighed blev undergravet af den øverstkommanderende for Georgiens fredsbevarende styrker i Sydossetien, som udtalte, at ordren om at angribe Tskhinvali var blevet givet for at "opretholde den forfatningsmæssige orden".
En anden faktor, som har sået tvivl om Georgiens udlægning, er Tbilisis forsinkede fremlæggelse af beviser for det 'vendepunkt', som førte til offensiven mod Tskhinvali. 
Hvem begyndte er uklart
Regeringen fremlagde kun en enkelt telefonaflytning til støtte for sin påstand om, at 150 russiske kampvogne havde krydset grænsen til Sydossetien nordfra gennem Roki-tunnelen en måned efter konflikten. Georgierne siger, at det georgiske militær først gik ind i konflikten, da tilstedeværelsen af russiske styrker på georgisk territorium var blevet bekræftet. Ifølge Yakobashvili har det taget så lang tid at fremskaffe aflytningerne, fordi de blev væk i forbindelse med efterretningstjenestens flytning fra Tbilisi til byen Gora midt i landet. Man har været nødt til at gennemgå 6.000 filer for at finde frem til oplysningerne. En vestlig diplomat, som er fortrolig med telefonaflytninger, udtaler, at de virker autentiske, selv om "de kun anskueliggør troppebevægelser og ikke krigens begyndelse". 
Amnesty mener, at "der var bevidst misinformation og overdrevne rapporter under konflikten og især i de tidlige faser". Rusland beskyldte Georgien for "folkedrab", da Kreml den 9. august hævdede, at 2.000 civile var blevet dræbt. Den 12. oktober neddroslede russerne dødstallet til 159. Under ledelse af en schweizisk advokat iværksætter EU nu den første undersøgelse af begivenhederne forud for krigen. 
©The Independent og InformationOversat af Mads Frese

