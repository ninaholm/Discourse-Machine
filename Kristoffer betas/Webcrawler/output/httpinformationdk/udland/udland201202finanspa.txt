Finanspagten er fuld af smuthuller
Trods mange økonomers advarsel mod at  afskrive at føre keynesiansk stimulus-politik i fremtiden vedtog 25 ud af 27 EU-ledere den tyskinspirerede finanspagt. De ved, at kravene ikke er mejslet i sten, mener eksperter
Kansler Angela Merkel er i Kina på tre dages besøg for at berolige Beijing om, at alle økonomiske tiltag altså gør Europa ’stærkere’.


 LONDON — Vedtagelsen af finanspagten tidligere på ugen markerer et »ekstraordinært øjeblik i europæisk politisk historie« ved at »fjerne et centralt økonomisk politisk redskab fra demokratisk politik,« advarer Kirsty Hughes, seniorforsker på Centre for International Studies ved Oxford Universitet.
Hun bakkes op af adskillige økonomer, der mener, at pagtens grænser for medlemsstaternes årlige budgetunderskud reelt betyder et farvel til keynesiansk økonomisk politik.
Andre har advaret imod, at pagten risikerer at føre til yderligere recession, højere arbejdsløshed og sågar endnu større gældsbyrder.
Alligevel var der ingen tegn på rystende hænder, da 25 ud af 27 europæiske statsledere besluttede at bakke aftalen fuldt op. De ved nemlig, at aftalen ikke er så ufleksibel, som den er blevet fremstillet, mener flere iagttagere.
»Der er masser af smuthuller. Det fremgår, at bestemmelserne kan tilsidesættes i særlige tilfælde, og keynesiansk stimuluspolitik er jo udelukkende beregnetpå de mest ekstraordinære situationer,« siger Olaf Cramme, direktør i tænketanken Policy Network i London til Information.
Han peger desuden på, at »landene vil indbygge yderligere smuthuller«, når de skriver pagtens krav ind i de nationale forfatninger og lovgivning.
Erik Jones, professor i Europa-studier ved det amerikanske John Hopkins University, er enig:
»Nationale love indeholder smuthuller, forfatningsændringer kan blive revideret, lige så let som de kan introduceres, og deres håndhævelse afhænger af de nationale retssystemers positive indstilling,« skriver kan i Foreign Policy.
Han mener, at årsagen til, at EU-landene ikke har overholdt de allerede eksisterende grænser for budgetunderskud, handler mere om incitamenter end om regler.
»Koordinationen af Europas makroøkonomiske politik slog fejl, fordi landene blev stillet over for stærke incitamenter til at set stort på deres forpligtelser, og økonomi- og finansrådet blev stillet over for lige så stærke incitamenter til at lade dem slippe af sted med det. Disse tiltag … vil ikke ændre eurozonens -dynamikker,« tilføjer han og vurderer, at EU-Kommissionen og EU-Domstolen »aldrig vil være opsat på en styrkeprøve med en magtfuld medlemsstat«.
Noget for noget
Flere medlemmer af Europa-Parlamentet og senest den finske udenrigsminister. Erkki Tuomioja. har kaldt finanspagten for »unødvendig« og »virkningsløs«, og mange beslutningstagere deler dette synspunkt,siger en diplomat onlinemagasinet Europolitics.
»Fra et praktisk økonomisk synspunkt er den stort set irrelevant,« siger direktør i tænketanken Re-Define Sony Kapoor til Euro-politics.
Men »i det omfang finanspagten kan øge støtten for at tackle eurokrisen blandt tyskerne og Den Europæiske Centralbank (ECB), kan den måske spille en nyttig rolle,« tilføjer han.
Ifølge Financial Times Deutchland er finanspagten netop en del af en storslået politisk strategi, der skal hjælpe Tyskland med at udvide den permanente Europæiske Stabilitetsmekanisme (ESM), hvilket mange økonomer vurderer er nødvendigt, men som kansler Angela Merkel hidtil har nægtet.
Sony Kapoor vurderer i The Wall Street Journal, at pagtens formål er »at forsikre skeptiske tyske vælgere og Den Europæiske Centralbank om, at problemramte eurolande ville være økonomisk ansvarlige.«
Olaf Cramme, der også underviser på London School of Economics, er enig:
»Det er korrekt — det ene følger af det andet. Finanspagten skulle til for at neddæmpe de nationale bekymringer i et antal lande, ikke kun Tyskland. I Finland og Holland tror man også på, at en hård linje over for de sydlige medlemslande er vigtig,« siger Cramme, der ser pagten som en aftale, »der på kort sigt skal skabe tillid og købe politikerne tid, men som ikke vil løse problemerne på længere sigt«.
Han — og andre iagttagere — peger desuden på, at det vil være svært for mange af de europæiske lande at leve op til pagtens krav i nærmeste fremtids.
»Hvis referencepunktet er om et år, når den træder i kraft, er svaret klart nej. Det vil være en proces på seks-syv år og for nogle lande længere. Men betyder det noget? Sandsynligvis ikke. Det er ikke den tekniske detalje, der er vigtig, men det politiske budskab om, at der er politisk konsensus om vejen frem.«
Udebleven diskussion
Denne analyse kan langt hen ad vejen forklare, hvorfor også de socialdemokratiske statsledere som Helle Thorning-Schmidt har kunnet bakke op om pagten. Men det er ikke hele forklaringen, påpeger Cramme.
»Centrum-højre partierne har haft succes med at beskrive den økonomiske krise som en stats- og gældskrise frem for en markedskrise. Den udlægning har offentligheden købt, og der er stort set ingen opposition længere. De, der advokerede for Keynes, har tabt, og der er næsten en slags resignation: Der er ikke plads til keynesianisme, så derfor er vi en del af den brede konsensus,« siger han.
»Derudover er der på den europæiske venstrefløj en erkendelse af, at keynesianisme i et enkelt land ganske enkelt ikke er effektivt længere. Den sidste keynesianske succeshistorie var G20-landenes globale stimulus som reaktion på 2008-krisen, men siden er enigheden i G20 blevet opløst,« tilføjer han.
Imidlertid er det venstrefløjen i Europa, der har været mest kritisk over for finanspagten. Især den franske socialistiske præsidentkandidat, François Hollande, der har lovet en genåbning af forhandlingerne om pagten, hvis han vinder til maj.
»Hvis ikke der er støtte til aktivitet og beskæftigelse og en effektiv koordination af økonomisk politik, vil vi ikke være i stand til at acceptere traktaten, som den er,« sagde Hollande tidligere på ugen i et radiointerview.
Hannes Swoboda, leder af den socialistiske gruppe i Europa-Parlamentet bakkede onsdag på om synspunktet.
»Vi støtter François Hollande i hans intention om at genforhandle traktaten,« sagde Swoboda.
Trods kritikken har venstrefløjen dog ikke formået at komme igennem med deres argumenter i de enkelte lande, hvor det har været småt med debatten.
»Der var været meget lidt debat, og de to lande, der ikke er med i pagten — Tjekkiet og Storbritannien — står ikke uden for, fordi de ønsker at kunne føre keynesiansk politik. Tværtimod er de blandt de mest antikeynesianske lande i EU,« siger Olaf Cramme.
Heller ikke i Østeuropa synes det keynesianske aspekt af diskussionen af være årsag til megen debat.
»Om finanspagten på sigt vil støde på opposition i Rumænien står endnu ikke klart. I øjeblikket er der ingen udtalt opposition til aftalen,« siger Liam Lever, redaktør for Romania Insider til Information.

