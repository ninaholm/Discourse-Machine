Tidligere Obama-rådgiver: Diskret charmeoffensiv over for Iran bærer frugt nu
I flere år har amerikanske diplomater – og også Hillary Clinton – forsøgt at få bilaterale møder med Iran i stand, men er hver gang blevet afvist. Det fortæller Obamas tidligere nedrustnings- og våbenkontrolrådgiver
 
	De fem permanente medlemmer af FN's sikkerhedsråd samt Tyskland mødtes torsdag med Iran til en drøftelse af landets atomprogram. På billedet ses USA's udenrigsminister John Kerry og hans iranske kollega Mohammad-Javad Zarif. Foto: Stan Honda


 
	I flere år har amerikanske diplomater søgt bilateral kontakt og møder med deres iranske modparter under de multilaterale forhandlinger om Irans atomprogram i Europa og andre verdensdele. Men det er aldrig lykkedes dem at få et møde i stand. Mødet i går i FN-regi mellem de to landes udenrigsministre er derfor historisk. Det første siden præsteskabet overtog magten i Iran i 1979.

	Gary Samore, præsident Obamas nedrustnings- og våbenkontrolrådgiver indtil 2012, er én af dem, der forstår, hvor stor symbolværdi begivenheden har. Han husker tydeligt et provokerende optrin i Kabul for nogle år siden. Diplomater fra USA, Rusland, Kina, Frankrig, Storbritannien og Tyskland (de fem faste medlemmer af Sikkerhedsrådet plus Tyskland, red.) havde tilbragt dagen med at drøfte Irans atomprogram og sanktioner.

	»Om aftenen var der et mere uformelt arrangement, hvor Hillary Clinton ville prøve at hilse på udenrigsminister Manouchehr Mottaki,« fortæller Samore. »Så snart Mottaki ankom, indså han, at der var risiko for at løbe ind i Clinton, og så styrtede han ud ad døren igen. Den officielle forklaring var, at Mottaki ikke kunne være i selskab med en afghansk danserinde klædt i rødt, som skulle underholde middagsgæsterne.« Det er i det lys, man skal se Irans præsident Rouhanis bevidste bestæbelser på at undgå at støde ind i USA’s præsident Obama under FN’s generalforsamling i denne uge.

	»Det ville kunne give bagslag i det konservative bagland i Iran, hvis aviser og tv viste Rouhani give Obama hånden,« mener Samore.

	Lang vej til aftale

	Gary Samore, som i dag er forskningsdirektør på Harvard Universitys Belfer Center for Science and International Affairs, har som USA’s forhandler om Irans atomprogram været direkte involveret i forsøgene på at få sin iranske modpart i tale.

	»Vi prøvede flere gange at få dem til at mødes med os uden for den brede kreds af sikkerhedsrådsmedlemmer. Men hver gang fik de et nej fra de højere instanser i Teheran, så vi nøjedes med at stå og sludre med dem over en kop kaffe i pauserne.« På baggrund af sin erfaring med Irans forhandlere har Samore svært ved at forestille sig, at den nyvalgte reformorienterede præsident vil have det nødvendige politiske manøvrerum til at kunne tilbyde USA og dets allierede indrømmelser af en karakter, der vil kunne føre til en ophævelse af de amerikanske og internationale sanktioner: »De iranske ledere vil ikke acceptere at skulle begrænse berigelsen af uran i nævneværdigt omfang, og det er jo USA’s krav. Vi vil have dem til at standse og ødelægge centrifuger,« siger Samore.

	Men det udelukker ikke en mindre ambitiøs aftale mellem Iran, USA og de fem andre magter: »Jeg tror, vi vil få en miniaftale. Iranerne vil gå med til at lægge en dæmper på deres udvikling af atomenergi med en delvis ophævelse af de økonomiske sanktioner til følge,« forudser Samore.

	Der kan f.eks. blive tale om at ophæve olieembargoen. Men hvad angår afklad på at anvende så effektivt et sanktionsmiddel som forbud mod at benytte swiftkoden til internationale pengeoverførsler, vil USA fordre en mere omfattende indskrænkning af Irans atomprogram. Det forventer Samore, at Iran vil afvise.

	»Jeg tror, iranerne vil blive skuffede, når det går op for dem, at USA ikke er rede til at kæde en lempelse af sanktionerne direkte sammen med en begrænsning af deres atomprogram. Obama sagde jo i sin FN-tale, at ord ikke er nok. Det er handling, der tæller. Der er ingen let og hurtig løsning på dette problem,« fastslår Samore.

	Rusland advarede Syrien

	Iran ville også forregne sig, hvis det forestiller sig, at en eventuel konstruktiv rolle i løsningen af Syrien-konflikten vil kunne give landet goodwill hos USA og Israel. Det er Rusland, der sidder i førersædet.

	»Det er i russernes interesse at få aftalen med USA om at afmontere og ødelægge Syriens giftgasbeholdning gennemført uden et amerikansk militært indgreb. Det vil styrke Ruslands internationale profil og værne om dets vetoret i Sikkerhedsrådet,« mener Gary Samore.Han er overbevist om, at russerne er rasende på Syriens præsident Assad over, at han benyttede saringas mod civile i august: »Da jeg sad i Det Hvide Hus, oplevede jeg flere gange, at USA og Rusland sendte samtidige advarende signaler til Assad om at afstå fra brug af kemiske våben. Ruslands præsident er hunderæd for, hvad der vil ske, hvis oprørere skulle få fat i giftgas og bruge det i Tjetjenien og andre steder.«

	Men hvordan forklarer man så Ruslands fortsatte benægtelse af, at Assad-styret eller dets hær skal have brugt kemiske våben mod civile?

	»Hvad russerne end tror, der skete, så kan de af politiske og diplomatiske grunde ikke indrømme, at Assad lyver og er en krigsforbryder. Assad ville føle sig forrådt, og Rusland ville herefter miste indflydelse i Damaskus. For Putin ville det være et kæmpe nederlag. Hans politik er styret af to hensyn: frygten for en amerikansk militærintervention og frygten for, at jihadister overtager magten i Damaskus, hvis Assad skulle falde. Det gælder derfor om at holde ham ved magten, indtil man finder et acceptabelt alternativ.« Dette alternativ findes ikke på nuværende tidspunkt – et synspunkt, som Obama-regeringen nærmer sig, i takt med at den sekulære opposition i Syrien mister terræn og indflydelse.

