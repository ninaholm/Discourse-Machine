Syriens hær nærmer sig by nær tyrkisk grænse



 Syriske regeringsstyrker rykkede i går frem mod en oprørskontrolleret by nær grænsen til Tyrkiet, mens de fortsatte en russiskstøttet storoffensiv ved storbyen Alleppo, hvor titusinder er drevet på flugt.
Det er overvågningsgruppen Syriens Observatorium for Menneskerettigheder, som oplyser, at regeringsstyrker bevæger sig mod den oprørskontrollerede by Tal Rifaat, der ligger omkring 20 kilometer fra grænsen til Tyrkiet. Byen er en af de sidste bastioner, som moderate oprørere har i den nordlige del af Aleppo-provinsen. Regeringsstyrkerne er kun få kilometer fra byen, hedder det.
Overvågningsgruppens chef, Rami Abdel Rahman, siger, at de syriske regeringsstyrker vil op til Tyrkiets grænse og hindre oprørere og våben i at komme ind i Syrien.
Syriens moderate oprørsbevægelse er truet af et totalt sammenbrud, efter præsident Bashar al-Assads regeringshær har afskåret oprørernes vigtigste forsyningslinje til Aleppo og lægger an til at belejre storbyen fuldstændigt. Lørdag ventede omkring 35.000 syrere på den syriske side af grænsen til Tyrkiet ved grænseovergangen Oncupinar. »Op mod 50.000 andre er på vej mod grænseovergangen,« oplyser det tyrkiske nødhjælpsorgan AFAD til Reuters.
Grænsen ved Oncupinar har officielt været lukket i et år. Men den bliver regelmæssigt åbnet for flygtninge, der vil til Tyrkiet, hvor der i forvejen er 2,5 millioner syrere.
Ritzau/AFP

