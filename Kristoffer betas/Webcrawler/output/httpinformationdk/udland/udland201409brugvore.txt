’Vi har brug for vores egen stemme’
De skotske tilhængere af uafhængighed ønsker et mere lige og retfærdigt samfund og mener, at politikerne i Westminster ’nede i London’ ser verden fundamentalt anderledes end skotterne. Information besøger et af de mange græsrodsarrangementer, der er blomstret op i løbet af kampagnen
The Independence Choir er en gruppe af skotter, der stemmer ja til uafhængighed ved den forestående folkeafstemning. Der er brug for, at skotternes interesser kommer i højsædet, og det er de ikke i London, mener ja-sigerne i Edinburgh.


 Yes, yes, yes, yeeeeeesssss – say yeeees, say yeees, say yeees.«
Pensionist Mary Knox og hendes 13 kampfæller i The Independence Choir – Uafhængighedskoret – varmer stemmerne op i skyggen af de høje træer på græsset ved siden af The Clermiston Inn, en nedslidt pub, bygget i samme grå-brune materialer som resten af det omkringliggende kvarter. Solen bryder af og til gennem de tætte grønne blade og danner en lysning, hvor koret øver sig i repertoiret til aftenens indsamlingsarrangement i pubbens selskabslokale.
»Oh, Come along my friends come along. Get aboard lets ride this train. Nothing on this train to lose ...« lyder de 14 harmoniske stemmer, der denne aften skal fungere som opvarmning til tre standupkomikere, som optræder gratis ved små, lokale ja-arrangementer.
Det er den første indsamling, Mary Knox har været med til at organisere, men langt fra det første sociale møde eller ja-aktivitet, hun har stået bag i kvarteret; en Edinburgh-forstad opført i slutningen af 1950’erne for at løse problemer med overbefolkning i havne- og industrikvartererne Leith og Gorgie.
»Jeg har været medlem af det Skotske Nationale Parti (SNP) siden 1967. Uafhængighed er noget, jeg altid har ønsket. Det her er en stor mulighed for at få et meget mere retfærdigt samfund,« siger den energiske, ældre kvinde, der som flere af kormedlemmerne er iført en blå t-shirt. Hendes har det galliske Aye påtrykt med store hvide bogstaver, mens andre bærer det engelske Yes.
Medarrangør Peter Lynch, en ca. 50-årig »universitetslektor i forklædning« – som han beskriver sig selv– kommer ud efter at have stillet stole og borde op til de ca. 75 personer, der hver har betalt seks pund for at blive underholdt af ligesindede.
»Jeg havde ikke planlagt at blive involveret i kampagnen – det skete ligesom bare. Det er meget uformelt. Vi har ingen titler. Vi er bare seks personer, som tager os af forskellige ting,« siger han og forklarer, hvor forskellig, han føler, at kampagnen er sammenlignet med valgkampagnerne i de seneste 10-15 år.
»Det har alt sammen handlet om fokusgrupper, om at føre kampagne over computerne. Vi går ud og banker på folks døre. Det er fascinerende, hvad folk fortæller os om deres liv. Det går op for dig, at socialpolitik betyder utrolig meget for mange mennesker – inklusive mig selv,« fortæller Lynch, der for nylig flyttede tilbage til kvarteret, hvor han voksede op.
Selvironi
Oppe på første sal i Clermiston Inn, i et rummeligt selskabslokale med discokugler og spejle i loftet, er der travlhed i baren, i takt med at par og små grupper ankommer – pæne i tøjet og i højt humør.
»Jeg er her for at støtte ja-kampagnen økonomisk, men også for at have en god aften sammen med mine venner i ’Kvinder for Uafhængighed’,« siger Irene Hood, en 64-årige pensioneret socialarbejder, der nu arbejder som portrætmaler.
Hun er som mange andre af de fremmødte klædt på til lejligheden med små, gyldne ’yes’-øreringe og yes’-halskæde. Hendes sidekammerat har en blå og hvid vikingehjelm på. Og en mand ved nabobordet har bogstavelig talt iført sig ’ja-hatten’. De fleste har som minimum et ’Yes’-badge på brystet.
Aftenens vært, standupkomikeren Jojo Sutherland, står med en pint lager – eller ’køreøl’ som hun kalder det – og hilser på dem, der endnu ikke har været så heldige at få tanket op til aftenen.
Det er hendes mand – en overbevist ja-siger, der lever af at arrangere gigs – som fik ideen at inddrage komikerne i kampagnen for et selvstændigt Skotland.
»Du vil få svært ved at finde en komiker, som ikke stemmer ja,« siger Jojo og forklarer, at aftenens to hovednavne rejser rundt i hele landet med deres politiske standupshows. Det er deres levebrød, men i dag optræder de alle tre for at støtte ja-kampagnen.
»Ingen penge – vi kan lige så godt vænne os til det, hvis vi skal være selvstændige,« joker hun og griner selv helhjertet af vittigheden.
Selvironien er i det hele taget en gennemgående tråd i aftenens show, der bliver en smule forsinket, fordi der bliver ved med at strømme mennesker til – og de skal jo alle have muligheden for at købe lodder til indsamlingslotteriet. Foran alle de fremmødte ligger adskillige nummererede lodder på trods af, at det beskedne gevinstbord med flasker og chokolade kunne forveksles med et bord tilhørende en gruppe, der bare er lidt mere tørstige og sliksultne end gennemsnittet.
Men der er tilsyneladende rift om den enlige flaske tequila, rødvinen, en flaske tabasco og et par æsker chokolade. Skotternes drikke- og spisevaner er da også et gennemgående tema hos Vladimir McTavish, da han går på scenen.
»Jeg har altid undret mig over, hvorfor folk orker at begå selvmord i Skotland, når den gennemsnitlige levealder alligevel er så lav, at man lige så godt bare kan vente,« siger den lille mand, hvis korte grå hår stritter ud til alle sider.
»USA og Irland måtte kæmpe en krig for at opnå selvstændighed. I Indien måtte Ghandi sultestrejke for, at landet kunne blive selvstændigt. Men lad os se det i øjnene: Hvis Alex Salmond nogensinde vælger at sultestrejke for uafhængighed, så kan det godt tage et stykke tid,« siger han til publikums begejstring om landets runde førsteminister.
Derimod lyder der et overdøvende »buuhhhh«, hver gang BBC bliver nævnt. Mange ja-sigere mener nemlig, at BBC Skotland er mere kritiske over for deres kampagne end over for nej-kampagnen.
»Vi er lidt som Nordkorea, for vi har allerede lorte-tv. Det er svært at finde nogen, der er mere ensidige end BBC,« siger komikeren. Hans kollega, Keir McAllister, fremprovokerer til gengæld klukken ved de fyldte borde, da han udtrykker »håb for den her uafhængighedsting«.
»Vi har allerede flere pandaer i det her land, end vi har toryer,« siger den yngre komiker med henvisning til, at Kina har udlånt to pandaer til Edinburgh Zoo, mens hele Skotland kun har et konservativt medlem af Westminster.
Et andet verdenssyn
Men uanset regeringens ’farve’ er Westminster ifølge aftenens fremmødte ikke i stand til at levere det Skotland, de drømmer om.
»Vi har brug for vores egen stemme. Vi har ikke brug for nogen til at oversætte vores stemme, og det er det, der sker lige nu,« mener Irene Hood, hvis bordherre triumferende placerer aftenens hovedgevinst – tequilaen – midt på bordet.
»Det er vigtigt for ethvert land at regere sig selv, at stemme ud fra sit eget syn på verden – og vi har et meget anderledes verdenssyn, end det de har i Westminster,« tilføjer hun.
Mary Knox er enig: »I dag træffes beslutningerne ikke efter vores prioriteringer – vi er nødt til at vente på, hvad Westminster beslutter. Og nu vil de privatisere sundhedsvæsenet, hvilket bestemt ikke er det, vi vil. Men det vil ske, hvis ikke vi stemmer ja, for der bliver færre og færre penge til sundhed, og til sidst vil der ganske enkelt ikke være nok,« siger hun, men understreger, at hun ikke nødvendigvis ønsker, at Skotland skal gå i en anden retning end England.
»Ikke i en anden retning, men i vores egen retning. Dér, hvor vi ønsker at gå hen.«

