Passer du til din arbejdsplads?



 Ifølge resultaterne af et større europæisk forskningsprojekt findes der tre dominerende 'arbejdstyper', der definerer kulturen på en arbejdsplads. De hedder Herkules, Worker Bee eller Caretaker, og er du en anden type end de fleste af dine kolleger, er der stor sandsynlighed for, at du ikke trives på dit arbejde.
Mens Herkules er den individualistiske fighter, er Caretakeren mere afhængig af den kollegiale gruppe samt balancen mellem arbejde og familie. Arbejdsbierne er typiske lønarbejdere, der trives med en hierarkisk organisation på arbejdet. Ifølge projektkoordinator, lektor Cathrine Hasse er idealtyperne en indgangsvinkel til at forstå, hvad der kan medvirke til, at eksempelvis forskere vælger at forlade deres arbejdsplads.
Italienske arbejdspladser er domineret af Caretakers, østlande som Estland og Polen af arbejdsbier, men i Danmark er det Herkules, der dominerer på danske arbejdspladser, konkluderer forskningsprojektet.

