Egyptens generaler gentager historien i ny forfatning
Begrundelsen for at afsætte Mohammed Mursi som præsident var hans totalitære tendenser – de tendenser forstærkes nu af en ny forfatning dikteret af militæret
Der er farlige tendenser i Egyptens nye forfatning, men protesterne mod militærets tiltagende indflydelse er spage: Folk er mere bange for Det Muslimske Broderskab.


 
	Amr Moussa, tidligere udenrigsminister og eksgeneralsekretær i Den arabiske Liga, personificerer et karaktertræk, en irakisk-kurdisk premierminister, Nuri Said, for flere årtier tilbage tillagde arabiske politikere: »Du kan aldrig købe en araber«, sagde han, »men du kan altid leje en«.

	Amr Moussa var Egyptens mest populære minister i Hosni Mubarak-perioden, men led ved præsidentvalget i 2012 et ydmygende nederlag i første valgrunde, hvor han slog sig op som demokratisk-liberal. I dag er han formand for den nye egyptiske forfatningskommission, nedsat efter militærkuppet mod præsident Mohammed Mursi med det opdrag at omskrive Morsis islamisk prægede forfatning. Ikke i demokratisk retning, fremgår det af brudstykker, der er sivet på pressemøder, men i en mere totalitær. Således kræver generalerne, at de overlades udnævnelse af landets forsvarsminister i de to næste præsidentperioder. Civile skal fortsat kunne dømmes ved militærdomstole – bl.a. for banal gadeuorden – ligesom den militære post på statsbudgettet forbliver hemmelig.

	»Lad mig i den forbindelse understrege, at vi under ingen omstændigheder er under noget militært pres for at formulere forfatningsparagraffer på en særlig måde,« sagde Moussa til egyptiske journalister i onsdags, »og lad mig tillige understrege, at vi har udvist den største respekt for militærets synspunkter.«

	Forfatning som den gamle

	Forfatningskommissionen er selvfølgelig uden deltagelse af de muslimske brødre og formelt udpeget af Egyptens præsident, Adly Mansour, der selv er udpeget af kupgeneral og forsvarsminister Abdel Fattah el-Sisi. Nogle kommissionsmedlemmer synes dog ikke entydigt lydige over for opdragsgiveren, men knurrer højlydt over generalernes krav på rollen som de facto overregering. En vedtagelse af forfatningsteksten var skemasat til sidste uge, men er nu udskudt til efter den islamiske eid-højtid onsdag og torsdag i denne uge.

	»Det ironiske er, at der er flere ligheder end forskelle mellem den broderskabsledede forfatningsproces og den nuværende,« sagde Hossam Bahgat, leder af den civilretslige ngo Egyptisk Initiativ for Personlig Frihed, til nyhedsbureauet IPS. »Hvad den islamiske ledede forfatningskommission gjorde sidste år, var at opretholde de eksisterende militære privilegier og kombinere dem med indrømmelser til de konservative islamister, mens den sekulære øverste forfatningsdomstol blev undermineret som modstander af brødrene«.

	Bahgat ser »den samme dynamik« nu: Militæret får, hvad det peger på, men med den forskel, at den nye forfatning genindfører det sekulære retsvæsens gamle privilegier, hvorimod de islamiske elementer fjernes. Den ny forfatning skal efter planen sendes til folkeafstemning i november.

	Vil ødelægge økonomien

	Forfatningsprocessen og arbejdet med en ny valglov er – i kombination med militærets mildt sagt meget resolutte nedslagtning af tilhængere af de muslimske brødre – årsager til, at den prominente sekulære politiker Mohammed ElBaradei har trukket sig fra posten som vicepræsident og undsagt den militært indsatte regering. Broderskabet aktionerer nu på fjerde uge mod regeringen, senest i fredags, hvor en 19-årig muslimsk broder blev dræbt i Kairos Nasr-bydel.

	Siden juli er flere hundrede islamiske demonstranter dræbt i sammenstød med hæren og sikkerhedsstyrker over hele Egypten. Demonstrationer, der har som erklæret formål at ødelægge den egyptiske økonomi og skabe så meget kaos, at »kupgeneralerne bliver væltet og vores præsident bliver genindsat«, som 28-årige Ahmed Ali, et fremtrædende medlem af broderskabet, sagde i P1’s Orientering i fredags.

	Urolighederne har skærpet den totalitære tendens, det egyptiske militær udviste efter kuppet mod den valgte præsident, hvilket har vakt en slags bekymring hos militærets sponsor i Washington, der efter måneders tøven i sidste uge meddelte, at planlagte overførsel af militærbistand indstilles midlertidigt, bl.a. kamphelikoptere, missiler, F16-jagerfly og reservedele til panservogne. Men de kontante bistands-udbetalinger på 250 mio. dollar af de i alt 1,5 mia. den samlede værdi af bistanden udgør, vil blive udbetalt som vanligt. Også de uddannelsesprogrammer og fælles øvelser, der er planlagt med amerikanerne, vil fortsætte uantastet af situationen. Og generalerne i Kairo tager det roligt. Saudi-Arabien, Kuwait og De Forenede Arabiske Emirater, der hele tiden har modarbejdet det Muslimske Broderskab, har lovet dem lån på i alt 12 mia. dollar til Egyptens betrængte økonomi.

	Ikke borgerkrig – endnu

	Politiske iagttagere i Kairo, afviser dog, at Egypten er ved at nå til en situation, der tåler sammenligning med Algeriet i 1991-92, da risikoen for en islamistisk valgsejr fik militæret til at gribe ind, og hvor den efterfølgende borgerkrig kostede mindst 200.000 dødsofre.

	»Du kan snarere sammenligne situationen med Egypten i 1952-54, da Gamal Abdel Nasser forbød Det Muslimske Broderskab,« siger Jakob Erle, direktør for Dansk-Egyptiske Dialoginstitut i Kairo. »Det er en udmattelseskrig mellem brødrene og militæret, men der er ikke borgerkrig. Jeg hører folk sige, at de føler sig mere sikre i Kairos gader, end de har gjort et godt stykke tid.«

	Der er dog tegn på begyndende eskalering af volden. I Kairo angreb ukendte gerningsmænd et militært kommunikationscenter med propeldrevne pansergranater, og på Sinai-halvøen øges antallet af terroraktioner mod hæren, bl.a. med anvendelse af selvmords- og bilbomber. I september blev de muslimske brødres politiske aktiviteter forbudt og deres sociale organisationsstrukturer er beordret opløst eller underlagt statslig kontrol. Men urolighederne tager til, og sikkerhedsstyrker skyder uden varsel med skarpt på ubevæbnede demonstranter.

	Mohammed Mursi er nu på tredje måned tilbageholdt uden advokatbistand og uden familiebesøg. En retssag mod ham og et antal andre anklagede fra Det Muslimske Broderskabs ledelse er bebudet til 4. november.

