’Ad Tiberen flyder det mod Rom’
Roms renovations-system er i strid med EU’s regler og på kanten af et sammenbrud. Hvis den italienske hovedstad skal undgå affaldsdynger i gaderne, er romerne nødt til at sortere deres affald, men det ignorerer lokalpolitikerne
Rom kan risikere at stå med et renovationskaos på niveau med det, man har oplevet i Napoli i de seneste år, hvis ikke borgerne begynder at sortere deres affald.


 Mens en afrikansk hedebølge har sænket sig over Italien, er risikoen for dynger af rådnende affald i Roms gader overhængende: »En blokade af renovationen på blot 48 timer vil være nok til, at de 4.000 ton affald, som Rom producerer dagligt, vil oversvømme byen og skabe en sanitær nødsituation,« oplyser AMA, det offentlige renovationsselskab i den italienske hovedstad.
Den 1. juli lukker Europas angiveligt største losseplads, Malagrotta, i Europas arealmæssigt største kommune, Rom. Siden 1984 er næsten alt romersk affald endt på dette flade kystareal på 24 kvadratkilometer nær Fiumicino-lufthavnen, hvor der således er opstået et kunstigt bjerglandskab. Allerede i 2004 var lossepladsens kapacitet overskredet, men deponeringen er alligevel fortsat på dispensation efter dispensation. For et år siden indledte EU-kommissionen en sag mod Lazio-regionen om overtrædelser af bestemmelserne i EU’s direktiv om deponering af affald, navnlig sammenblandingen af forskellige typer af affald. Kun 21 pct. af hovedstadens affald bliver sorteret, resten ender udifferentieret i Malagrotta, hvilket har medført grundvandsforurening og en øget forekomst af f.eks. leukæmi i området.
Men trods den truende nødsituation og risikoen for flere kæmpebøder fra EU har de romerske myndigheder ikke travlt med omstillingen til differentieret indsamling af affald, som er undervejs i Napoli efter de seneste års kaos i renovationen. Af de 28.000 affaldscontainere, som Roms kommune netop har købt, er halvdelen beregnet til udifferentieret indsamling: »Man skulle have gennemført en stor omstilling for at komme op på sortering af 70 pct. af affaldet,« siger Angelo Bonelli, formand for miljøpartiet Verdi, »men kommunen er immun over for fornuft og fastholder den fejlslagne model.«
På barrikaderne
I Tiberdalen nord for hovedstaden er borgerne på barrikaderne: »Man kan sagtens finde andre steder til en losseplads,« siger den 65-årige Paolo Tomassini og peger på floden, der snor sig gennem det solbeskinnede landskab: »Her er jordbunden af porøs tufsten, og floden løber gennem Rom og ud i havet. Derfor kan en ny losseplads her ikke være i romernes interesse, men alligevel er der ikke mange af dem, der har forstået, at vi også kæmper deres kamp.«
Det væsentligste argument for at placere et deponeringsanlæg, som efter planen »midlertidigt« skulle overtage Malagrottas funktion, her ved Via Tiberina hedder angiveligt Manlio Ceroni. Det er navnet på Malagrottas ejer, som også har opkøbt en række andre strategiske arealer i nærheden af Rom og nu vil hjælpe hovedstaden med at undgå en affaldskatastrofe:
»Han sørger godt for dem, som han skylder sit held,« siger Paolo Tomassini om Manlio Ceroni. »Han får 80 euro pr. ton affald. Så kan du selv regne ud, hvor mange penge det bliver til.« Det giver rundt regnet 320.000 euro om dagen eller 116 mio. euro om året, så Manoli Ceroni må være en holden mand. Den 85-årige advokat er kendt for sine forbindelser i Vatikanet og sin høje status blandt italienske politikere. For når man har magten til at fylde gaderne med affald, har man også magten til at vælte en borgmester. 120 mio. euro er kommunens aktuelle udestående til Ceroni:
»Da jeg gik på pension, købte jeg hus til mig selv og min datter her uden for Rom. Jeg havde ikke regnet med, at vi skulle bo lige ved siden af en losseplads,« siger den tidligere flymekaniker Paolo Tomassini.
Ikke i min baghave
Efter mere end et års kamp lykkedes det for områdets borgerkomiteer at afværge den planlagte losseplads: »I aften skal vi holde en ordentlig fest,« siger Tomassini, efter at en administrativ domstol forleden underkendte kommunens og regionens beslutning.
Det skete blandt andet på baggrund af jordbundsundersøgelser, som borgerkomiteerne har bekostet. Siden februar har beboerne været mobiliseret med blokade af vejen langs Tiberen og området med den planlagte losseplads.
Samtidig begynder de første symptomer på Malagrottas snarlige lukning at kunne ses i form af voksende bunker af affald i tunneller og langs indfaldsveje til Rom.
»Dem, der beskylder os for at lide af det såkaldte nimby-kompleks (Not in my backyard, ikke i min baghave, red.), tager fejl,« siger Paolo Tomassini: »Det var helt forudsigeligt, at Rom ville få et affaldsproblem, og at man måtte til at udvikle et andet indsamlingssystem. Men i stedet har man helt bevidst skabt en nødsituation. Så bliver der udpeget en kommissær med særlige beføjelser, og beslutningsprocessen bliver uigennemsigtig. I andre lande kan man forvandle affald til energi, men her bliver det privat rigdom. Derfor handler vores protester faktisk ikke kun om dem, der bor her,« siger Tomassini, mens unge og gamle spiller kort, hører radio, leger, spiser og diskuterer i vejkanten ved Via Tiberina.
På et banner med dødningehoveder står der: »Ad Tiberen flyder det mod Rom«.
En ældre mand, der er klædt ud som Giuseppe Garibaldi, helten fra Italiens samlingsbevægelse, taler længe og fortørnet om miljøminister Corrados Clinis kamp mod sin egen affaldskommissær og skjulte kræfter institutionerne: »I Napoli er de begyndt at tjene penge på at sende affald til Holland, hvor det bliver omdannet til energi, mens romerne betaler en Joakim Von And for at forurene,« siger ’Garibaldi’ og fnyser.
Nu sigter bystyret ifølge den romerske avis Il Messaggero på at afværge en nødsituation med en blandingsløsning. Det udifferentierede affald skal til Holland i det næste år, indtil der kan etableres losseplads på et andet sted, hvor Manlio Ceroni også har foretaget strategiske opkøb af grunde. Og i mellemtiden skal det organiske husholdnings-affald så måske alligevel deponeres her i det frugtbare flodlandskab:
»Vi ved jo godt, at midlertidig altid betyder permanent i Italien,« bemærker Paolo Tomassini.

