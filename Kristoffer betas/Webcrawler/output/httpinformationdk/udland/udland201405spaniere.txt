Spaniere vil engagere borgerne i en ny social politik
Spaniens tredjestørste parti ved europaparlamentsvalget, Podemos, udspringer af Indignados-bevægelsen – dets mål er ikke blot en mere venstreorienteret politik, men en forandring af hele måden at føre politik på


 
	Indtil for nylig var det en almindelig antagelse, at den spanske Indignados-bevægelse var gået i sig selv igen. Udfaldet af søndagens europaparlamentsvalg har imidlertid vist noget andet: Bevægelsen har tværtimod rejst sig af asken med 1,2 millioner stemmer i Spanien svarende til fem pladser i Europaparlamentet.

	Inspireret af Indignados (den bevægelsen, der i 2011, fik 100.000 frustrerede unge spaniere til at demonstrere mod de etablerede partier) blev partiet Podemos (’Vi kan’) stiftet for 100 dage siden med Pablo Iglesias, en 35 -årig politologiprofessor med hestehale, som leder. At det på den baggrund kunne præstere at blive tredjestørst i adskillige spanske regioner, herunder i Madrid, er kommet bag på mange.

	Ideen bag partiet er enkel, siger Iglesias til Guardian:

	»Det er borgerne, der selv må formulere politikken. Hvis vi som borgere ikke involverer os i politik, er der andre kræfter, der vil. Og dette vil åbne døren for dem, der vil stjæle fra os – stjæle vores demokrati, rettigheder og fra vores tegnebog.«

	Det tidligere medlem af det spanske kommunistpartis ungdom med den indsmigrende stemmeføring er dog ikke interesseret i at hvile på laurbærrene. For Spaniens regerende parti, Partido Popular, vandt valget, og det betyder, at høj arbejdsløshed og husudsættelser vil fortsætte, siger han.

	»Vi ønsker at opbygge et politisk flertal, der afspejler den sociale virkelighed for flertallet af spaniere.«

	Podemos’ udvidede liste over valgløfter tæller bl.a. afskaffelse af skattely, indførelse af en garanteret minimumsindkomst og nedsættelse af pensionsalderen til 60 år. Partiet kørte sin europæiske valgkampagne på et stramt budget ved hjælp af crowdfunding og med Iglesias’ næsten konstante tilstedeværelse som talende hoved på spansk tv.

	Stemt ind af spaniere, der har fået nok af vedvarende arbejdsløshed, stramninger og korruptionsskandaler, erklærede Iglesias, at Podemos’ parlamentsmedlemmer ville handle i overensstemmelse med den moral, partiet står for. I stedet for en parlamentarikers standardløn på over 8.000 euro om måneden, vil »ikke én af vores parlamentsmedlemmer tjene over 1.930 euro måneden – et beløb, der er tre gange højere end den spanske mindsteløn«.

	Resten vil enten tilfalde partikassen eller udvalgte humanitære sager.

	»Vi har ikke tænkt os at rejse til Bruxelles på business class. Hvis nogen lobbygruppe antaster os, vil vi straks melde ud, hvad de forsøger på. Vi vil foreslå, at alle andre medlemmer af Europa-Parlamentet gør det samme.«

	Billig valgkamp

	Podemos’ succes har fået flere spanske mediekommentatorer til at spørge, hvordan det kan være, at Spaniens to traditionelt dominerende politiske partier tilsammen måtte nøjes med under 50 procent af stemmerne – langt fra den støtte på 81 procent, de kunne mønstre i 2009. Spidskandidaten for Partido Popular, Miguel Arias Cañete, fejrede nok sin valgsejr, men erkendte, at valgresultaterne var en »alvorlig advarsel« fra vælgerne.

	Socialisterne måtte på deres side notere valgets værste valgresultat. Partileder Alfredo Pérez Rubalcaba meddelte mandag, at han i konsekvens af nederlaget vil træde tilbage:

	»Det er åbenlyst, at vi ikke har været i stand til at genvinde vælgernes tillid.«

	Partiet vil mødes sidst i juli for at vælge sig en ny ledelse.

	Grobunden for Podemos’ hastige vækst blev lagt af Indignados-bevægelsen, ikke af socialisterne, siger Iñigo Errejón Galván, det nye partis 30-årige kampagnedirektør. Mens bevægelsen var i sin første utroligt ekspansive fase og fuldstændig umulig at indfange i et politisk parti, fortæller han, »var mange af os til stede på pladserne og ved protesterne, hvor vi lyttede til, hvad folk sagde og tog noter. Uden de forandringer, som bevægelsen fremkaldte på den spanske politiske scene, ville Podemos ikke have været mulig«.

	Udfordringen for Podemos nu ligger i at finde en balance imellem at være en græsrodsbevægelse, hvis dagsorden er afhængig af hundredvis af arbejdsgrupper landet over, og et fungerende politisk parti. Podemos har ingen central ledelse, der kan informere om dag-til-dag-beslutninger og intet system til at fastholde sine parlamentsmedlemmer til en partilinje.

	»Vi er en borgerbevægelse, der består af mennesker, der gik sammen og kørte en valgkamp, stort set uden nogen penge«, siger Errejón.

	Partiet er lige nu mere fokuseret på, hvad man ikke ønsker at være.

	»Mange politiske partier ser altid indad, aldrig udad«, siger Errejón.

	»Vi ønsker ikke at strukturere os på samme lukkede måde.«

	Som eksempel henviser han til Podemos’ primærvalg forud for europaparlamentsvalget, som var åbent for alle, der ønskede at deltage og tiltrak 33.000 vælgere. De næste par måneder vil vise, om Podemos formår at omsætte sin vælgersucces til at skabe virkelige og varige forandringer af det spanske politiske landskab,« siger Errejón og gør de røster til skamme, der klandrer partiet for at være en populistisk bevægelse, der primært næres af proteststemmer.

	Partiets endemål, siger han, er større end bare at vinde pladser i parlamentet. »Vi ønsker ikke bare at være del af et politisk system, der står for fald. Spanien mangler ikke politiske partier. Hvad det mangler, er borgere, der engagerer sig i politik. Vi vil være et redskab for at få et større borgerengagement.«

© The Guardian og Information

Oversat af Niels Ivar Larsen

