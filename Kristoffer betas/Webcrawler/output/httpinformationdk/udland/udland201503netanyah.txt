Netanyahu undskylder racistisk bemærkning
Netanyahu indleder i dag forhandlingerne om regeringsdannelse med et solidt flertal i Knesset bag sig, men han står også for første gang i sine seks år som premierminister over for en handlekraftig opposition


 Analyse
En video, der viser premierminister Benjamin Netanyahu undskylde til en gruppe israelske arabere for sin racistiske udtalelse i valgkampen om, at »de strømmer til valgstederne i klaser«, blev i går lagt ud på Facebook. Det fremgår ikke, hvem de arabiske tilhørere er, men mødet er filmet af TIP, den amerikansk-israelske ngo The Israel Project, der arbejder for at’forbedre Israels image’.
I dette tilfælde altså Netanyahus, som også forsikrer sine arabiske tilhørere om, at han er en utrættelig beskytter af Israels minoriteter, og at israelske araberne »er ligeværdige partnere i det israelske demokrati«.
Hans arabiske tilhørere kan være fra Likud-partiet, der også har arabiske medlemmer – flere af dem kyssede ham rituelt efter den korte, men lidenskabelige tale – men det interessante ved videoen er, at den er endnu et eksempel på Netanyahus suveræne spinhåndtering.
Efter sin valgsejr på en veritabel skræmmekampagne, der angreb USA for at forhandle med Iran, antydede, at ’skandinaviske stater’ i dølgsmål finansierede Israels arabiske partier med »millioner af dollar« og kulminerede med en definitiv afvisning en palæstinensisk stat og ’klase’-advarslen til vælgerne, er han nu vendt 180 grader.
Dagen efter valget lod han meddele, at han ikke er imod en selvstændig palæstinensisk stat – han har kun sagt, at under de nuværende omstændigheder med islamisk terror, den syriske borgerkrig og Hamas i Gaza, kan han ikke gå med til en palæstinensisk stat. Kort sagt: Hvor Netanyahu før valget blankt afviste en palæstinensisk stat, vil han nu forhandle om den – men den skal være demilitariseret, Israel skal kontrollere dens østgrænse til Jordan, og palæstinenserne skal anerkende af Israel som jødisk stat. Altså vilkår, han ved, de ikke kan acceptere.
Mishag i Det Hvide Hus
Med sit tilsyneladende tilbagetog fra valgkampretorikken forsøger Netanyahu at skabe et indtryk af, at han er offer for den amerikanske præsident Barack Obamas ’barnlige’ reaktion på hans valgsejr. Det Hvide Hus har meddelt, at Netanyahus konkrete afvisning af den tostatsløsning, amerikanerne har støttet i årtier, »fordrer en revurdering af relationerne til Israel«.
Om det betyder, at USA dropper det automatiske veto i Sikkerhedsrådet, der beskytter Israel mod fjendtlige resolutioner, vil vise sig, men det sker næppe. USA undlod således igen at tage ordet mandag på FN’s årligt tilbagevendende konference om Israels menneskerettighedskrænkelser i de besatte områder. Israel er stadig en vigtig amerikansk allieret, hvilket ikke påvirkes af den giftige kemi mellem de to ledere.
Skældsordet ’barnlig’ optræder i Israels største dagblad, gratisavisen Israel Hayom (Israel i dag), finansieret af den amerikansk-jødiske kasinokonge Sheldon Adelson som Netanyahus og Likuds ’demokratiske modvægt’ til de kritiske israelske medier.
Det var Adelson, der på et tidspunkt konstaterede, at »der ikke står noget i Bibelen om demokrati«. Avisens tophistorie i går var, at Barack Obamas ’barnlige’ reaktion på Netanyahus valgsejr i virkeligheden er en »afledningsmanøvre« med det formål at bortlede opmærksomheden fra den »dårlige aftale«, som snart bliver indgået med Iran om landets atomanlæg. Det har ikke løftet humøret hos statsledernee, at The Wall Street Journal ligeledes i går afslørede, at Israel angiveligt spionerer mod USA i Iranforhandlingerne. Ifølge bladet er det sket ved hjælp af aflytning, kilder i forhandlingsdelegationen og diplomatiske kontakter i Europa, og de indhentede oplysninger skal være gået videre til kongresmedlemmer, der er imod en Iranaftale. Spionagen blev afsløret af den amerikanske kontraspionage, der holder øje med Israel, og som opdagede, at kommunikationen mellem israelske efterretningsinstanser indeholdt detaljer fra dybt fortrolige møder mellem amerikanske og iranske forhandlere. Den israelske regering har rutinemæssigt afvist, at der er blevet spioneret mod USA.
Det ubrugelige flertal
Netanyahu danner i dag sin fjerde regering, denne gang med et komfortabelt flertal af de højrenationalistiske og ultrareligiøse partier. Men det politisk opmuntrende er, at han for første gang får reel opposition i form af Isaac Herzogs og Tzipi Livnis Zionistisk Union med 24 mandater støttet af venstrepartiet Meretz og de arabiske lister og med den tidligere tv-stjerne Yair Lapids liberale mandater som neutralt midterparti.
Det andet midterparti, Likud-udbryderen Moshe Kahlons Kalanu, vil gå med i Netanyahus regering, primært på grund af Kahlons modvilje mod at sidde i en regering støttet af de 13 arabiske mandater, hvilket ville være tilfældet, hvis Herzog havde dannet regering.
Men ser man på resultatet af valget, fik Lapids og Kahlons partier 21 mandater, og med Herzog-Livnis 24 og Meretz’ fire pladser tegnes samme politiske bevægelse i retning af centrum-venstre, der kunne konstateres ved valget i 2013. Likuds valgsejr med 30 mandater blev vundet ved at kannibalisere de andre højrepartier. Reelt er Israel delt på midten – faktisk med en lille overvægt til centrum-venstre, hvis man tæller Kahlons 10 mandater med. Og de 13 til de arabiske, som Netanyahu nu har givet en uforbeholden undskyldning. Det skal blive interessant at se, om han mener den alvorligt.

