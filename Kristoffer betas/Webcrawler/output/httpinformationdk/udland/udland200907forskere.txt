Forskere skaber reagensglassæd
Gennembrud giver nyt håb for behandling af barnløse mænd - men vækker også frygt for, at manden fremover vil have udspillet sin reproduktive rolle
Forskere fra Newcastle University har præsteret at skabe menneskelige sædceller ad kunstig vej. Professor Nayernia siger: 'I teorien ville det være muligt at undvære mænd. Men kun hvis ønsket er at producere en population, hvor alle har samme størrelse og kropsform (fordi den mandlige genetiske oprindelse er identisk for alle).'


 For første gang nogensinde er det lykkedes for videnskaben at skabe menneskelige sædceller ad kunstig vej.
Den ekstraordinære bedrift, som indtil for et par år siden ville blive anset for ren science fiction, vækker forhåbninger om, at ufrugtbare mænd måske fremover vil blive i stand til at blive fædre til deres egne biologiske børn - selv om de ikke er i stand til at producere sperm. For sæden kan nu fremstilles i et reagensglas ved hjælp af stamceller fra et fem dage gammelt drengefoster.
Gennembruddet giver dog også anledning til etisk eftertanke - dels i forhold til, hvor sikker proceduren er, dels i forhold til den potentielle trussel imod den fremtidige manderolle.
Ydermere anfægtes den videnskabelige landvinding af andre eksperter, som hævder, at de sperm-lignende celler, som blev produceret under eksperimentet, slet ikke kan anses for ægte sperm.
Men hvis det påståede resultat bekræftes, vil et enkelt drengefoster teoretisk kunne blive ophav til en stamcellelinje, som, opbevaret under de rette forhold, i princippet vil kunne levere en ubegrænset forsyning af sperm. Når først sådanne stamcellelinjer er oprettet, vil mænd have udspillet deres reproduktive rolle.
Mandens endeligt?
Under en briefing om forskningsresultaterne, rejste videnskabsfolk fra Newcastle Universitet under ledelse af professor Karim Nayernia, selv det spørgsmål, hvorvidt deres opdagelse betyder 'mandens endeligt'.
Som svar påpegede de, at de stamceller, hvorfra sperm udvindes, kun kan udtages fra et drengefoster - dvs. et foster, som nødvendigvis skal indeholde et Y-kromosom (det mandlige kromosom) - et krav, som med andre ord kun kan opfyldes, dersom mindst én mand er involveret. De tilføjer desuden:
»Også fra et forskningsmæssigt synspunkt er der behov for at debattere og lovgive om dette her. Men som forskningen skrider frem og med de stadig bedre resultater, vi allerede har vist i Newcastle, in mente, vil det i teorien blive muligt at udvikle laboratorieproduceret sperm fra lagrede embryonale stamcellelinjer.«
Professor Nayernia, der stod i spidsen for dette forskningsprogram på Newcastle University og North-East England Stem Cell Institute, siger videre:
»I teorien ville det være muligt at undvære mænd. Men kun hvis ønsket er at producere en population, hvor alle har samme størrelse og kropsform (fordi den mandlige genetiske oprindelse vil være identisk for alle). Personligt kan jeg dog ikke opfatte den menneskelige forplantning som en rent biologisk proces. Der er også menneskelige, følelsesmæssige, psykologiske, sociale og etiske aspekter involveret. Og sigtet for vor forskning er at hjælpe ufrugtbare mænd - ikke at erstatte en reproduktiv procedure.«
Gennembruddet blev opnået ved hjælp af stamceller fra et menneskefoster, fra hvilket der først blev udviklet kimcelle-stamceller, og som derefter blev stimuleret til at producere sperm, som var »fuldt modnet og funktionel«, skønt processen havde fundet sted i en petriskål i stedet for i testiklerne på en kønsmoden mand. Forskningsresultaterne er offentliggjort i det videnskabelige tidsskrift Stem Cells and Development.
Ikke kvindelige celler
I et sideløbende, men endnu ufuldstændigt eksperiment, har samme forskergruppe skabt stamceller ud af hudceller, hvorfra de har produceret sæd med samme genetiske sammensætning som de hudceller, hvoraf det blev er fremstillet. Kan denne procedure lykkes, vil det være muligt for ufrugtbare mænd at producere deres egne biologiske børn alene ved brug af egne hudceller.
Professor Nayernia betegner de foreløbige resultater som »lovende« og tilføjer:
»Inden for et par måneder håber vi på at kunne offentliggøre også disse forskningsresultater.«
Derimod mislykkedes bestræbelserne på at producere sperm fra kvindelige stamceller. Antagelsen var ellers, at denne teknik kunne gøre det muligt for lesbiske par at få deres egne biologiske børn, men forskerne siger nu, at generne på det mandlige Y-kromosom er afgørende for spermatozoernes modning.
For tre år siden stod professor Nayernia i spidsen for forskere ved universitetet i Göttingen, i Tyskland, som blev det første til at producere levedygtige sædceller fra embryonale stamceller fra en mus - sædceller, som efterfølgende blev brugt til at producere syv levende museunger, der dog døde kort efter fødslen.
Kritiske reaktioner
Det seneste gennembrud er endnu et skridt på vejen til at finde en kur for mandlig infertilitet. Efter gældende lovgivning (i Storbritannien,  red. ) er det forbudt at anvende sperm (eller æg), der produceres i laboratoriet - den såkaldte in vitro-afledte sperm - til patientbehandling. Til rene forskningsformål er det dog tilladt.
»Spermproduktion tager 15 år hos et mand, og der er tusindvis af faktorer, som kan påvirke den,« siger professor Nayernia.
»Med denne teknik tager det os blot et par måneder at undersøge disse faktorer nærmere.«
Men andre eksperter bestrider nu Newcastle-forskernes påstand om at have skabt ægte sperm ad kunstig vej. Dr. Allan Pacey, som er lektor i andrologi på University of Sheffield, sagde: »Som sperm-biolog med 20 års erfaring, kan de data, som fremlægges i disse forskningspapirer, ikke overbevise mig om, at de celler, der her er produceret, med rette kan kaldes for 'spermatozoer,« siger han.
Og Azim Surani, professor i fysiologi og reproduktion på University of Cambridge, udtaler: »Disse sædcelle-lignende celler, som er skabt i en skål af embryonale stamceller, er meget langt fra at være autentiske sædceller.«
Professor Robin Lovell Badge, fra det britiske National Institute for Medical Research, tilslutter sig kritikken, men tilføjer dog:
»Trods disse indvendinger kan det meget vel være, at forfatterne til dette forskningspapir, har gjort reelle fremskridt i forhold til at udvinde sperm fra menneskelige embryonale stamceller in vitro. Dette kan vise sig af meget stor betydning for forskningen og i sidste ende, men bestemt ikke endnu, for frugtbarhedsbehandling.«
Professor Nayernia erklærer, at hans forskning må opfattes som 'et principielt bevis', der dog har behov for at bekræftes igennem yderligere undersøgelser.
»Vores intention har været at åbne nye veje for forskningen,« siger han.
»Det virker urimeligt at kritisere vores arbejde på det grundlag, at vi ikke har gjort endnu mere.«

© The Independent og Information
Oversat af Niels Ivar Larsen

