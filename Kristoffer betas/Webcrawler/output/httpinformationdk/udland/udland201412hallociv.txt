’Hallo, civile dør i krig’
Drab på civile er blevet håndteret forskelligt i de fire krige, Danmark har været involveret i, efter to fly fløj ind i tvillingetårnene i New York 11. september 2001. Fælles for dem var, at de blev et stridspunkt i krigen om information
Danmark deltog i lynkrigen i Libyen i foråret 2011 med i alt seks F-16-jagere. Fire af dem var i aktion over landet, mens to var med som reserve. En del køretøjer tilhørende Muammar Gaddafi-tro styrker bombes her af koalitionsstyrker ved Benghazi i Libyen den 20. marts 2011.


 Mennesker dør i krige. Også uskyldige civile. Og i en konflikt som den nuværende i Irak, hvor fjenden, Islamisk Stat (IS), opholder sig i byer blandt civile, dræbes der endnu flere.
»Det burde være indlysende for alle med sund fornuft,« siger Philip Seib, professor og leder af Center on Public Diplomacy ved University of Southern California.
Det kan tilmed være lovligt, hvis de civile bliver dræbt i krydsilden, når væbnede styrker er i kamp mod et legitimt mål.
Alligevel er spørgsmålet stadig følsomt for de syv landes militær, der for tiden bomber Islamisk Stat i Irak. Det danske forsvar har indtil videre afvist at give oplysninger, der ville gøre det muligt at bestemme, hvilke angreb danske fly har deltaget i. Derfor vides det eksempelvis ikke, om de danske F-16-kampfly var involveret i et angreb i Nordirak i slutningen af oktober, der ifølge irakiske medier kostede to civile livet.
Det tab fandt sted i en uge, hvor de danske kampfly smed i alt 30 bomber, men hvor Forsvarets mission opdateringer ikke nævner, hvor eller hvornår bomberne er landet.
Siden Danmark igen gik i krig i Irak for 79 dage siden, den 2. oktober, har Information i en række artikler sat fokus på Forsvarets åbenhed eller mangel på samme, og senest i december på spørgsmålet om civile drab og måden, hvorpå det danske forsvar, der p.t. har fire F-16-kampfly i luftrummet over Irak, håndterer dem.
Operation Inherent Resolve, som Forsvaret og dets amerikanske ditto kalder koalitionens krig mod Islamisk Stat, har ifølge organisationer, der undersøger civile drab, indtil nu kostet omkring 100 civile livet, rundt regnet 50 i Syrien og Irak.
Ingen af de 12 lande, der bomber i Irak og Syrien, har taget ansvaret for nogen dem. Ydermere er det særligt i områder, der er under Islamisk Stats kontrol, voldsomt svært at be- eller afkræfte meldingerne. Ligesom Philip Seib opfordrer en række forskere herhjemme, heriblandt Peter Viggo Jakobsen fra Forsvarsakademiet, Forsvaret til at være mere åbent om sin gebærden i Irak – også fejl, der kan have kostet civile liv.
»Hallo, civile dør i krig. Og ifølge folkeretten er det ganske lovligt at angribe mål, hvor der ryger civile med i købet,« siger Peter Viggo Jakobsen, lektor ved Forsvarsakademiet.
»Hvis man ikke kan tåle at tage den diskussion, så skal man lade være med at gå i krig. Man fremstår lynhurtigt som om, at man har noget at skjule, fordi de ikke vil tage den her diskussion,« siger Peter Viggo Jakobsen.
Krig om information
Med fremkomsten af sociale medier er krigens civile skæbner i højere grad blevet en brik i krigsførelsen, og særligt i krigen om information.
»Det er terrorister som ISIL (Islamisk Stat i Syrien og Levanten, red.) fuldkommen klar over,« siger Philip Seib, der har skrevet flere bøger om forholdet mellem krig og medier.
»Med de sociale medier spiller alle på den samme bane, og det er man nødt til at anerkende. Derfor bliver det nogle gange en kamp om, hvem der leverer det mest effektive produkt,« siger han om kommunikationen.
Derfor mener han ligesom Peter Viggo Jakobsen, at Forsvaret og den øvrige koalition bør være mere åbne om risikoen og civile tab, når de sker.
»Hvis du ikke er åben omkring det, så overlader du informations-slagmarken til the bad guys. Derfor er det bedre at indrømme civile tab – sågar undskylde, hvis det er passende. Men man kan samtidig pointere, at det stadig er Islamisk Stats fejl, og at du ikke ville være der, hvis ikke de rendte og terroriserede,« siger Philip Seib.
Blodpenge og blodhævn
Ikke overraskende kostede de danske styrkers 13 års lange krig i Afghanistan og fem år på landjorden i Irak også civile liv. Modsat den nuværende Irak-mission og i Libyen – hvor det heller ikke erkendte nogen civile tab – betalte Forsvaret her blodpenge, eller kulance, til afghanske og irakiske civile, der havde mistet sønner eller døtre, der blev dræbt i danske angreb.
I Afghanistan udbetalte Forsvaret således blodpenge for i alt én million kroner i 2009, viste hidtil hemmeligholdte tal, som BT fik aktindsigt i. I de efterfølgende år løb det op i 400.000 kroner og en halv million.
Også I Irak gav Forsvaret kontant kompensation for civile tab. Det skete eksempelvis, efter en iraker i januar 2004 ikke stoppede ved et checkpoint, og danske soldater skød mod bilen. Skuddene ramte manden, der senere døde af sine kvæstelser. Det skrev JydskeVestkysten ud fra dokumenter fra Hærens Operative Kommando.
Måneden forinden skød en dansk patrulje en lokal iraker i hovedet og begge hænder, da de stormede hans hus, efter han angiveligt havde fægtet rundt og skudt med et gevær i sit hjem. Også hans efterladte modtog blodpenge.
Blodpengene er ikke en erstatning i juridisk forstand, og udbetalingen gør hverken til eller fra i forhold til et eventuelt ansvar over for en domstol. Det bekræftede Hærens Operative Kommandos jurist Peter Gulmann over for JydskeVestkysten, da han sagde, at hæren ikke udbetalte blodpenge af juridiske årsager, men »for at undgå irakisk blodhævn«.
Fordi der – med undtagelse af 120 danskere, der træner irakiske styrker på en base uden for Bagdad – ikke er danske soldater på jorden i den nuværende Irak-krig, og fordi der for så vidt vides ingen var i Libyen, har blodpenge heller ikke været på tale. Når krigene foregår fra luften, er der ingen fare for blodhævn mod danske landstyrker, og derfor bruger man ikke blodpenge, siger Peter Viggo Jakobsen.
»Det er ikke en problematik, når man sidder i et kampfly og hælder bomber ned på et mål. Det er derfor, man ikke gør det. I Afghanistan og Irak kunne det betale sig for at redde vores egne soldaters liv. Det blev gjort i egen snæver interesse,« siger han.
Læren fra Libyen
Alligevel var spørgsmålet om civile drab følsomt under den sidste luftkrig i Libyen i 2011. NATO afviste dengang at give oplysninger om de missioner, hvor der ifølge både FN’s Menneskerettighedskommission og menneskeretsorganisationer som Human Rights Watch skete civile drab. En højtplaceret FN-kilde sagde i 2012 til Information, at NATO havde nægtet at samarbejde med den kommission, der undersøgte 20 bombeangreb, hvor civile havde mistet livet. I fire af angrebene, hvor i alt 24 eller flere civile mistede livet, var danske F-16-fly indsat. Det kunne bl.a. DR2’s Deadline og Information påvise, fordi Forsvaret dengang udsendte daglige opdateringer, hvor det fremgik, hvor de danske fly var på vingerne. Under den nuværende operation i Irak er der gået op til 15 dage mellem Forsvarets opdateringer.
Ud fra anonyme kilder i Forsvaret skrev Information i 2012, at det danske forsvar lå inde med meget detaljerede oplysninger om hver enkelt bombardement, de danske F-16-fly udførte i Libyen. Dengang som i dag sagde Forsvaret, at der ikke var nogen »bekræftede oplysninger om civile tab«. Daværende forsvarsminister Nick Hækkerup (S) sagde dengang til Ritzau, at hemmeligholdelsen af oplysninger om, hvem der bombede hvad, var et »helt rimeligt hensyn at tage til de piloter, der har fløjet missioner«.
Senere i 2012, da de danske fly havde været hjemme i et år, afslørede Politiken, at Flyvertaktisk Kommando, der i dag er underlagt Værnsfælles Forsvarskommando, i en af sine egne rapporter konstaterede, at der under Libyen-krigen blev »konstateret manglende kompetencer inden for targeting-processen og collateral damage estimering«, altså manglende evner til at udvælge mål og til at vurdere, om bombardementerne havde utilsigtede følgeskader – altså civile tab.
Forspildt chance
I sin egen undersøgelse i Libyen påviste Human Rights Watch 72 civile drab på steder, hvor der hverken blev fundet våben eller andet militært udstyr. En tredjedel af de døde var børn. Et enkelt af angrebene, hvor fem civile blev dræbt og mindst otte såret, var i forvejen erkendt af NATO og beskrevet som en »våbensystemfejl«, der betød, at bomben ikke landede dér, hvor den skulle.
Både FN-kommissionen og Human Rights Watch fastslog dengang, at NATO-operationen trods de relativt få civile tab blev udført med stor præcision. Derfor undrer det Fred Abrahams, der stod for Human Rights Watch’ undersøgelser i Libyen, at der ikke var større åbenhed. »For os var Libyen-missionen en forspildt chance, for antallet af civile drab var uanset hvad ret lavt. Hvorfor så ikke undersøge dem? Det er forudsigeligt, at der sker fejl, men det vigtige består i at analysere hvorfor. Men hverken Danmark eller NATO var villig til at gøre det med åbne kort,« siger Fred Abrahams. Han er én af de fire efterforskere, der medvirker i dokumentarfilmen The E-Team, som bl.a. blev vist på CPH:DOX i efteråret. I filmen følger man Abrahams og våbeneksperten Peter Bouckaert i Libyen i 2011, hvor de undersøger eftervirkningerne af bombeangreb og overgreb mod civile begået af flere af krigens parter.
Foruden henvendelsen til NATO kontaktede Fred Abrahams & Co. også den danske forsvarsminister Nick Hækkerup, der ligesom forsvarsalliancen afviste at udlevere oplysninger.
Tilbage til Irak
I den nuværende krig mod Islamisk Stat i Irak og Syrien, hvor Danmark og en række andre europæiske lande kun bomber i Irak, er meldingerne om civile drab som følge af vestlige bombardementer ligesom i Libyen meget få sammenlignet med de mange civile drab, som fjenden, her Islamisk Stat, har på samvittigheden.
»Det ser ud til, at antallet i Irak og Syrien er relativt lavt. Men det er irrelevant set i forhold til det principielt vigtige i at forstå, hvorvidt, hvornår og hvordan civile døde. De oplysninger er afgørende for at kunne analysere og derefter minimere civile drab,« siger Fred Abrahams.
Udspurgt om han ikke medgiver, at oplysningerne kan kompromittere militærstrategiske hensyn til kampen mod Islamisk Stat, siger han:
»Jeg accepterer, at der er operative detaljer, der ikke bør komme offentligheden til skue. Det er jo indlysende. Men vores erfaring er, at det er nødvendigt at give befolkningen – om det så er i Danmark, USA, Syrien eller Irak – en vis mængde indsigt. På den måde kan man vise en oprigtig vilje til at efterse sit arbejde. Det hjælper samtidig til at holde militæret mere åbent og ansvarligt.«
Fred Abrahams mener også, at man bør kompensere de pårørende for »ulovlige angreb og oprigtige fejl«. Herhjemme tror Peter Viggo Jakobsen fra Forsvarsakademiet ikke på, at et kompensationssystem i praksis kan fungere. Han advarer om, at det kan være »skruen uden ende«, hvis man udlover kompensation i en krig, hvor man i forvejen har meget restriktive regler, såkaldte rules of engagement.
Men Forsvaret bør spille med åbne kort, og også i tilfælde af civile tab, bør Forsvaret erkende, at »her ramte vi sgu ved siden af«, siger lektoren.
»Man skal ikke skjule, at der dør civile i krig. Det er ubehageligt, men alle de ting skal være helt åbne. Og hvis man så stadig mener, at det er det rigtige at gøre (at gå i krig, red.), så er det fint.«
Dårlige efterretninger
Koalitionens bombekrig mod Islamisk Stat har meget høj grad lidt under mangelfulde efterretninger til udvælgelse af mål. I langt over halvdelen af tilfældene vender kampflyene tilbage til basen fuldt bevæbnet, fordi de ikke har været i stand til at finde et mål, der var tilladeligt at angribe inden for de rammer, der er sat for at minimere omfanget af civile tab, skriver blandt andet BBC og New York Times. Derfor sidder koalitionen også med et svært dilemma, når fjenden kan gemme sig blandt civile, understreger professor Philip Seib.
»Skruppelløse krigere som ISIL forstår, at de til en vis grad kan kontrollere de regler ved at sikre, at et angreb på dem selv også resulterer i betydelige civile tab.«
Som militærstrategisk fjende opfører Islamisk Stat sig som en blanding af en normal hær og en terrorgruppe, og IS er en langt mindre kendt fjende, end man har været vant til fra tidligere luftkrige.
»Når vi normalt kæmper mod en nationalstat, så har vi typisk gransket deres evner i årtier, og vi har omfattende lister over mål,« siger den amerikanske major Sonny Alberdeston, der leder et hold, som udpeger mål fra en base i delstaten South Carolina, til New York Times.
»Men de her gutter flytter sig. De kan være ét sted i én uge, men pist væk ugen efter.«
Den danske forsvarschef, Peter Bartram, fortalte for nylig i en e-mail til Information, at et dansk overvågningshold fra en base i Qatar – øjensynligt al-Udeid-basen vest for hovedstaden Doha – arbejder i døgndrift for at sikre »at de danske kampfly kun indsættes imod militære mål og for at undgå, at der sker utilsigtede følgeskader«.
»Vi gør os således meget umage med at vælge mål ud, og hvis grundlaget ikke er godt nok, så gennemfører vi ikke missionerne. Efterretninger skal være valideret fra flere forskellige kilder, ligesom piloten altid har mulighed for at afbryde missionen og korrigere, hvis tingene udvikler sig anderledes,« skrev forsvarschefen.
Information har siden tirsdag den 9. december forsøgt at få et mundtligt interview med forsvarschef Peter Bartram om håndteringen af civile drab.

