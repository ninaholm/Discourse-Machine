Grækerne er ramt af dyb tvivl
De græske borgere er taget på sengen, og mange aner ikke, hvor de skal sætte deres kryds ved søndagens folkeafstemning om kreditorernes krav. Især de unge ser lysere på udsigten til en ny møntfod, som afløser for euroen
En ansat i den græske nationalbanks hovedkvarter i Athen forklarer en gruppe pensionister, at de ikke kan hæve deres checks i banken.


 Der er fortsat køer foran de athenske pengeautomater, og bankkunderne må nu nøjes med at hæve op til 60 euro for at klare dagen og vejen. Bankerne selv holder lukket ugen ud for at forhindre, at kunderne tømmer dem for penge. Den beslutning måtte den græske regering nødtvungent tage som konsekvens af, at ECB ikke ville forhøje et nødlån på 90 mia. euro til de græske banker, som de hidtil har fyldt op med kontanter. Bankerne holder nu lukket til efter folkeafstemningen den kommende søndag, hvor den endnu ikke færdigt forhandlede sparepakke kommer til folkeafstemning.
En af de grækere, der skal forholde sig til kapitalkontrollen, er den blonde Valentina, der står som nummer fem i køen med sin hund ved en bankautomat på en travl gade i Athen.
»Bare automaten ikke er tom, når det bliver min tur.«
Hun er usikker på, hvad den kommende uge bringer, og hvad hun skal stemme på søndag.
»Hvad tror du, er det bedste?« er hendes umiddelbare modspørgsmål, mens lyn og torden buldrer over et gråvejrsramt Athen.
Blindgyde
Især pensionister uden kredit- eller hævekort er kommet i klemme, efter at bankerne er lukkede. Derfor vil enkelte bankfilialer nu alligevel holde åbent, for at grækere uden kreditkort også kan få kontanter.
»Det var jeg slet ikke klar over,« siger Dimitris glædeligt overrasket, for han har ikke hævekort og bruger altid kontanter. Dimitris er selv inkarneret Syriza-vælger, men mener, at regeringen har ført landet ind i en blindgyde.
»Hvis det bliver et nej på søndag, hvad så? Det er der ingen, der tør fortælle os konsekvenserne af. Jeg har talt med mange mennesker i dag, og jeg tror, det bliver et klart ja, mindst 60 procent for og 40 procent imod. Og jeg kender mange, der har stemt på Syriza. Men jeg stemmer imod deres nej-anbefaling med blødende hjerte, for jeg er overbevist socialist. Men måske egner socialismen sig bedre til snakke på cafeer end til virkelig politik.«
Dimitris er også forvirret over, at landet skal stemme om en aftale, der ikke nåede at blive forhandlet helt færdigt. Og som derfor i praksis er taget af bordet igen.
For ifølge IMF-chef Christine Lagarde er der ikke længere nogen aftale at stemme om. Det har hun udtalt til BBC. Aftalen blev taget af bordet igen, da grækerne udvandrede fra forhandlingerne i Bruxelles i lørdags, og når kreditorenes hjælpeprogram udløber tirsdag, så er Grækenland formelt set slet ikke berettiget til at modtage flere penge. Dén oplysning får Spiros, medindehaver af en trævareforretning på den travle forretningsgade Athinas midt i Athen, til at spidse ører.
»Har hun (Christine Lagarde, red.) sagt dét? Jamen, det gør denne her folkeafstemning endnu mere kompliceret.«
Partneren Anna siger, at hun også er stærkt i tvivl, og når der ikke er kunder i forretningen, så vender hun og Spiros konstant argumenter for eller imod.
»Det er ikke noget nemt valg. Der er jo alvorlige konsekvenser ved både at sige ja og nej,« siger Anna, der er selvstændig erhvervsdrivende og derfor kan blive beskattet hårdere, hvis det bliver et ja.
»Grækenland er gået bankerot før, og vi ved ikke, om det sker igen«, siger hun.
Værdighed er afgørende
Spiros er kommet alvorligt i tvivl forud for søndagens afstemning.
»Jeg har stadig fem dage til at blive klogere. Jeg vil læse, høre og forsøge at sætte mig ind i sagerne. Begge valgmuligheder medfører onder, der kan være svære at overskue. Og så er det vigtigt at filtrere de hidtidige ærgrelser fra. Ikke at tænke på Tyskland og alle de andre EU-partneres roller, men at spekulere over, hvad der er bedst for landet lige nu og fremover. Det gør, at jeg er meget i tvivl. Det handler også om ære og værdighed,« siger han.
Ifølge forlægger og oversætter Dimos handler diskussionen lige nu mindre om de mange komplicerede tal, som få kan overskue rækkevidden af – og mere om værdighed, og hvad man forstår ved det. Det gennemsyrede også den 14 timer lange debat i parlamentet lørdag, der ledte op til beslutningen om at afholde en folkeafstemning. Dimos mener, at diskussionen er blevet til en konkurrence om, hvem der har mest værdighed.
»Er det mere værdigt at hæve hovedet i protest? At huske på vores lands stolte historie, at vi tidligere gjorde modstand mod osmannerne, tyskerne – og nu også mod et EU-overherredømme ved at sige nej til flere ydmygelser? Det er det, venstrefløjen og nationalisterne fortæller os. Eller er det mere værdigt at undgå at stå i de køer foran pengeautomaterne, at indgå et kompromis, som sikrer, at landet ikke går statsbankerot, at Grækenland fortsat tilhører Europa, og at vi selv tager ansvaret på os for vores land og stat? Man kan kalde begge positioner for værdige. Jeg hælder dog lige nu mest til at stemme ja til kompromisforslaget. Men det er et lille og tvivlende ja,« siger Dimos.
Unge frygter ikke drakmen
Spørger man grækerne, er tendensen, at jo yngre grækerne er, desto varmere fortalere er de for en genindførelse af drakmen. Mens den ældre befolkning, der selv har levet med drakmen, overvejende ønsker at fastholde euroen. Det viser en nylig undersøgelse hos tænketanken Bridging Europe.
Op mod 63 procent af 1.800 grækere mellem 22 og 45 år siger, at de ikke er bange for indførelsen af en ny drakme. Kun hver femte i de yngre generationer mener, at den græske regering er ansvarlig for, at forhandlingerne er gået i stå, mens to ud af tre mener, at det er kreditorernes skyld.
Kritikere peger derimod på, at netop de unge ikke har erfaringer med tidligere tiders hyperinfla- tion og høje bankrenter på op til 25 procent under drakmen, der faldt til omkring stabile seks procent, da Grækenland blev EU-medlem.
Læs også: Hvorfor EU’s politik over for Grækenland har spillet fallit

