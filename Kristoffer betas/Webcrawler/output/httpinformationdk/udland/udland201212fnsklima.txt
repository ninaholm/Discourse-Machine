FN’s klimapanel kommer for sent
En tidsrøvende proces med rapportskrivning og nervøsitet for at blive anklaget for ’alarmisme’ gør, at IPCC ofte fejler med hensyn til af at undervurdere den globale opvarmning og dens effekter, siger forskerhold


 Det er ikke bare, når det gælder de ukontrollable feedback-processer i den arktiske permafrost, at FN’s Klimapanel, IPCC, med stor sandsynlighed undervurderer omfang og effekt af klimaforandringerne. Det er en iboende del af panelets arbejdsform og struktur, at det kommer for sent eller fremtræder for beroligende i forhold til, hvad der faktisk er ved at ske med det globale klima.
Det mener en gruppe forskere, som netop har offentliggjort en analyse i tidsskriftet Global Environmental Change af IPCC’s arbejde siden panelets første rapport i 1990.
»Nogle af de centrale egenskaber ved den globale opvarmning som følge af forhøjede drivhusgas-niveauer er blevet undervurderet i forudsigelserne, især i IPCC’s vurdering af den fysiske videnskab,« skriver forskerne, der bl.a. tæller videnskabshistorikeren Naomi Oreskes, University of California, og miljøforskeren Michael Oppenheimer, Princeton University, der selv har haft en central rolle i IPCC’s hidtidige arbejde.
Alarmisme
Information skrev i lørdags om klimapanelets forventede udeladelse i sin kommende rapport af den mekanisme, hvorved opvarmning i nord fører til optøning af permafrost, som fører til udsivning af drivhusgasser, som giver mere opvarmning og mere optøning etc. Den selvforstærkende mekanisme udelades, fordi der ved klimapanelets deadline ikke foreligger veldokumenterede modelstudier af fænomenets omfang. Dette er en del af det generelle problem for klimapanelet, påpeges det af Oreskes og co.: For at være på sikker grund og kun betjene sig af videnskabeligt offentliggjorte og accepterede undersøgelser kan man ikke have den nyeste viden med.
Videnskabelige artikler, som f.eks. ønskes inddraget i de igangværende vurderinger i klimapanelets arbejdsgruppe 1 om de fysiske klimaændringer, skulle således ifølge IPCC’s tidsplan være indleveret til publicering i juli 2012, mere end et år før den planlagte offentliggørelse af arbejdsgruppens rapport i september 2013. Og selve rapportmanuskriptet er allerede skrevet og har netop været igennem en intern kommentarfase.
Kan ikke være anderledes
Til dette kommer ifølge Oreskes og co., at klimaforskerne i mange tilfælde er blevet forsigtigere, efter at være blevet udsat for stærke beskyldninger fra klimaskeptikere om ’alarmisme’ og dårlig videnskab efter den forrige IPCC-rapports offentliggørelse.
»Forskerne hælder ikke mod alarmisme, men snarere det modsatte: Mod forsigtige vurderinger, hvor vi definerer forsigtighed som det at fejle til fordel for mindre, snarere end mere alarmerende forudsigelser. Vi kalder denne tendens ’at fejle til fordel for det mindste drama’,« skriver Naomi Oreskes og hendes kolleger.
Den amerikanske klimaforsker Kevin Trenberth, National Center for Atmospheric Research, der har været en af hovedforfatterne til de to seneste IPCC-rapporter, er enig.
»Vi undervurderer den kendsgerning, at klimaændringerne stikker hovedet frem,« siger han til klimahjemmesiden The Daily Climate.
»Den næste rapport viser alle tegn på at blive endog mere konservativ end de forudgående,« påpeger han og henviser bl.a. til, at gruppen af hovedforfattere, der skal finde fælles fodslag, er blevet større: 14-15 pr. rapportkapitel.
IPCC’s næstformand, Jean-Pascal van Ypersele, bekræfter, at det samlede antal forfattere er vokset fra ca. 500 på den seneste rapport fra 2007 til 831 på den nye, der bliver offentliggjort ad flere omgange i perioden september 2013-december 2014.
»Den resulterende rapport vil blive baseret på regulær videnskab og ikke ideologi,« siger han til The Daily Climate.
Forsigtighedsprincip
På hjemmesiden opregnes otte eksempler på, at klimapanelet i sine hidtidige rapportforudsigelser har undervurderet den faktiske udvikling. F.eks. størrelsen af de globale CO2-udledninger, den faktiske havstigning, de fremtidige temperaturer, verdenshavenes forsuring, den tøende tundra og afsmeltningen af den arktiske havis og Grønlands indlandsis. Det ledende danske IPCC-medlem, klimaøkonom og programleder Kirsten Halsnæs, DTU, siger til Information, at IPCC ikke kan gå længere, end den accepterede videnskabelige litteratur tilsiger, når rapporterne skrives.
»Det kan ikke være så meget anderledes. Men politikerne kan jo anlægge et forsigtighedsprincip, når de skal tage bestik af, hvordan der skal handles, dvs. tage udgangspunkt i de højeste værdier for f.eks. mulige temperatur- eller havstigninger for at være på den sikre side, når de skal træffe beslutninger,« siger hun.

