Obama jubler over dom om sundhedsreform
Obama har i årevis kæmpet indædt for reformen, og dommen er derfor en stor politisk triumf


 Præsident Barack Obama er svært tilfreds med en dom i går fra landets højesteret, som siger god for de tilskud, der er kernen i hans sundhedsreform, Obamacare.
Obama har i årevis kæmpet indædt for reformen, og dommen er derfor en stor politisk triumf.
»Det er en sejr for de hårdtarbejdende amerikanere landet over, hvis liv som følge af denne lov vil nyde fortsat større sikkerhed i en økonomisk foranderlig verden,« sagde Obama og henviste til de millioner af amerikanere, som fremover for første gang får råd til sundhedsforsikringer, og som ville have mistet deres forsikring, hvis højesteret havde afvist tilskuddene.
Dommerne er nået frem til, at borgere i alle 50 stater har ret til at købe sundhedsforsikringer med statstilskud inden for sundhedsreformen. Tilskuddet sker i form af et skattefradrag. Omkring 7,5 millioner af de fattigste amerikanere ville have mistet deres ret til en sundhedsforsikring, da forsikringerne uden tilskud ville blive for dyre for dem.
Ritzau/Reuters

