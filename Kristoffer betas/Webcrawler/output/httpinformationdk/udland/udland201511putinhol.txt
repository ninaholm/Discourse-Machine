Putin og Hollande øger samarbejde i Syrien



 Ruslands præsident, Vladimir Putin, og Frankrigs præsident, François Hollande, nåede i går til enighed om at koordinere angreb på Islamisk Stat i Syrien og »arbejde sammen som allierede«.
Putins udmeldinger kommer, efter at Frankrig har besluttet at sende hangarskibet Charles de Gaulle til det østlige Middelhav, hvorfra dets fly kan nå Syrien.
»Det er nødvendigt at etablere direkte kontakter med franskmændene og samarbejde med dem som allierede,« sagde Putin ifølge det franske nyhedsbureau AFP under et møde med de øverste generaler i Ruslands militær.
Putin besluttede i går at optrappe angreb mod Islamisk Stat med langtrækkende bombefly og krydsermissiler, efter at det var blevet fastslået, at der var en bombe om bord i det russiske passagerfly, som den 31. oktober styrtede ned over Sinai-ørkenen med 224 mennesker om bord.
»Mordene på vores folk i Sinai er blandt de mest blodige forbrydelser i antal af ofre. Vi vil ikke tørre tårerne bort fra vores sjæl og hjerter,« sagde Putin, efter at russiske efterretningsfolk havde meddelt, at der var fundet spor af sprængstoffer i flyvraget. Islamisk Stat har tidligere sagt, at det stod bag, men Rusland har tøvet med at fastslå, at der kunne være tale om et bombeangreb.
I Paris meddelte præsidentkontoret, at Hollande agter sig til Washington i USA og Moskva i næste uge for at drøfte kampen mod Islamisk Stat og situationen i Syrien. Besøget hos præsident Barack Obama i den amerikanske forbundshovedstad finder sted den 24. november, mens han den 26. november er hos Putin i Moskva.Ritzau/Reuters

