Nordiske ministre bekymret over Sri Lanka
Danmarks udenrigsminister og hans nordiske kolleger er bekymret over den tilspidsede situation i Sri Lanka, efter at en selvmordsbombe mandag kostede 29 livet
28 blev dræbt, da et kvindeligt LTTE-medlem sprængte sig selv luften i Sri Lanka i går. Udenrigsministeren er bekymret.


 Kampene mellem srilankanske militærstyrker og separatistbevægelsen De Tamilske Tigre (LTTE) tog i går en ny drejning, da et kvindeligt LTTE-medlem sprængte sig selv luften. Med sig i døden tog hun 28 personer, heraf to officerer og 18 soldater. 
De tamilske separatister er efter måneders kampe trængt op i en krog, og Danmarks udenrigsminister, Per Stig Møller (K), udtrykker bekymring over situationen. 
"Situationen er fuldstændig uacceptabel med forfærdelige civile lidelser, hvilket jeg i utvetydige vendinger har sagt til Sri Lankas udenrigsminister," udtaler han.
Han mødtes i går med sine fire nordiske ministerkolleger i Oslo, hvor de på dansk initiativ drøftede udviklingen i Sri Lanka. I en fælles pressemeddelse udtrykte de efterfølgende dyb bekymring over den humanitære krise, da op imod 250.000 mennesker er fanget i kampzonen.
"På mødet her i Oslo opfordrede vi til at indføre en humanitær våbenhvile og til, at nødhjælp og internationale observatører skal have adgang til konfliktområdet," siger Per Stig Møller i pressemeddelelsen. 
Også USA fordømmer angrebet. I en udtalelse fra den amerikanske ambassade i Colombo hedder det ifølge BBC News blandt andet: "De Tamilske Tigre anstrenger sig for at afskrække tamilere fra at forlade konfliktområdet."
Nedlæg våbnene
LTTE selv har endnu ikke udsendt en officiel udtalelse om selvmordsbomben. Men på hjemmesiden www.tamilnet.com, der bakker op om LTTE, kritiseres USA for udelukkende at støtte sig til de oplysninger, det srilankanske militær står bag. "Hvad der præcist skete, er svært at sige, siden der ikke findes nogen uafhængig kilde," står der på hjemmesiden. 
Den srilankanske regering tillader ikke medierne adgang til kampområderne, hvor militæret i øjeblikket forsøger at nedkæmpe oprørerne, som kæmper for et tamilsk hjemland i den nordøstlige del af landet. 
USA, EU, Japan og Norge har bedt LTTE om at nedlægge våbnene og indlede en politisk dialog med regeringen for at afslutte Sri Lankas grusomme borgerkrig, der har kostet over 70.000 mennesker livet siden 1972. 
ritzau


