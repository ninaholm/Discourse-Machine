Den islamiske alliance i Syrien splitter oppositionen yderligere
- og dog er shariaalliancen ikke så islamisk endda, men ligner mere et forsøg på at presse Vesten og Golf-staterne til at øge våbeneksporten til oprørsmilitserne
Tirsdag undsagde 11 oprørsmilitser i det nordlige Syrien eksilpolitikerne i oppositionskoalitionen og opfordrede alle syriske oprørsgrupper til samling i en ’islamisk ramme, baseret på sharia (islamisk lov) som eneste grundlag for lovgivning’.


 
	Udadtil er det skuffelsen over fraværet af vestlig (læs: amerikansk) intervention i borgerkrigen kombineret med irritation over »Rolex-revolutionære« i den syriske eksilopposition »på deres luksushoteller«, der er årsag til den tilsyneladende splittelse, der tirsdag vakte international opsigt. Med en erklæring tirsdag – ’Kommunique Nr. 1’ – undsagde 11 oprørsmilitser i det nordlige Syrien eksilpolitikerne i oppositionskoalitionen og opfordrede alle syriske oprørsgrupper til samling i en »islamisk ramme, baseret på sharia (islamisk lov) som eneste grundlag for lovgivning«. Politiske iagttagere har hæftet sig ved, at den moderate Tawhid-brigades leder, Abdelaziz Salame, var afsender på opråbet, der også tager afstand fra (den planlagte) eksil-regering under en nylig udnævnt ’premierminister’, Ahmad Toumeh, en 48-årig tandlæge fra Deir al-Zor i det østlige Syrien, der er indsat med støtte fra Saudi-Arabien.

	Den nye ’islamiske alliance’ er set som et dementi af tesen om, at hovedparten af de syriske oprørere, der bekæmper al-Assad-regimet på landjorden, i det store og hele er moderate muslimer. Og at det er de udenlandske al-Qaeda-relaterede jihadister, der udgør kernen i oprørets islamistisk-udemokratiske tendens, der er årsag til USA’s og EU’s tøven med at eksportere tunge våben til oprørshæren Frie Syriske Armé (FSA).

	Det er næppe tilfældigt, at denne nye alliance, der i øvrigt ikke er organiseret i nogen fast ramme, men indtil videre kun forbundet i en fælles hensigtserklæring, er trådt frem få uger efter USA’s præsident, Barack Obama, besluttede at afstå fra at bombe det syriske regimes installationer som straf for det kemiske angreb nær Damaskus. Men dette ’svigt’ af oprørerne er næppe hele sandheden om den islamiske alliances pludselige tilsynekomst. Det har længe været kendt, at kampstyrkerne i selve Syrien føler, at de er marginaliserede af eksilpolitikerne og ledelsen i FSA med base i Tyrkiets Hatay-provins. FSA-chefen, general Salem Idriss, tog i går ind i Syrien for at tale sig til rette med islamisterne, men hvad der kom ud af samtalerne, stod ved redaktionens slutning ikke klart.

	Brud med Vesten?

	Tawhid (Enighed) er en af de største militser i det nordlige Syrien og spillede for nylig en afgørende rolle, da ISIS (Islamisk Stat i Irak og Storsyrien), den internationale al-Qaeda-relaterede brigade, blev drevet ud af grænsebyen Azaz. Tawhid-brigaden har hidtil været tilsluttet FSA og dets øverste militærråd med sæde i koalitionen. Også to andre grupperinger, Islam-brigaden (Liwa al-Islam - Islams Banner) og Suquor al-Sham (Levantens Høge), har hidtil været tilnyttet koalitionen.

	Andre af de 11 militser er tilsluttet SILF, Syriens Islamiske Befrielsesfront, der står uden for koalitionen, men har accepteret, at ’post-Assad’-Syrien skal regeres demokratisk ved frie valg og med respekt for minoriteter. Undtagelsen er Jabhat al-Nusra (Sejrrig Front), en radikal islamisk milits, der som ISIS har sværget troskab til al-Qaeda og har været indblandet i sammenstød dels med det rivaliserende ISIS, men især med kurdiske militser.

	Men om der bliver tale om et varigt brud med koalitionen og dens vestlige-arabiske sponsorer, vil vise sig – også de 11 grupperinger er afhængige af forsyninger udefra, og den nye alliance (som i øvrigt blev forsøgt dannet for et år siden, uden at det førte til noget) kan være en taktisk manøvre for at tvinge sponsorerne til at levere flere og bedre våben.

	Til sammen menes de 11 – eller 13, idet Haqq-brigaden fra Homs og Furqan-brigaden fra Quneitra i Golan senere har sluttet op med mundtlige erklæringer – at udgøre i omegnen af 20-30.000 relativt veltrænede jihad-krigere.

	Ifølge den svenske Syrien-ekspert, Aron Lund (på hjemmesiden Syrian Comment), er bruddet »uhyre betydningsfuldt«, idet dens erklæring også implicit er et brud med eksilkoalitionens sponsorer, USA, Tyrkiet, Fran-krig, Storbritannien, EU, Qatar og især Saudi-Arabien, hvis proselytter sidder på både koalitionens formandspost (Ahmad al-Jarba) og den påtænkte regering (Ahmad Toumeh), der gør klar til at rykke ind i Damaskus efter Bashar al-Assads forudsigelige fald.

	Følg pengene

	Det er næppe heller tilfældigt, at alliancen er dannet af de oprørsstyrker, der kontrollerer de ’befriede’ områder i det nordlige Syrien. Ifølge en talsmand for Tawhid-brigaden skyldes bruddet »koalitionens konspirationer og kompromiser« og tweets fra militsledere, der brokker sig over, at eksilkoalitionen ikke er valgt, men »udpeget af udlandet«, og at den – uden at spørge de kæmpende på landjorden – har indvilget i forhandlinger med regimet.

	Det sidste er noget af en tilsnigelse – det nye er, at koalitionens leder, Ahmad al-Jarba, har sagt, at koalitionen vil deltage i den planlagte konference om en politisk løsning på betingelse af, at præsident Bashar al-Assad ikke deltager – man har altså fraveget det hidtidige krav om hans fjernelse fra præsidentembedet, før man vil tale fred.

	Hvad angår ’konspirationer’, handler de om koalitionens indlemmelse af det kurdiske nationalråd, der får en vicepræsidentpost, tre medlemmer af den politiske ledelse og 11 pladser i repræsentantskabet på 114 medlemmer. Modydelsen til kurderne er et løfte om fulde borgerrettigheder, og at et nyt (oppositions)styre i Syrien sløjfer ordet ’arabisk’ i republikkens navn.

	Under alle disse politiske og nationalistiske argumenter finder man en tredje begrundelse, som ikke nævnes i nogen erklæringer og heller ikke fremgår af de vestlige mediers dækning, nemlig at den nye alliance vil være så stærk, at den kan sætte sig på de grænseovergange til Tyrkiet, der medfører betydelige indtægter. De rapporterede sammenstød mellem ISIS-islamisterne og Tawhid-brigaden i grænsebyen Azaz og de jævnlige sammenstød med kurdiske ’selvforsvarsstyrker’ handler i høj grad om, hvem der skal indkassere de toldindtægter, som trafikken af personer, udstyr, våben (og medier) kaster af sig ved de syrisk-tyrkiske grænseovergange.

