Grænsestrid eskalerer
Venezuela og Colombia er igen havnet i en fastlåst konfrontation langs landenes fælles grænse. Mandag mødes de to landes præsidenter for at forsøge at dæmpe spændingerne


 Venezuela har torsdag erklæret stort set samtlige områder langs grænsen til Colombia i undtagelsestilstand, efter at en bitter grænsestrid mellem de to nabolande endnu en gang er blusset op.
Striden, der begyndte med beskyldninger fra venezuelansk side om, at colombianske paramilitære grupper har opereret på venezuelansk territorium, har indtil videre betydet, at flere end 20.000 colombianere er blevet tvangsdeporteret fra Venezuela, at de to lande har hjemkaldt ambassadører, ligesom begge lande massivt har oprustet langs grænsen.
Det er imidlertid langtfra første gang, der er spændinger mellem de to nabolande. Colombia har historisk været en stærk allieret af USA, der også har militære baser i landet, mens Venezuela ser USA som en fjende, der forsøger at destabilisere det venezuelanske styre.
Under Venezuelas tidligere præsident Hugo Chávez kom de to lande flere gange på kollisionskurs, som hver gang medførte samme rutinemæssige afbrydelse af de diplomatiske forbindelser og midlertidig troppeopmarchering langs den fælles grænse.
Røgslør
Den venezuelanske opposition mener imidlertid, at den eskalerende konflikt med Colombia blot er endnu en afledningsmanøvre for at flytte opmærksomheden væk fra det økonomiske kaos, Venezuela befinder sig i, og som oppositionen mener, landets styre igennem 15 år er skyld i.
Venezuela, der sidder på verdens største oliereserver, er ifølge landets socialistiske regering midt i en såkaldt bolivariansk revolution, navngivet efter Sydamerikas store frihedskæmper, Simon Bolivar. Det betyder, at den venezuelanske økonomi gennemgår grundlæggende omvæltninger med forsøg på at centralisere store dele af produktion og detailhandel. Det har givet store varemangler, og skabt et hastigt voksende sort marked – ikke mindst for udenlandsk valuta – samt sat gang i en galopperende inflation.
Omvendt peger regeringen i Venezuela på, at Colombias militær har interesser i en konflikt med Venezuela og derfor »opfinder« begivenheder, der eskalerer urolighederne. Blandt andet hævder Colombias militær, at venezuelanske militærfly ulovligt har overfløjet colombiansk territorium.
Det benægtes af Venezuelas udenrigsminister, Delcy Rodriguez, der til gengæld anklager Colombia for »konstant at opfinde hændelser, der aldrig er sket, for kun yderligere at skade relationen mellem de to lande«.
Onsdag udtalte Colombias præsident, Juan Manuel Santos, at han er villig til på mandag at mødes med Venezuelas præsident, Nicolás Maduro, for at forsøge igen at normalisere forholdet mellem de to sydamerikanske naboer.

