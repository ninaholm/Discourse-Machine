Kina og Japan tager deres konflikt på verdensturné
Den sprængfarlige konflikt mellem Kina og Japan om fortiden og fem ubeboede øer udspiller sig nu på den globale scene. For at få overtaget forsøger de to lande at inddæmme hinanden og opnå international sympati på modpartens bekostning. Midlerne er militære alliancer og diplomatiske fremstød, men også vestlig ungdomslitteratur og Holocaust
 
	Kinesiske soldater forsvarer sig mod angribende japanske soldater under krigen i 1894-95, der var begyndelsen på den århundredelange konflikt mellem Kina og Japan. Tegning: Ferdinand Lindner


 
	Er det Kina eller Japan, der er virkelighedens version af lord Voldemort, overskurken i Harry Potter-romanerne? Det skændes de to rivaliserende lande i ramme alvor om i vestlige avisspalter, samtidig med at de kæmper om indflydelse i Afrika, inddæmmer hinanden i Asien og duellerer i FN.

	Nu bliver Nazitysklands Holocaust også gjort til et politisk instrument i skærmydslerne, eftersom Kinas præsident, Xi Jinping, i et forsøg på at presse Japan ønsker at gøre Anden Verdenskrigs krigsforbrydelser til et centralt tema under sit kommende statsbesøg i Tyskland.

	Kina og Japan har med andre ord taget deres stadig mere højspændte konflikt på global turné. Inden for de seneste uger har begge sider skruet op for forsøgene på at modarbejde hinandens interesser, opnå det internationale publikums sympati og overbevise omverdenen om, at det er modparten, og ikke dem selv, der udgør den største trussel mod freden i Asien.

	»Konflikten er blevet et internationalt anliggende,« siger Shi Yinhong, professor i internationale relationer ved Folkets Universitet i Beijing.

	»Begge sider ønsker at styrke deres sag ved at få international opbakning.«

	De to lande har i længere tid været på kollisionskurs – specielt efter en territorialstrid om øer i Det Østkinesiske Hav, kendt som Diaoyu i Kina og Senkaku i Japan, brød ud i lys lue forrige år. Begge lande har sendt jagerfly og flådefartøjer til området omkring den omstridte, ubeboede øgruppe, der kontrolleres af Japan, og bl.a. fra USA udtrykkes der advarsler om, at der er fare for militære sammenstød. Japans regering anser Kinas militære oprustning og voksende aggressive fremfærd over for sine naboer for at være den største trussel mod freden. Omvendt påstår Bei-jing, at voksende militarisme i Japan og manglende anger over landets krigsforbrydelser under Anden Verdenskrig er den direkte årsag til den nuværende krise.

	Det tyske eksempel

	Xi Jinping planlægger nu at fremføre den kinesiske version af sagen i en kommunikationsoffensiv under sit besøg i Tyskland næste måned. Ifølge nyhedsbureauet Reuters har den kinesiske side udtrykt ønske om, at præsidenten skal besøge Holocaust-monumentet i Berlin, og angiveligt bruge jødeudryddelsen som afsæt til at opstille en stærk kontrast mellem Tysklands succesfulde soning efter Anden Verdenskrig, og det som Kina – og andre asiatiske lande – opfatter som Japans manglende skamfuldhed over landets brutale angrebskrig i 1930’erne og 1940’erne, hvor store dele af Kina og resten af Asien kom under japansk kontrol.

	»Kinas regering vil bruge besøget til at udstille forskellen mellem Tysklands og Japans forhold til de to landes fortid for dermed at lægge pres på Japan,« siger Zhou Yong-sheng, professor i Japan-studier ved universitetet for udenrigsanliggender i Beijing.

	»Hvis Japan opførte sig som Tyskland, så ville vi være tilfredse.«
	Da Japans premierminister Shinzo Abe i slutningen af december besøgte den kontroversielle Yasukuni-helligdom i Tokyo, hvor faldne i krig æres, deriblandt flere højtrangerende krigsforbrydere fra Anden Verdenskrig, udtrykte Beijing voldsom fornærmelse og så det som et bevis for, at Japan fortsat hylder militarismen og ikke har gjort op med sin fortid. Efter besøget anklagede Kinas officielle nyhedsbureau Xinhua Shinzo Abe for at bringe spændingerne mellem de to lande »tæt på kogepunktet«. Og i FN’s Sikkerhedsråd angreb Kina Shinzo Abe for at hylde krigsforbrydere, der var »badet i blodet fra folk i de lande, som de erobrede«.

	At nazisternes fortidssynder skal bringes ind i en nutidig konflikt mellem Japan og Kina falder dog ikke i god jord i Tyskland.

	»Kina vil have et stærkt fokus på Anden Verdenskrig, når Xi besøger Tyskland, og det er Tyskland ikke glad for,« siger en anonym diplomat til Reuters.

	Ifølge nyhedsbureauet har den tyske regering afvist at lade Xi Jinping besøge Holocaust-monumentet, og i stedet har kineserne foreslået, at præsidenten besøger Berlins Neue Wache, et mindesmærke for ofre for krig og diktatur.

	Hvem er Voldemort?

	At Xi Jinping er klar til at gøre konflikten med Japan til et centralt emne ved et statsbesøg til sit lands vigtigste europæiske handelspartner illustrerer, hvor stor vægt han tillægger striden, og i hvor stor grad han er villig til at lade den forme Kinas diplomatiske indsats. Både Kina og Japan forsøger med en PR-offensiv at styrke egne argumenter og nedgøre modpartens for at opnå opbakning.

	I en besynderlig diplomatisk udveksling i starten af januar gjorde begge lande deres strid til en kamp mellem det gode og det onde. I en kronik i The Daily Telegraph anklagede Kina ambassadøren i Storbritannien, Liu Xiaoming, Japan for at »genoplive militarismens spøgelse« – og så sammenlignede han Japan med den fiktive skurk fra Harry Potter-romanserien, lord Voldemort, en frygtet og magtfuld troldmand, der dræber koldt og skånselsløst.

	Japan nægtede dog at påtage sig den rolle, og Japans ambassadør i London, Keiichi Hayashi, svarede få dage efter igen i samme britiske avis ved at slå fast, at det i stedet er Kina, der med sin aggressive opførsel er ved at udvikle sig til Asiens Voldemort. Ambassadøren kritiserede bl.a., at Kina i slutningen af sidste år oprettede en luftforsvarszone, som inkluderer luftrummet over japanskkontrolleret territorium. Det blev i Tokyo set som en overlagt provokation.

	Uden yderligere brug af litterære referencer har Kina inden for de sidste uger styrket PR-kampen ved at arrangere guidede ture for udenlandske journalister til destinationer, der er valgt for skabe et negativt syn på Japan ved at sætte en tyk streg under japanernes ugerninger under besættelsen af Kina.

	En af turene gik til byen Nanjing, som japanske styrker besatte i 1937, hvorefter de, ifølge kinesiske tal, slagtede op mod 300.000 civile på få uger.

	Søger støtte

	På den diplomatiske front har konflikten med Tokyo fået Beijing til at kurtisere Rusland, der har sin egen territorialkonflikt med Japan. Ifølge den japanske avis Mainichi Shimbun skulle kineserne, i forbindelse med et møde i OL-byen Sotji mellem Xi Jinping og den russiske præsident Vladimir Putin, have tilbudt støtte til russerne i deres årtier lange strid om øer nord for Japan, såfremt Moskva ville gengælde med opbakning til Kinas krav på Diaoyu-øerne. Russerne afviste imidlertid tilbuddet.

	Samtidig havde Japan dog mere held med at styrke sine bånd til Indien. I sidste måned indgik de to lande, der begge ønsker at modvirke og inddæmme Kinas voksende magt, en aftale om et stærkere militærsamarbejde.

	Og også i sidste måned nåede den kinesisk-japanske konflikt til Afrika, da Japans premierminister Shinzo Abe besøgte tre lande på kontinentet for at bane vejen for forretningsmuligheder og afrikansk goodwill mod Japan. Lejligheden brugte Shinzo Abes talsmand dog også til at opstille en kontrast mellem det, som han beskrev som Kinas udbyttende og korrumperende indflydelse i Afrika og Japans sunde, udviklende og gunstige effekt. Kinesiske diplomater reagerede prompte og erklærede på en pressekonference, at de over for afrikanerne ville afsløre »det virkelige Japan«, hvorefter de fremviste blodige billeder af ofre for japanerne under Anden Verdenskrig.

	Paralleller til verdenskrig

	Der er ingen udsigt til, at de to lande kan løse deres konflikt, og samtidig er det uvist, hvor langt Beijing og Tokyo er villige til at lade den eskalere, men kommentarer fra premierminister Shinzo Abe i sidste måned maner ikke til optimisme. Flere har peget på, at det kan få uoverskuelige økonomiske konsekvenser for begge lande, hvis konflikten kommer ud af kontrol.

	Med en årlig samhandel på omkring 334 mia. dollar er verdens næststørste og tredjestørste økonomier dybt afhængige af hinanden – og måske er det netop det faktum, der kan bringe striden under kontrol.

	Men ved World Economic Forum i Davos sagde Shinzo Abe, at det nuværende forhold mellem Kina og Japan er i en »lignende situation« som den mellem Storbritannien og Tyskland før Første Verdenskrig. De to landes tætte økonomiske bånd frem mod år 1914 forhindrede ikke krig. En militær konflikt mellem Kina og Japan, sagde Shinzo Abe, »vil ikke kun føre til store tab for Japan og Kina, men for hele verden, og vi er nødt til at sikre, at det ikke kommer til at ske.«

