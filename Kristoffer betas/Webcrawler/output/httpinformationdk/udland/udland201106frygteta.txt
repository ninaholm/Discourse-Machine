Frygtet anklager snubler i terrorsag
Statsadvokat Patrick Fitzgerald blev underkendt af nævningetinget, som nærede dyb tvivl over for det kompromitterede kronvidne. Dommen i komplottet mod Jyllands-Posten kan ses som en trøstepræmie


 BOSTON Statsadvokat Patrick Fitzgerald er kendt som en
no nonsense-anklager, en offensiv spiller, der aldrig tager gidsler. Han er altid gået efter de sværeste sager inden for politisk korruption og terrorisme. Og han vinder næsten altid.
Ingen fremstående jurist og politiker kan lide at tabe en så vigtig sag, som den der blev afgjort af et nævningeting i Chicago torsdag aften. Derfor kaldte Fitzgerald på en efterfølgende pressekonference dommen mod den pakistanskfødte militærlæge og forretningsmand Tahawwur Rana for »en sejr«.
Sådan er det i det politiserede amerikanske retssystem, hvor statsadvokater udpeges af præsidenter og godkendes af Senatet i Washington og hvor de for at blive genudnævnt er nødsaget til at bevise deres værd over for deres politiske mestre.
I USA er dommere ved forbundsdomstole også politisk udnævnt; heldigvis for livstid, ellers skulle de også bevise deres værd.
I det perspektiv tjener jurysystemet et legitimt formål. Nævningene skal veje anklagerens beviser (og denne nyder en naturlig fordel i terrorismesager, som vækker rå følelser i amerikanerne) op mod forsvarernes indvendinger. Et neutralt organ.
Selektiv retfærdighed
I den foreliggende sag havde terrorattentatet mod Mumbai i 2008 langt større betydning for USA's justitsministerium, repræsenteret ved Fitzgerald, end den aldrig virkeliggjorte trussel mod Jyllands-Postens kontorer på Rådhuspladsen.
Rana blev kendt skyldig i at have »ydet material bistand« til kronvidnet David Headleys inspektionsrejser til Danmark i 2009. Nævningene fandt derimod, at Fitzgeralds bevisførelse for Ranas medvirken i planlægningen af Mumbai-attentatet ikke levede op til de krav, som dommeren havde stillet.
En nøjere granskning af bevisgrundlaget der forleden blev lagt ud på anklagerens webside afslører en indre modsigelse i denne selektive dom, der giver et vink om nævningenes berettigede skepsis over for Headleys troværdighed som vidne mod hans 'bedste ven', Rana.
Det er godt nok teoretisk muligt at drage konklusionen fra beviserne bortset fra Headleys vidneudsagn at Rana ikke var sig bevidst, at Headley benyttede hans Chicago-firma som et skalkeskjul til at orkestrere terrorangrebet mod Mumbai. Men det er ikke særligt sandsynligt, at Rana blev totalt duperet af Hadley og var komplet uvidende.
Ranas rejse med sin hustru til Mumbai to uger inden angrebet er et ubetydeligt indicium, som kan tolkes den ene og anden vej. E-mails antyder, at Rana må have været underrettet om de planer, Headley og hans kontakter i det pakistanske efterretningsvæsen, ISI, og den islamistiske terrorgruppe Lashkar-e-Taiba i Pakistan og Kashmir-provinsen havde lagt.
Anden modsigelse
Et andet spørgsmål melder sig: Hvordan kan man forklare, at juryen dømmer Rana skyldig i at have »ydet materiel bistand« til Lashkar-gruppen, der står ansvarlig for terroraktionen i Mumbai, og frikender ham for medvirken i selvsamme komplot? Umiddelbart giver det ingen mening.
Omstændighederne omkring det planlagte attentat mod Jyllands-Posten, som var i en tidlig fase ved arrestationen af Headley i Pakistan, må have givet næring til større mistanke mod Rana.
Fortjente at tabe
Fra et forretningsperspektiv kunne nævningene forstå, hvorfor han ønskede at starte en lokal afdeling af sin amerikanske indvandrerrådgivning i Indien. Men i København og Aarhus! Hvorfor sende en repræsentant fra Chicago til Jyllands-Posten for at indrykke en avisannonce? Nævningene var ikke naive.
Dommen skal derfor tolkes således, at der teknisk set lå fældende indicier på Ranas medvirken i planlægningen af attentatet mod Jyllands-Posten, hvilket der for Mumbais tilfælde ikke gjorde i samme grad. Tvivlen kom Rana til gode, fordi han ikke havde efterladt kraftige fodaftryk i Mumbai-sagen.
Mere overordnet ønskede nævningene imidlertid at sende et umiskendeligt budskab til anklagemyndigheden. De ville ikke at bure Rana inde for livstid på grundlag af udsagn fra David Headley en patologisk løgner og narkosmugler, der gang på gang har bragt andre i fedtefadet for at redde sit eget skind.
Fra sit vidneudsagn over fem dage i retten fremstod Headley ikke som nogen overbevist islamistisk terrorist; han er bare en gemen lejlighedsforbryder, der ville tjene penge og høste anerkendelse for sine bedrifter.
Siden sin første pågreben for heroinsmugling i 1988 har Headley på vegne af myndighederne lokket andre til at begå forbrydelser og vidnet mod dem for at få sine fængselsophold beskåret. Denne gang forrådte han sin 'bedste ven' for at undgå dødsstraf. Forehavendet lykkedes ikke helt.
At Patrick Fitzgerald baserede hele sagen mod Rana på en så tvivlsom skikkelse, stiller anklagemyndigheden i et pinligt lys. Den fortjente at tabe. Dommen var et nederlag for Fitzgeralds
take no prisoners-stil.



Tahawwur Rana (t.h.) blev kendt skyldig i at have 'ydet material bistand' til kronvidnet David Headleys inspektionsrejser til Danmark i 2009. Nævningene fandt derimod, at anklager Patrick Fitzgeralds bevisførelse for Ranas medvirken i planlægningen af Mumbai-attentatet ikke levede op til de krav, som dommeren havde stillet. tegning: Vera Sadock



