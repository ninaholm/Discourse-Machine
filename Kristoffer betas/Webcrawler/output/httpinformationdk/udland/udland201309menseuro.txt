Mens Europa venter på det tyske valg
I det kriseramte Sydeuropa venter befolkning og politikere i spænding på resultatet af det tyske valg. Europæiske spørgsmål om en effektiv bankunion og yderligere hjælpepakker er sat på pause indtil 22. september


 
	En græsk dreng siger til sin far: »Jeg skal på toilettet.« Faren svarer: »Du må holde dig til efter det tyske valg.«

	Sådan lyder en aktuel politisk vits, der illustrerer vigtigheden af det tyske forbundsdagsvalg 22. september. Mens tyske politikere, i særdeleshed Angela Merkel og hendes konservative partifæller, har forsøgt at sætte eurokrisen på pause i løbet af valgkampen, afventer de sydeuropæiske befolkninger et tysk valgresultat, som de ikke har nogen indflydelse på.

	»Grækenland går til valg, men det finder sted i Tyskland«, lød en overskrift for nylig i den græske avis Ta Nea. Den spanske avis El Periódico: »Det tyske valg er også vores valg«. I Sydeuropa ser man med skepsis på den tyske forbundsregering, hvis kriseforvaltning i form af sparediktater og offentlige nedskæringer anses som en medvirkende årsag til, at de sydeuropæiske lande i dag har ringere vækst end før krisens udbrud. Samtidig anklager de sydeuropæiske aviser den tyske regering for at forhale fælles løsninger på de europæiske udfordringer som bankunionen og gældskrisen.

	»Alle i Europa venter på resultatet af det tyske valg,« siger EU-analytikeren Zsolt Darvas fra tænketanken Bruegel.

	»Det er meget forståeligt, at en ansvarlig regering venter med drastiske beslutninger. De bør overlades til en ny regering. Og de tyske vælgere bestemmer, fordi forbundsdagen skal godkende enhver form for finansielt hjælpeprogram,« siger han og nævner, at en eventuel græsk hjælpepakke derfor skal godkendes af forbundsdagen.

	Ifølge de seneste beregninger fra IMF mangler Grækenland finansiering for godt 4,4 mia. euro i 2014 og 6,5 mia. euro i 2015. EU-Kommissionen regner med, at Grækenland har brug for 3,8 mia. euro i 2014, mens tallene for 2015 slet ikke er taget med i Kommissionens beregninger, fordi der indtil videre hersker politisk uenighed i eurolandene om, hvordan Grækenland skal støttes i de kommende år.

	Hyklerisk pragmatisme

	Selv i en tysk valgkamp er det imidlertid indlysende, at Grækenland, hvis gæld i løbet af 2013 vil stige til godt 170 pct. af bruttonationalproduktet, snarest vil få brug for en ny kapitalindsprøjtning. Trods Merkels anstrengelser for at holde spørgsmålet om yderligere tysk garanti for græske lån ude af valgkampen, har finansminister Wolfgang Schäuble alligevel overrasket ved for nylig at pege på, at det kan blive nødvendigt med endnu en græsk hjælpepakke. Ifølge Frankfurter Allgemeine Zeitung underspiller det tyske finansministerium imidlertid det fulde omfang af tysk hæfte for Grækenland, der ifølge avisen beløber sig til 122 mia. euro.

	Mens Schäuble nødtvungent har åbnet en debat om tysk hæfte for Sydeuropa, har Merkel på det seneste gentagne gange understreget, at Grækenland aldrig burde være optaget i valutafællesskabet. I den nuværende situation er Grækenland ifølge Merkel bedst tjent med yderligere reformbestræbelser, og kanslerens bemærkninger har udløst vrede i sydeuropæiske hovedstæder, der bebrejder Berlin for at tildække konsekvenserne af gældskrisen.

	»De tyske toppolitikere fortæller deres landsmænd det, der beroliger dem, og efterlader en urolig verdens dæmoner uden for døren. Den erindringskultur, der i høj grad belastede efterkrigsgenerationerne, bliver nu fortrængt. I stedet er trådt en hyklerisk pragmatisme og en moralisme, der kendetegner den forskansede småborger. Tyskerne tænker: Det er lige meget, hvad der engang er sket. Vi har arbejdet hårdt, og de andre er dovne og utaknemmelige. Denne stereotyp er forbundet med finansminister Schäubles rå pragmatisme og kansler Merkels ubeslutsomhed«, skriver kommentatoren Nikos Xydakis i den konservative avis Kathimerini.

	Bankunionen forhales

	Det er imidlertid ikke kun spørgsmålet om krisehjælp til gældsramte eurolande, der er blevet sat på pause i den tyske valgkamp. Når det gælder spørgsmålet om udformningen af en bankunion, der kan tage et seriøst opgør med Europas mange dårlige banker og dermed forhindre en ny finanskrise, forholder den tyske regering sig lige så afventende som i spørgsmålet om endnu en græsk hjælpepakke. Især er den tyske finansminister skeptisk over for ideen om en fælleseuropæisk afviklingsmekanisme med indgrebsret over for tyske banker.

	»Tyskerne ønsker ikke en bank-union, der lader tyske skatteydere hæfte for eksempelvis spanske banker. Derfor har finansminister Schäuble kastet sig ud i en juridisk krig mod udkastet til de fælles afviklingsregler for bankunionen. Når Merkel allerede sidste år accepterede, at nødstedte banker kan rekapitaliseres via EU-krisefonden ESM, ligner Schäubles ageren et forsøg på at skyde spørgsmålet om bankunionen til efter den tyske valgkamp,« siger analytikeren Henning Meyer fra London School of Economics.

