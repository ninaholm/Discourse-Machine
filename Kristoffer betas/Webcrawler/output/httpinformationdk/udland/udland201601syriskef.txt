Syriske flygtninge får arbejdstilladelse i Tyrkiet
Tyrkiets præsident, Recep Tayyip Erdogan, har underskrevet loven, som i går også blev offentliggjort i tyrkisk statstidende
Siden borgerkrigen brød ud i Syrien, er 2,5 millioner syrere blevet registreret i Tyrkiet som flygtninge.


 Tyrkiet vedtog i går en lov, som giver syriske flygtninge ret til at arbejde i Tyrkiet, hvis flygtningene har været registreret i Tyrkiet i mindst seks måneder. Loven kommer i forlængelse af den aftale, som Tyrkiet og EU indgik i 2015, og som skal dæmme op for flygtningestrømmen til EU via Tyrkiet.
Borgerkrigen i Syrien brød ud i marts 2011, og siden da er flere end 2,5 millioner syrere blevet registreret i Tyrkiet som flygtninge. Hundredtusinder er draget videre til EU. Mange af dem har sagt, at der ikke er muligheder eller nogen fremtid for dem i Tyrkiet.
Tyrkiets præsident, Recep Tayyip Erdogan, har underskrevet loven, som i går også blev offentliggjort i tyrkisk statstidende. Ifølge loven må syriske flygtninge højest udgøre ti procent af en arbejdsgivers arbejdsstyrke. Tyrkiske embedsmænd siger dog, at der kan gøres undtagelser.
Loven skal blandt andet medvirke til, at flygtninge beslutter sig for at blive i Tyrkiet og få arbejde i stedet for at rejse til EU-landene, citerede tyrkiske medier tidligere på ugen Volkan Bozkir, Tyrkiets minister for EU, for at sige.
Aftalen mellem Tyrkiet og EU blev indgået i november. Her lovede EU at give Tyrkiet 22,5 mia. kr. i bistand, hvis Tyrkiet hjælper med at bremse strømmen af flygtningen til EU. Siden har de tyrkiske myndigheder gennemført aktioner mod menneskesmuglere, men tusindvis af migranter og flygtninge kommer fortsat fra Tyrkiet til Grækenland, og EU-embedsmænd har sagt åbent, at de ikke er tilfredse med den tyrkiske indsats.
Ritzau/dpa

