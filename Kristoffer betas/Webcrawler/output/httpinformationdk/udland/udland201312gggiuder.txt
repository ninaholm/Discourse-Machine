GGGI er ude med raslebøssen
Klimaorganisationen GGGI skriver i et brev, at den »regner med« yderligere støtte fra Danmark. Men det kan GGGI ikke vide sig sikker på, siger De Radikale og Liberal Alliance. Sidstnævnte vil nu stille spørgsmål til ministeren


 
	Klimaorganisationen Global Green Growth Institute (GGGI) håber fortsat at sikre sig fornyet dansk støtte på trods af kritik af organisationens forvaltning af bistandsmidler. Det fremgår af et brev, som organisationen har sendt til den daværende udviklingsminister, Christian Friis Bach (R), i november måned i år som reaktion på, at Danmarks aftale om støtte til GGGI udløber i 2014.

	»Vi regner med, at Danmark fornyer sit lederskab og økonomiske støtte til GGGI, mens vi arbejder sammen om at forme en mere bæredygtig økonomisk udviklingsmodel,« skriver GGGI’s generaldirektør, Howard Bamsey, i brevet.

	Ved samme lejlighed gør GGGI opmærksom på, at organisationen risikerer at stå uden penge til at betale sine regninger i begyndelsen af næste år. Det skyldes, at Norge har fastfrosset en udbetaling på cirka fem mio. dollar.

	Pengene vil først blive udbetalt, hvis en ekstern revisionsundersøgelse viser, at GGGI har fået ryddet ordentligt op.

	Tidligere på året kom det nemlig frem, at organisationen har haft store problemer med blandt andet udbetalinger af tillæg til medarbejdere og brug af kreditkort i strid med reglerne. Og bliver det norske bidrag ikke udbetalt i løbet af første kvartal i 2014, risikerer GGGI at stå med et minus på knap 19 millioner kroner på likviditeten i begyndelsen af det nye år. Et scenarie, der betyder, at organisationen skal finde nye penge eller skære betragteligt i sine udgifter, hvis ikke den skal gå neden om og hjem.

	Det har ikke været muligt at få uddybet GGGI’s finansielle vanskeligheder yderligere, da organisationen ikke har svaret på Informations forespørgsler om interview.

	Det har ligeledes ikke været muligt at få en kommentar fra Lars Løkke Rasmussen, der ikke vil udtale sig om sagen. Men Udenrigsministeriet oplyser til Information, at ministeriet har været i kontakt med GGGI, uden at der dog er givet tilsagn om dansk hjælp i tilfælde af en likviditetskrise i klimaorganisationen.

	Spørgsmål til ministeren

	Og det skal de heller ikke regne med at få, hvis det står til den radikale udviklingsordfører, Lone Loklindt, der mener, at det vil være »noget præmaturt« for Danmark at engagere sig yderligere i GGGI: »Vi bliver nødt til at få afklaring på de undersøgelser, der er i gang, før vi tager stilling til nye bevillinger,« siger hun.

	Samme holdning har Liberal Alliances Mette Bock: »Tilliden er knækket. Det var et meget bredt flertal, der stemte for støtten til GGGI i sin tid, men det blev gjort med bind for øjnene. Og vi vil under ingen omstændigheder støtte, at der fra dansk side ydes nye garantier, stilles yderligere sikkerhed eller ydes nye lån,« siger Mette Bock.

	Hun opfatter henvendelsen om den mulige likviditetskrise i GGGI som et tegn i retning af, at »situationen er ved at udvikle sig fra slem til katastrofal.«

	Derfor vil Mette Bock spørge udviklingsminister Rasmus Helveg Petersen (R) nærmere ud om, hvad Udenrigsministeriet har foretaget sig på baggrund af henvendelsen fra GGGI.

	»Jeg vil stille spørgsmål til udviklingsministeren om, hvordan han har tænkt sig at håndtere den her situation, og hvilke overvejelser regeringen gør sig,« siger Mette Bock.

	Danmark har siden 2011 støttet GGGI med 30 millioner kroner årligt – i alt 90 millioner kroner.

	 

