Skal Kina sætte udviklingsdagsordenen?
Det netop overståede topmøde mellem udviklingsdonorer i verdens fattigste lande viste en klar tendens: Kina har pengene og sætter dagsordenen.  Det huede ikke Hillary Clinton, der advarede  u-landene mod at modtage bistand fra Kina


 Mødet skulle handle om verdens fattigste og om, hvor langt bistandsdonorerne er nået i forhold til de målsætninger, de opstillede ved sidste møde i Paris. Reelt kom mødet til at handle om Kina. Og hvordan de store udviklingslande, der trods den globale krise stadig viser imponerende væksttal, kan indtræde som nye donorer i det internationale udviklingssamarbejde. »Europa og USA kæmper med deres økonomier, men i Øst-og Sydasien, i Latinamerika og endda i Afrika er økonomierne i vækst,« fastslog FN’s generalsekretær Ban Ki-moon på den netop overståede konference, hvor 3.500 bistandseksperter fra 160 lande var samlet i Sydkoreas næststørste by, Busan. Og Kina, Indien, Brasilien, Mexico og Sydafrika responderende faktisk positivt og skrev under på den fælles deklaration. Så langt så godt, skulle man mene.
Frivilligt
Der er bare et lille problem. Skal kineserne spytte i bøssen kræver de, i fælles front med Indien, en undtagelse i deklarationen, der betyder, at det, alle andre forpligter sig til, er frivilligt for de nye donorer — herunder ikke mindst gennemsigtighed i deres udviklingsprojekter. Det har fået udviklingsorganisationer til at frygte, at ikke alene vil de nye medlemmer kunne operere uden om parlamenter og civilsamfund, uden hensyn til menneskerettigheder og uden at indrage lokale partnere, men at ’gamle’ donorer som f.eks. USA vil kunne bruge undtagelsen som en bagdør.
Som Lars Koch, generaldirektør i IBIS, sagde det på en telefon fra Sydkorea: »Busan har handlet mere om at få kineserne og den private sektor ind i varmen end om at få fattige mennesker ud af fattigdom. Det lykkedes, men desværre et langt stykke ad vejen på bekostning af princippet om, at langsigtet udvikling bygger på respekt for fattiges basale rettigheder.«
USA på sidelinjen
Og USA var ualmindeligt oppe på tæerne over for Kinas åbenlyse indflydelse. Med slet skjult adresse til Kinas engagement i bl.a. Zimbabwe og Sudan understregede USA’s udenrigsminister Hillary Clinton behovet for, at alle donorer er »ansvarlige partnere«, og at det også betyder, at man nægter at »se den anden vej, når ledere undertrykker deres folk«. Hun henvendte sig derefter direkte til udviklingslandene og advarede dem imod at tro på »hurtige fix«. Og med henvisning til Kina lød hendes opfordring til verdens fattigste:
»Shop klogt. Vær på vagt over for donorer, der er mere interesseret i jeres ressourcer end i at opbygge jeres kapacitet.« Clinton havde dog også en pointe omkring de gamle donorlande, som stadig står for størstedelen af den årlige globale bistand på 122 milliarder dollar. Det kunne lyde som en delvis tilståelsessag i forhold til den stigende brug af udviklingsbistand til mere politiske eller strategiske formål: »Alt for ofte har donorers beslutninger været drevet af egne politiske interesser, præferencer eller udviklingsparadigmer end af vores partneres behov.«
Ny verden
Kinas nyvundne rolle i det internationale samarbejde om udviklingsbistanden rejser en række interessante, men vanskelige spørgsmål. Det er f.eks. nærliggende at spørge, om Kina, der har hevet 400 millioner mennesker ud af fattigdom over en 20-års-periode, måske ikke har nogle gode tips til gamle donorlande, når det gælder de fattige lande. Og det er vel også muligt, at man fra f.eks. et afrikansk perspektiv kan være lettet over, at slippe for, hvad der ofte i den tredje verden er blevet opfattet som værdieksport.
Hvad svaret er på de spørgsmål, bliver i sidste ende et spørgsmål om ståsted, men én ting står ikke til at ændre: Kineserne er her, deres penge lugter ikke, og da slet ikke hvis du er et fattigt udviklingsland.
Busan blev det første møde, hvor forskellige verdenssyn mødtes. Håbet kan være, at fremtiden vil bringe mange flere. Også med bindende fællesdefinerede mål for korruptionsbekæmpelse, inddragelse af civilsamfund, kvinders og minoriteters rettigheder og alt det andet, der ufravigeligt må være fundamentet for en langsigtet og holdbar udvikling.

