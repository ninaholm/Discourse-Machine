Her venter man ikke på klimaforhandlerne
Rundt om på kloden er der kommet fart på den grønne omstilling. Konkrete, lokale projekter demonstrerer de store perspektiver
Uros-folket bor på 50 flydende øer i Titicaca-søen, 3.812 meter over havoverfladen i Andesbjergene. På grund af højden har det været næsten umuligt at skaffe energiforsyning til øerne, men takket være finansiering fra EU’s Euro-Solar-program er det nu lykkedes at opsætte solpaneler på de kunstige øer.


 Der bliver nok at bekymre sig om i 2015 med den globale opvarmning, de vanskelige klimaforhandlinger, olieprisens udskejelser, muligheden for en mindre grøn regering i Danmark et cetera. Så her er syv lysglimt fra en virkelighed, hvor den grønne omstilling er i fuld gang.
Sol over Andes
Titicaca-søen, større end Sjælland, ligger i 3.812 meters højde i Andesbjergene, på grænsen mellem Peru og Bolivia. Verdens højst beliggende sejlbare sø kaldes den. Ude på denne kolde sø lever Uros-folket på 50 flydende øer, konstrueret af tagrør med konstant behov for vedligeholdelse for ikke at synke. Ikke noget let sted at etablere en traditionel energiforsyning endsige transportere f.eks. dieselolie til.
Til gengæld er øerne i bjergsøen tættere på solen end så mange andre steder. Så den oplagte løsning på energiproblemet er solenergi.
Tilbage i 1990’erne begyndte man at undersøge mulighederne, og med støtte fra bl.a. EU’s Euro-Solar-program er der siden etableret elproducerende solpaneler på mange af øerne. Levende lys er erstattet af elpærer, mobiltelefoner kan oplades med solenergien, og også det lille samfunds flydende skole har fået indlagt el baseret på solen.
Adgangen til el har også muliggjort økoturisme som levevej for Uros-folket, der ellers kun har haft fiskeri at støtte sig til. På øen Uros Khantati tager f.eks. Cristina Suaña Coila og hendes mand Victor Vilca imod turister, der kan opleve et energimæssigt selvforsynende minisamfund, hvor fire familier plus gæsterne forsynes via seks solpaneler.
Ironien er, at dette lille bæredygtige samfund er truet af de globale klimaændringer. I mere end 10 år er vandstanden i søen, der også sikrer drikkevand til millioner i Bolivia og Peru, sunket på grund af øget fordampning og skrumpende gletsjere i Andes.
Polens grønne oase
Alle kender Polen som landet med store kulminer og kul som kilde til 90 pct. af elforsyningen og samtidig landet, der konsekvent har kæmpet mod ambitiøse EU-mål for vedvarende energi og CO2-reduktion.
Men Polen er også landet, hvor den lille landsby Kisielice ligger. Kisielice har 2.300 indbyggere, landbrug som hovederhverv samt en elforsyning, der siden september har været 100 pct. baseret på vedvarende energi.
Mere end 50 vindmøller leverer knap 100 megawatt elkapacitet til landsbyen. Møllerne suppleres af et biogasværk, der lever både el og varme, samt snart af yderligere en vindmøllepark på 24 megawatt.
Landsbyens første store solcellefarm er under forberedelse. Dertil har man etableret en biomassekedel, der fyrer med halm, som de lokale landmænd leverer, og som er koblet til et fjernvarmesystem, der opvarmer 85 pct. af landsbyens bygninger.
At opnå så stor dækning med vedvarende energi er også muliggjort af en betydelig indsats for energieffektivisering samt ved at holde borgermøder om individuelle løsninger med varmepumper, solceller og små vindmøller.
Kisielice vandt i sommer EU-Kommissionens ManagEnergy Award 2014.
»Dette er et lysende eksempel på, hvad mennesker kan præstere, når de arbejder sammen i hele lokalsamfundet,« sagde jurymedlem Fiona Harvey ved prisuddelingen.
Den polske regering satser fortsat stærkt på kul som energikilde, men ifølge en national meningsmåling støtter kun 18 pct. af landets borgmestre en fortsat kulmineudvikling.
Stadig længere pr. opladning
Snart kan man køre i elbil fra København til Amsterdam på en enkelt opladning af batteriet.
Det var julegavenyheden fra Elon Musk, skaberen af elbilmærket Tesla. Den californiske virksomhed har forbedret sin sportsmodel Tesla Roadster og dens batteri så meget, at man om kort tid kan præsentere en Roadster 3.0 med en rækkevidde pr. opladning, der er øget fra 400 km til næsten 650 km.
»Vi vil demonstrere dette i virkelighedens verden via en non-stop kørsel fra San Fransisco til Los Angeles en af de første uger i 2015,« skrev Elon Musk på sin blog den 26. december.
Virksomhedens familiebil, Tesla Model S, havde frem til september 2014 solgt 47.000 eksemplarer. I Europa er den især slået igennem i Norge, hvor der på dette tidspunkt var solgt 5.500 eksemplarer takket være favorable afgifts- og incitamentsordninger. Det er over 10 gange så mange solgte eksemplarer som i Danmark.
Forskerne Magali Delmas, Matthew Kahn og Stephen Locke fra University of California i Los Angeles har beregnet, at en husstand, der både køber en elbil som Tesla og installerer solceller nok til at levere bilens og boligens strømforbrug, ikke blot kan spare atmosfæren for en masse CO2, men også nedbringe de månedlige udgifter til en tredjedel i forhold til en husstand med benzinbil og ingen solpaneler.
Mens det brænder
I Australien, hvor den konservative regering sværger til kul og fornægter de menneskeskabte klimaforandringer, oplever man i øjeblikket lokale hedebølger og de hidsigste skovbrande i årtier. Men man oplever også noget andet. I den nordøstlige delstat Queensland registrerer man i regionen omkring Brisbane et boom i installationen af solpaneler til private husstande. Ifølge elselskabet Energex er der nu installeret 275.000 paneler på hustage med en samlet kapacitet på godt 900 megawatt. Alene i november 2014 kom 2.259 nye anlæg til i selskabets område. Til sammen sikrer solpanelerne 17 pct. af husholdningernes elforbrug.
Så hurtigt går det langtfra i hele Australien, men ifølge en ny opgørelse fra regeringens Climate Change Authority er der siden 2001 installeret 1,3 mio. solpaneler af husstandsstørrelse samt 400 større elproducerende anlæg baseret på vedvarende energi med vindkraft som dominerende. Den samlet kapacitet er over 5.000 megawatt – svarende til den danske vindmøllekapacitet – og sikrer i dag 13 pct. af elforsyningen til det australske net.
Skotterne sætter rekord
Vedvarende energi blev den vigtigste af alle kilder til elproduktion i Skotland i første halvdel af 2014. Med en produktion på 10,3 milliarder kilowatt-timer (10,3 TWh) overhalede vind, vand, sol og biomasse atomkraften, der leverede 7,8 TWh, kul som gav 5,6 TWh og naturgas med 1,4 TWh. Det oplyser organisationen Scottish Renewables.
Vindkraften er den dominerende grønne energikilde, og i oktober måned slog den rekord ved at producere el svarende til tre mio. husstandes behov eller 126 pct. af, hvad de skotske husstande faktisk behøver.
»Mens atomkraftværker blev tvunget til at lukke ned på grund af sprækker, hjalp Skotlands vind og sol stille og rent med at holde lysene tændt i hjem i hele landet,« sagde Lang Banks, direktør for WWF Skotland, i en kommentar til rekordproduktionen.
Ifølge Scottish Renewables er der installeret godt 6.500 megawatt vedvarende energi i landet, og dertil er nye projekter med en samlet kapacitet på godt 13.300 megawatt under planlægning eller konstruktion.
Ét af disse nye projekter er verdens største tidevandsanlæg, MeyGen-projektet, der skal etableres på havbunden ud for det nordligste Skotland. Anlægget skal have en kapacitet på 400 megawatt og blive i stand til at forsyne 175.000 skotske husstande med el. Konstruktionsarbejdet ventes at begynde i denne måned. Skotlands mål er at producere al elektricitet med vedvarende energi om fem år.
Et spørgsmål om koncentration
Chile importerer i dag 70 pct. af sin energi, bl.a. til drift af landets mineindustri. En sådan afhængighed af udenlandske leverandører er skidt, og derfor satser den chilenske regering nu massivt på at udbygge landets egen vedvarende energi.
Et eksempel er Cerro Dominador-projektet i Atacama-ørkenen, der bliver et af verdens største projekter med koncentreret solenergi. Via mere end 10.000 koncentrisk placerede spejle fokuseres solenergi i toppen af et 220 m højt tårn, hvor den koncentrerede varme bruges til at opvarme tanke med smeltede salte, der fungerer som energilager. Når energien skal bruges, udnyttes saltlagerets varme til at skabe damp, der driver en turbine, som producerer el med en kapacitet på 110 megawatt. Denne vedvarende energi kan spare atmosfæren for et årligt CO2-udslip svarende til 375.000 bilers udledning.
Det koncentrerede solanlæg, der åbner i 2017, ejes delvist af det chilenske mineselskab Antofagasta Minerals, som udvinder kobber, molybdæn og guld. Selskabet har allerede etableret en vindmøllepark på 115 megawatt og skrevet kontrakt på en solcellepark på 70 megawatt.
Ifølge Chiles Center for Vedvarende Energi er der nationalt planlagt vedvarende energiprojekter med en samlet kapacitet på op mod 18.000 megawatt, mere elektricitet end der i dag produceres i hele det nationale elnet.
Og der blev lys
Kulindustrien har indledt en kampagne, tilrettelagt af pr-bureauet Burson-Marsteller, med det budskab, at kul er redskabet til at bekæmpe fattigdommen, fordi kul kan sikre el og dermed lys til fattige børn i u-landene, så de kan se til at læse, skrive og uddanne sig.
Projektet SolarAid går en anden vej. På initiativ af Jeremy Leggett, engang oliemand, siden Greenpeace-medarbejder, nu respekteret grøn entreprenør, sælges simple sollamper til familier og skoler i afrikanske landsbyer. De kan skabe lys, hvor der i dag er mørke, eller erstatte sundhedsskadelige petroleumslamper og dyre batterilygter. Den mest populære sollampe koster 150 kr., men kan spare en familie for over 400 kr. om året til indkøb af petroleum. Den undgår samtidig forureningen fra petroleumslampen, herunder 200 kilo CO2 pr. år – til gengæld kan den give klart lys i fire timer på en enkelt opladning via solen.
Foreløbig har SolarAid solgt 1,4 mio. lamper i Kenya, Zambia, Tanzania, Uganda og Malawi, men satser nu på at nå ud til mange flere af Afrikas 54 lande, hvor 600 mio. er uden el. Den britiske regering har lovet at fordoble de donationer, som private giver til SolarAid via bl.a. crowdfunding.
Derudover ...
Nu er pladsen brugt. Havde der været mere, kunne vi have fortalt om den tyske by Wildpoldsried, der producerer fem gange så meget energi via sol, vind, vand og biomasse, som byen selv kan bruge.
Eller om Amsterdam-forstaden Krommenie, der nu som forsøg har anlagt et stykke cykelsti med elproducerende solceller i vejbelægningen.
Eller om Uruguay, der i år venter at nå 95 pct. vedvarende energi i elforsyningen.
Eller om de nye flydende solcelleanlæg, som opføres til vands i Californien, Japan og Sydkorea.
Eller om …

