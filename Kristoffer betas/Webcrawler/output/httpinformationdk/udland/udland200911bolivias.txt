Bolivias klimaforhandler raser mod de rige lande
Skal en klimaaftale nås i København kræver det helt andre mål og midler, end de rige lande lige nu lægger op til. Patenter på grøn teknologi skal væk, og den historiske klimagæld skal betales tilbage, siger Juan Pablo Ramos
Temperaturstigningerne har ramt Bolivia hårdt. Varmen har sat en kædereaktion i gang, hvor afgrøder og græsnings-arealer tørrer ud, kvæget dør af sult, og landmænd i hobetal må opgive deres jorder og flygte mod byerne.


 Bolivia er ikke et land, hvor klimaforandringer er et hypotetisk skrækscenario, og folk mageligt læner sig tilbage for at se tiden an.
I Bolivia er de første gletsjere allerede smeltet bort, og landets befolkning er ramt af den tørke, der efterfølgende er sat ind. Samtidig stiger temperaturen dramatisk: 2005 var det varmeste år nogensinde, men allerede nu kan meteorologerne konkludere, at 2009 blev endnu mere hedt.
Varmen har sat en kædereaktion i gang, hvor afgrøder og græsningsarealer tørrer ud, kvæget dør af sult, og landmænd i hobetal må opgive deres jorder og flygte mod enten byerne eller til nabolandene, hvor de forsøger at sælge deres arbejdskraft. Det er endnu en ond spiral i Sydamerikas fattigste land, hvor godt to tredjedele af befolkningen balancerer på kanten af den grænse for ekstrem fattigdom, som FN har som mål, at alle klodens borgere skal være i passende sikkerhedsafstand af i 2015.
Opgør med fortiden
Derfor er der meget på spil både økonomisk, politisk og socialt i Bolivia. Landet ulmer af social uro, racisme og desperation - problemer som den nuværende regering under Evo Morales dels har arvet og dels har sat på spidsen med præsidentens kamp mod »neoliberalismen og 500 års undertrykkelse« af landets oprindelige befolkning, der ellers er i klart flertal.
Men med de negative effekter af klimaforandringerne har regeringen fået endnu en front at kæmpe imod. Det siger Bolivias chefklimaforhandler, Juan Pablo Ramos, der er viceminister for klima og naturressourcer. Han gør det med det samme klart, at kampen mod klimaforandringerne er en del af samme kamp imod neoliberalisme og en alt for uretfærdighed verdensorden.
»Bolivia er et af de hårdest ramte lande i verden, hvad angår klimaforandringer, men et af de lande, der sviner allermindst. Men problemet er ikke kun her. Lige nu lider en lang række latinamerikanske lande af skiftevis tørke og massive regnskyl, der ødelægger vores vækstbetingelser. Derfor er der en historisk gæld at betale, og den skal indregnes i en kommende global klimaaftale.«
Over for Information forsikrer viceminister Juan Pablo Ramos derfor, at det er netop denne historiske gæld, som en aftale i høj grad handler om for Bolivia og gruppen af udviklingslande - G77 - som kommer til København med en fælles dagsorden. Han peger på, at 20 procent af klodens befolkning er skyld i 80 procent af de klimaskader, som blandt andre bolivianerne i dag kæmper med:
»Og hvad giver det os af muligheder,« spørger Ramos, der selv svarer:
»Vi står med meget ringe muligheder for at udvikle os på en klode, der efter et par generationers massivt slid og grådighed ligger i klimamæssige ruiner.«
Ifølge den bolivianske klimachef skal den rige del af verden derfor være meget hurtigere på aftrækkeren, når det gælder om at udligne den »massive klimagæld«, som de står med, og der skal overføres miljøbistand i en helt anden målestok end i dag. Men det skal ikke ske via et globalt CO2-marked eller andre klassiske markedsløsninger, som en del europæiske nationer peger på. Det ville være både etisk og praktisk en helt forkert løsning, mener Juan Pablo Ramos:
»Etisk er det forkert, fordi de lande, der sviner mest, ikke blot skal kunne købe aflad i fattige lande. Det er ikke en løsning, men blot endnu en måde at vende ryggen til virkelighedens realiteter. Og så fungerer det heller ikke rent praktisk. Med finanskrisen har vi jo netop set, at et marked baseret på kapitalistiske principper er alt for usikkert,« siger klimachefen og uddyber sig mistillid til markederne:
»Det, vi frygter med en markedsbaseret løsning, er, at det går ligesom med aids-medicinen. Det er de i forvejen udviklede nationer, der helt og holdent dominerer markedet og derfor i sidste ende bare laver en god forretning ud af det. Derfor foreslår vi fra Bolivias side, at alle patenter på grøn teknologi - den teknologi, som vi globalt er afhængige af - skal ophæves.«
- Men patenter hænger jo sammen med, at firmaer investerer i udvikling af teknologi, og derfor eksisterer den ønskede teknologi. Er det ikke et større dilemma?
»Vi står med et gigantisk globalt problem, og så skal patenter ikke være en barriere for en løsning. Der skal være fri transfer og benyttelse af udviklet miljøteknologi. «
- Skal man helt opgive patenter?
»Nej. For eksempel den her mobiltelefon,« siger viceministeren og løfter sin Blackberry telefon:
»Det har aldrig skadet nogen, at den blev udviklet. Vi skal derfor bevare patent- systemer, men ikke inden for områder, der er livsnødvendige for Jordens befolkning. Det gælder grøn teknologi, hvor vi står med en allerede skabt katastrofe - og så gælder det inden for sundhed.«
- Men de firmaer, der har udviklet den grønne teknologi, har vel heller ikke nødvendigvis skadet nogen. Det er jo bare virksomheder specialiseret i noget brugbar teknologi?
»Ja, men de rige nationer bærer et nationalt ansvar. Der er en regning at betale. Derfor støtter vi en idé om, at verdens nationer indbetaler til en global fond, hvorfra man kan finansiere udvikling og spredning af grøn teknologi. Det er for alvorligt til, at vi kan overlade udviklingen til spekulanter og markedskræfter.«
Fælles ansvar, ulige byrde
EU-landene arbejder netop på et udspil til en fond, hvor der årligt skal uddeles op mod 74 mia. dollar til udviklingslandene. Penge, der skal sikre en klimavenlig udvikling. Ramos vil dog ikke tage stilling til, om det lyder som et rimeligt beløb.
- Hvad afhænger en aftale i København af?
»Det er både meget komplekst og så alligevel ganske simpelt. Vi skal acceptere, at vi har et fælles, men differentieret ansvar for klimaforandringerne. Det vil sige, at de rige lande skal stå ved deres allerede bindende mål (i Kyoto-protokollen, red.). Alle lande skal binde sig til nye seriøse mål - ikke bare politisk, som nogen lande mener, men juridisk. Og så skal de rige lande betale deres historiske gæld.«
- Kan du sætte nogle tal på?
»Det kan jeg ikke, men der skal findes nogle rimelige løsninger, hvor vi både ind- regner fortid, nutid og fremtid. København-protokollen skal markere en ny og mere retfærdig verdensorden. Det er det, vi kommer for at forhandle om.«

