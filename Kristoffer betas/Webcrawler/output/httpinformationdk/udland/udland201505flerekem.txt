Flere kemiske angreb i Syrien
Syriens kemiske problem er ikke gået væk. Det er bare blevet spredt lidt bedre ud, kunne en rapport i den forløbne uge konstatere


 I forhold til den ganske prominente rolle, Syriens kemiske våben spillede i sensommeren for knap to år siden, da billederne af døde børn og sammenkrøllede raketter i Damaskus’ forstæder prægede de fleste nyhedskanaler og avisforsider verden over, er kemiske våben blevet et temmelig overset emne i verdens medieoffentlighed. Og det siger ikke nødvendigvis noget specielt flatterende om verdensoffentlighedens kollektive attention span.
For mens gasangrebet i Ghouta er gledet ind i historiebøgerne, røde linjer er forsvundet i sommerdisen og Syriens kemiske våbenlagre formelt er blevet udleveret, udskibet og destrueret, er de kemiske angreb, der dengang nær udløste en krig, fortsat.
Det er i de seneste uger blevet dokumenteret af syriske civilorganisationer, Human Rights Watch og diverse uafhængige eksperter, mens OPCW, organisationen, der fik ansvaret for at destruere styrets 1.300 ton kemiske våben, har rapporteret om nye steder, hvor de har fundet spor af de kemikalier, der skal bruges til at lave våben. Ligesom de har rapporteret, at kemiske angreb siden udleveringen er fortsat »systematisk og gentagende« uden dog formelt at kunne placere andet ansvar end at konstatere, at gassen er blevet kastet ud via tøndebomber fra de helikoptere, styret som de eneste besidder.
Det er angreb, der synes at tage til i omfang i takt med, at regimet bliver mere presset, men hvor hvert isoleret angreb holdes nede på et niveau, så det behændigt kryber uden om den brede mediestrøm. En død her, en død der, to, tre, fire der. Alene i Idlib-provinsen, hvor oprørsstyrker for nylig erobrede provinshovedstaden, har organisationen De Hvide Hjelme siden 16. marts registreret 14 forskellige angreb, som formodes at være foretaget med kemiske våben, formentlig klorin (som i sig selv er vanskeligt at hindre indført til Syrien, fordi det også har en række civile anvendelsesformål) og en udefinerbar rød væske. Konklusioner baseret på lugte, fysiske reaktioner og beholdere, der lå tilbage efter angrebene.
Dokumentationsproblemerne er imidlertid de samme som før sarin-angrebet i Ghouta. Både fordi klorin, der godt nok ikke er lige så dødelig som f.eks. sarin eller sennepsgas, til gengæld hurtigt fordamper og efter kort tid heller ikke kan spores i urin eller blod. Og fordi bevisførelsen er vanskelig i en situation, hvor regimet kontrollerer adgangen til en række områder, mens andre er decideret utilgængelige for uafhængige efterforskere. Mens i sig selv fornuftige procedurekrav til uvildig dokumentation og til at bevismateriale kun håndteres af uafhængige undersøgere, betyder, at udsmuglede gasbeholdere ikke er blevet accepterede som bevismateriale, og anklagerne derfor afskrives som propaganda af styret i Damaskus.
Som en aktivist, der havde udsmuglet en uskadt gasbeholder fra en tøndebombe for blot at få den afvist, konstaterede til New York Times:»Det endelige bevis på regimets brug af kemiske våben er væk. Vi kan ikke bebrejde nogen, som gerne vil følge de korrekte juridiske procedurer – men eksisterer der nogen?«

