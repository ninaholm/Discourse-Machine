Civilisationens succes hviler på et kort øjeblik af klimastabilitet
Fire ud af ni planetære grænser er nu overskredet, siger forskerhold, der frygter, at vi er ved at bringe planeten ud af det smalle temperaturbånd, der har muliggjort hele den menneskelige kulturs opblomstring
 Ifølge forskerne kan en indsats for at dæmpe f.eks. drivhusgasudledninger, tab af biodiversitet eller overudnyttelse af landjorden ikke nødvendigvis vende eller bare bremse de negative processer, når først en ’planetær grænse’ er overskredet


 Jorden er 4,5 milliarder år gammel. Det moderne menneskes stamfader dukkede op i Afrika for omkring 200.000 år siden. Men det er alene inden for de seneste 12.000 år, at menneskehedens store kulturer og civilisationer har formået at udvikle sig. Og det er præcis i denne geologisk set korte periode – kaldet Holocæn – at kloden har haft et stabilt klima.
Fortsætter mennesket sin tiltagende påvirkning af klimaet og biosfæren, risikerer vi at skubbe planeten ud af den særlige tilstand, som har muliggjort civilisationens fremskridt og trivsel.
Det siger et internationalt forskerhold, som i dagens nummer af det videnskabelige tidsskrift Science offentliggør en opdatering af de såkaldte Planetary boundaries, planetære grænser eller sikkerhedszoner, som forskerne første gang introducerede i 2009. Dengang blev tre af i alt ni grænser rubriceret som overskredet – i den ny opgørelse er det fire grænser: Klimaet, udnyttelsen af landjorden, økosystemernes intakthed samt fosfor- og kvælstofbalancen.
»Jorden skal nok bestå. Vi skal ikke gribe ind over for miljøbelastningerne for Jordens eller naturens skyld. Vi skal gøre det for vor egen skyld,« siger professor Katherine Richardson, leder af Sustainability Science Center på Københavns Universitet og del af holdet på 18 internationale forskere bag opdateringen.
»Vi ved, at vores art har været her i sin nuværende biologiske form i mere end 200.000 år, og at der ikke er nogen biologisk grund til, at vi ikke skulle kunne have haft en stor kultur for f.eks. 150.000 år siden. Det havde vi bare ikke. Det er alene inden for de seneste 12.000 år, de store samfundsdannelser har udviklet sig.«
»Og ser man på Jordens temperatur og klima gennem flere hundredtusinder af år, er netop de seneste 12.000 år helt særlige i den forstand, at klimaet har været enormt stabilt og relativt varmt. Det er således kun med forholdene i denne periode, at vi med sikkerhed ved, at de store samfund har kunnet udvikle sig og trives,« betoner Katherine Richardson.
»Nogle vil påstå, at vi i kraft af vore nye teknologier og dygtighed også vil kunne klare meget skiftende og ustabile tilstande – det kan ingen udelukke, men forsigtighedsprincippet tilsiger, at denne tilstand er den eneste, hvor vi er sikre på, at mennesker kan trives. Derfor vil det være dumt at gøre noget, der skubber kloden ud af den tilstand.«
Det røde felt
I den nye analyse udpeger forskerne klimaet og økosystemernes tilstand som de to kernefaktorer, der, hvis de forstyrres ud over grænserne, kan indebære meget alvorlige, globale konsekvenser. På begge områder er man nu i risikozonen, det gule eller røde felt.
»At overskride en grænse øger risikoen for, at menneskets aktiviteter uforvarende driver det globale system ind i en meget mindre gæstfri tilstand, hvor der spændes ben for bestræbelserne på at mindske fattigdom, og hvor menneskelig trivsel undergraves i mange dele af verden, herunder i velstående lande,« siger en anden af forskerne, professor Will Steffen, Australian National University.
Han tilføjer, at når først en grænse er overskredet, kan en indsats for at dæmpe f.eks. drivhusgasudledninger, tab af biodiversitet eller overudnyttelse af landjorden ikke nødvendigvis vende eller bare bremse de negative processer – resultatet kan være »potentielt katastrofale konsekvenser«.
Den store acceleration
Under overskriften »Den store acceleration« beskriver forskerne, hvordan menneskets påvirkninger af planeten tog fart med industrialiseringens begyndelse omkring 1750. Men det er i det seneste halve århundrede, at kurverne for alvor er begyndt at stige mod himlen – både hvad angår menneskets aktiviteter og virkningerne på planetens sårbare systemer.
»Efter 1950 kan vi se, hvordan ændringer i de vigtige planetære systemer er blevet direkte koblet til ændringer, der først og fremmest knytter sig til det globale økonomiske system. Dette er et nyt fænomen,« siger Will Steffen.
Forskerne kan kun få øje på én blandt 12 udvalgte kurver for aktivitet i den globale økonomi, som er vendt og nu peger nedad: Antallet af nye projekter med store dæmninger. Alt andet vokser fortsat på opgørelsestidspunktet, 2010: Det globale BNP, befolkningen, forbruget af energi, kunstgødning, vand, papir, transporten, den internationale turisme m.m.
Tilsvarende er der kun ét sted, hvor kurven for global miljøpåvirkning er resultatet af en bevidst samfundsmæssig indsats: den nedadgående kurve, der viser, at hullet i ozonlaget nu mindskes, fordi det internationale samfund forbød de ozonnedbrydende stoffer for en årrække siden. Alle andre steder peger kurverne for belastning af økosystemerne fortsat den forkerte vej: Opad.
Grænsen overskredet
Blandt de fire ud af ni planetære sikkerhedszoner, som er overskredet, gør Katherine Richardson især opmærksom på kvælstof- og fosforkredsløbet.
»Vi har hele tiden behandlet udslip af kvælstof fra biler, industri og landbrug som et lokalt forureningsproblem, men når man begynder at lægge de lokale problemer sammen, så kommer man op på globale effekter. Kvælstofforbindelsen lattergas er jo f.eks. en af de kraftigste drivhusgasser. Jeg spår, at der vil komme stigende internationalt opmærksomhed omkring at reducere den mængde kvælstof, vi leder ud i økosystemet. Det samme gælder fosfor,« siger hun.
Et detaljeret verdenskort fra studiet viser, at det blandt andet er i lande som Danmark, at sikkerhedszonen for kvælstofforbruget er overskredet.
»Danmark står stærkt i forhold til en sådan international dagsorden, idet vi er et af de lande i verden, der er mest effektive til at udnytte kvælstof. Men vi er et landbrugsland og udleder stadig for meget til naturen. Vores høje udledning vil komme under stigende internationalt pres,« advarer Katherine Richardson, der mener, at der er muligheder for at forbedre effektiviteten af kvælstofudnyttelsen i dansk landbrug og hermed også mulighed for at eksportere løsninger til andre.

