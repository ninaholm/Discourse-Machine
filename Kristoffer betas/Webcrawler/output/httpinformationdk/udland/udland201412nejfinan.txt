Nej til finanslov efterlader Sverige i politisk kaos
Stefan Löfven udskrev i går valg efter kun 62 dage som statsminister som konsekvens af, at regeringens finanslov blev nedstemt i Riksdagen. Svensk professor betegner situationen som ekstraordinær
 Retorisk ’hersker der krigsstemning mellem højre- og venstrefløjen’, siger professor Ulf Bjereld.


 Efter kun 62 dage som statsminister udskrev Sveriges statsminister Stefan Löfven i går valg. Det sker som konsekvens af, at Riksdagen i går stemte nej til regeringens finanslov. 153 medlemmer af Riksdagen stemte for, mens 182 stemte imod. Allerede inden afstemningen havde Sverigedemokraterna, der bliver kaldt tungen på vægtskålen, bekendtgjort, at de ville stemme imod forslaget. Også oppositionen havde forinden sagt, at de ikke ville stemme for.
Alligevel valgte Stefan Löfven at sende den rød-grønne finanslov til afstemning. Det indvandrerkritiske parti Sverigedemokraterna havde forud for finanslovsforhandlingerne krævet en langt strammere udlændingepolitik, hvis partiet skulle hjælpe mindretalsregeringen med at få flertal. Men efter afstemningen proklamerende Stefan Löfven, at han under ingen omstændigheder ville imødekomme Sverigedemokraternas krav.
»Vi står i en helt ny situation, hvor vi er nødt til at spørge den svenske befolkning,« sagde Stefan Löfven på pressemødet.
Ulf Bjereld, der er professor i statskundskab på Göteborgs Universitet, kalder den politiske situation for yderst kompliceret og ekstraordinær.
»Den politiske udvikling er meget kompleks og minder ikke om noget andet i nyere svensk historie. Det er virkelig en usædvanlig situation, Sverige står i,« siger han. Ifølge Ulf Bjereld har den usikre politiske situation også gjort skellet mellem højre og venstre dybere end nogensinde før.
»Retorikken fra de to fløje er meget hårdere, end vi er vant til. Det er ikke for meget at sige, at der hersker krigsstemning mellem højre- og venstrefløjen,« siger han.
Sverigedemokraternas magt
Ulf Bjereld vurderer, Sverigedemokraterna er det parti i Riksdagen, der lige nu har den mest ønskværdige position. Partiet har både inden og efter valget fået ekstrem stor mediebevågenhed. Og i forbindelse med finanslovsforhandlingerne har partiet ifølge Ulf Bjereld vist, at de ikke er et ubetydeligt parti, sådan som de andre partier i Riksdagen ellers har forsøgt at gøre partiet til.
»Sverigedemokraterna har demonstreret, at de har muskler. Ved at stemme nej til finanslovsforslaget har de vist, at de har magt, og at de ikke er bange for at bruge den,« siger han. Det helt store spørgsmål er ifølge Ulf Bjereld, om Sverigedemokraternas tilgang til finanslovsforhandlingerne på sigt vil være en fordel for partiet.
»Ved at stå stejlt på dets principper er partiet samtidig med til at kaste Sverige ud i den største politiske usikkerhed i nyere tid. Deres vælgere er på den ene side antiautoritære, men på den anden har partiet også vælgere, som gerne vil have at alting skal forløbe stille og roligt. Og stille og rolig kan den nuværende politiske situation i hvert fald ikke siges at være,« siger Ulf Bjereld.
Allerede inden statsminister Löfven udskrev valg, var borgernes tillid til politikerne meget lille i Sverige. Bjerelds vurdering er, at den tillid om muligt er endnu mere svækket efter, at mindretalsregeringen måtte udskrive valg.
Både oppositionen og regeringen har i forbindelse med valget i september understreget, at de ikke ønsker at samarbejde med de indvandrer-kritiske Sverigedemokraterna. Om det har været en ulempe for partierne, er ifølge Ulf Bjereld svært at vurdere.
»At Sverigedemokraterna er vokset og vokset tyder på, at borgerne er sure over, at partiet bliver holdt uden for indflydelse. Samtidig er der blandt store dele af befolkningen tilfredshed med, at de andre partier holder dem ude,« siger han. De svenske valgregler betyder, at regeringen skal have siddet i mindst tre måneder, inden der kan udskrives valg. Derfor bliver valget teknisk set udskrevet i december og afholdes den 22. marts.
Borgerlige: Vi ser frem til at møde de svenske vælgere

