Attentatbølge hærger Pakistan
Næsten tre millioner pakistanere er flygtet fra opgøret med Taleban. 'For dårligt, at Danmark kun har givet fem millioner kroner til verdens hurtigst voksende flygtninge-katastrofe', siger dansk Røde Kors
De seneste to døgn er 36 civile blevet dræbt i Peshawar, Lahore samt Dera Ismail Khan, 300 km syd for Peshawar. I Lahore blev 300 såret, i Peshawar mindst 30. Den pakistanske gren af Taleban har taget ansvaret for attentatet i Lahore og meddelt, at det er et svar på den pakistanske hærs offensiv i SWAT-dalen, hvor hæren ifølge egne oplysninger har dræbt mindst 1.200 talebanere på to uger.


 En veritabel bølge af bombeattentater hærger i disse dage Pakistan som svar på de seneste ugers militære offensiv mod Taleban. 
Offensiven har på kort tid skabt verdens hurtigst voksende flygtningestrøm. Ifølge generalsekretæren for Dansk Røde Kors Anders Ladekarl, der torsdag besøgte nogle af de mange flygtningelejre i nærheden af Peshawar, nærmer flygtningestrømmen sig nu tre millioner, heraf omkring 60 procent børn. 
"Jeg har aldrig set flygtninge, der medbringer så lidt. De fleste har absolut ingen-ting med og nogle har vandret i syv dage for at nå frem til lejrene," fortæller han over telefonen.
Af de mange flygtninge har de fleste fundet husly hos hjælpsomme pakistanere, men mindst 300.000 er henvist til de teltlejre, som Røde Kors kører i samarbejde med sin muslimske søsterorganisation Røde Halvmåne.
"Det er de allermest udsatte, der bor i lejrene. Det er ulideligt varmt, og de fleste har kun det, de står og går i. De kan ikke lave mad og har end ikke madrasser at sove på. De fleste sover direkte på jorden og det eneste vi p.t. kan gøre er at sørge for det allermest basale, det vil sige tre måltider mad om dagen," siger Anders Ladekarl.
For dårligt 
Han fortæller, at han blandt andet mødte en ung mand på Røde Kors' hospital i Peshawar, som var blevet transporteret 80 kilometer i en trillebør med et skudsår i benet. 
"Men jeg så også fantastiske eksempler på, hvordan private hjælper flygtningene. En fabriksejer gav for eksempel husly til 600 flygtninge i sine haller, havde gravet latriner osv. Det var meget rørende," siger han.
Generalsekretæren er imidlertid forarget over, hvor langsomt det går med at skaffe økonomisk hjælp til de nødstedte, hvis antal ventes at vokse de kommende måneder.
"Danmark har kun givet fem millioner til den humanitære krise, vi ser udvikle sig lige nu. Det er unægtelig noget sølle, når man står i lejrene og ser, hvad folk må klare sig med," siger han. 
Danmark gav for nylig 40 millioner til Pakistan, men de penge var ifølge Ladekarl øremærket til en demokratiseringsfond, som også USA har givet store beløb til. 
"Det demokrati er jo desværre ikke noget man kan blive mæt af," som han siger. 

