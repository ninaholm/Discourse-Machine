’Maliki trækker sig ikke uden kamp’
Mens Islamisk Stat erobrer nye byer, og USA bomber nær Sinjar-bjergene, forsøger den kontroversielle Nouri al-Maliki at fortsætte en tredje periode som premierminister – trods præsidentens støtte til Haider al-Abadi
Premierminister Nouri al-Maliki klamrer sig til magten, selv om den irakiske præsident i går bad Haider al-Abadi danne regering. At de går op i penge og magt, mens landet er i krig, er et langvarigt problem for Irak, mener ekspert. Arkiv


 Mens kurdiske sikkerhedsstyrker med amerikansk luftstøtte i disse dage udkæmper hårde slag om magten i det nordlige Irak, udspiller der sig en politisk magtkamp på de bonede gulve i Bagdad. I går eftermiddags afleverede 130 parlamentsmedlemmer et underskrevet dokument til Iraks præsident Fouad Masoum, hvori de peger på Haider al-Abadi som Iraks næste premierminister, og en talsmand har ifølge nyhedsbureauet Reuters bekræftet, at præsidenten støtter kandidaturet.
Dermed intensiveres kampen om regeringsmagten i det krigshærgede Irak, hvor den politiske proces reelt set har stået stille siden det irakiske nationalvalg den 30. april. Kampen står nu mellem Haider al-Abadi og den kontroversielle, siddende premierminister, Nouri al-Maliki. Opgøret kan udvikle sig blodigt, forklarer Zaid Al Ali, der er tidligere FN-rådgiver om politisk reform i Irak og forfatter til bogen The Struggle for Iraq’s Future.
»Jeg tvivler på, at Maliki vil anerkende nomineringen af al-Abadi. Derfor kan den nye koalition blive nødsaget til at tvinge ham fra magten, og det kan godt udvikle sig til voldelige sammenstød i den Grønne Zone i Bagdad. Maliki trækker sig ikke uden kamp – så sent som i går kaldte han militæret for ’sine mujahedinere’ på statsligt tv og sagde, at de havde pligt til at forsvare regeringen. Men jeg tror ikke, han har nogen reel støtte fra militæret,« forklarer Zaid Al Ali til Information. Og Han får opbakning fra Peter Viggo Jakobsen, der er lektor ved Forsvarsakademiet.
»Maliki har jo tidligere vist, at han ikke skyr nogen midler for at forblive på magten. Han kan gøre sig så besværlig i den her proces, at han ikke er til at komme udenom og derfor sikrer sig en fremtrædende rolle i en kommende regering. Der er ikke rigtig nogen i Irak, der har magten til at stille ham stolen for døren.«
Grunden til Malikis upopularitet
Flere af de 130 parlamentsmedlemmer, der underskrev dokumentet til præsidenten, er tidligere støtter af Nouri al-Maliki, der kritiseres for systematisk at have marginaliseret sunnimuslimer og kurdere i det politiske system, for at have svækket militæret og indsat korrupte allierede på nøgleposter i embedsværket.
»Det, som sunnierne var bange for forud for den første Maliki-regering (i 2005, red.), er præcis det, som er sket. De har været udsat for tortur, forfølgelser og andet fra den shiadominerede regering. Derfor er tilliden mellem de to grupper nærmest ikkeeksisterende i dag,« forklarer Peter Viggo Jakobsen.
Dermed har Maliki også skabt grobund for den massive utilfredshed blandt sunnimuslimer i landet, hvor flere grupperinger åbenlyst støtter Islamisk Stats erobringer. »Et af Malikis problemer har været, at han er så upopulær, at dele af militæret og stammegrupperingerne har nægtet at kæmpe mod Islamisk Stat, alene fordi de så ville blive anset for at støtte Malikis centralstyre. Hvis Haider al-Abadi formår at vinde magtkampen og udpege en ny regering, vil han øjeblikkeligt kunne samle en stor del af Iraks hær for at bekæmpe Islamisk Stat, alene fordi han ikke er Maliki,« lyder det fra Zaid Al Ali.
Den nuværende magtkamp om premierministerposten vil dog ikke få indflydelse på de aktuelle kampe i det nordlige Irak, hvor USA og kurdiske sikkerhedsstyrker har indledt en modoffensiv, forklarer Peter Viggo Jacobsen.
»Jeg tror ikke, at det gør den store forskel. Amerikanerne støtter kurderne i deres kamp, og det kan de sådan set bare blive ved med uafhængigt af, hvad der sker i Bagdad.«
Ingen løsning på den lange bane
Selv om det skulle lykkes Haider al-Abadi at erobre titlen som premierminister i Irak, vil det ikke løse landets problemer på den lange bane, mener Zaid Al Ali.
»Kampen mod Islamisk Stat vil ikke blive løst natten over. Det vil tage tid at genopbygge hæren og drive dem ud. I parlamentet kan al-Abadi på den korte bane forsøge at samle de stridende shia- og sunni- og kurdiske grupperinger, men problemet er langt større end bare at være et spørgsmål om for eller imod Maliki,« siger Zaid Al Ali.
»Sandheden om Irak efter 2003 er jo, at korruptionen gennemsyrer hele det politiske system – stort set ingen politikere kan sige sig fri, heller ikke i oppositionen. Bare det, at den her politiske proces får lov til at udspille sig midt under den aktuelle krig, viser jo, at de ikke ser det som et spørgsmål om liv eller død for de her mennesker. Det handler om penge og magt, og det er et langvarigt problem for Irak, som bliver meget svært at ændre på.«

