Både Obama og Kinas Xi møder op til klima-topmødet



 Paris får i december besøg af mindst 80 stats- og regeringschefer, når byen er vært for FN’s klimatopmøde, COP 21. Verdenslederne skal endnu en gang forsøge at finde frem til en klimaaftale, som bør få de globale temperaturstigninger under kontrol.
Laurent Fabius, Frankrigs udenrigsminister, siger, at 80 ledere har meddelt, at de kommer til åbningen af topmødet 30. november. Blandt de 80 er USA’s præsident, Barack Obama, Kinas præsident, Xi Jinping, og den indiske premierminister, Narendra Modi.
Fabius siger videre, at lederne fra Storbritannien, Tyskland, Sydafrika, Brasilien og Canada også har accepteret invitationen til at komme den 30. november.
Det bliver det første klimatopmøde siden 2009, da det glippede at få en aftale i København COP 15. Det møde blev ledet af statsminister Lars Løkke Rasmussen (V), som også må formodes at repræsentere Danmark i Paris i år. I 2009 deltog 110 stats- og regeringschefer i de sidste to dage, men de forlod København frustrerede og uden en løsning på verdens klimaproblemer.
»Vi inviterer stats- og regeringscheferne til at deltage i den første dag og ikke ved afslutningen som i København,« siger den franske udenrigsminister. Netop organisationen i København bærer en del af skylden for fiaskoen, mener Fabius.

