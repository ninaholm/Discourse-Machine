Den sorte røg hænger igen over Sednaya
Fangeoprøret i Sednaya minder om den syriske efterretningstjenestes tidligere massakrer af politiske fanger. En efterretningstjeneste, som PET kalder det 'afgørende' at samarbejde med. En tidligere politisk fange tog bussen og endte bag tremmer i otte år


 DAMASKUS - Fra Mah-moud al-Tallis terasse kan man akkurat spotte det sandfarvede Sednaya-fængsel, men i december 2008 kunne alle beboerne i byen se den sorte røgbølge over fængslet. 
"Vi vidste, at det var vagterne, der brændte ligene af indsatte. Alle havde hørt geværsalverne. De indsatte ringede ud til menneskerettighedsorganisationer og fortalte, at andre indsatte blev henrettet ved nakkeskud i deres celler én for én," fortæller den 67-årige syrer. 
Den sorte røg signalerede slutningen på et fangeoprør, som sidste år kostede mindst 1.500 indsatte livet. Sednaya-fængslet har siden været lukket for offentligheden, familie og pårørende, og det er først nu igen muligt at tale i mobiltelefon i Sednaya by.
"Myndighederne forsøger at skjule for de pårørende, at deres mænd eller sønner er blevet myrdet," siger Mahmoud al-Talli, mens en senet hånd skygger for den skarpe formiddagssol. 
Den spinkle mand er endnu i pyjamas. Vi er netop stået op efter at have brugt det meste af natten på et interview om otte år, ni måneder og 45 dage i tre forskellige syriske fængsler. Om torturen og hans familie, der levede i uvished, mens Mahmoud al-Talli afsonede en del af sin dom i Sednaya-fængslet. 
"Det er et mirakel, at jeg slap ud. En fængselsdom i Syrien overlever de færreste," konstaterer han i dag.
Ifølge Syriens Menneskerettighedskomite er omtrent 17.000 mennesker forsvundet eller døde under uklare omstændigheder, hvor de har været i syriske myndigheders varetægt. Myndigheder, som chef for Politiets Efterretningstjeneste i Danmark, Jakob Sharf, i 2007 kaldte det 'afgørende' at samarbejde med.
"Det er afgørende, at vi åbner for et samarbejde med lande i Nordafrika og Mellemøsten," sagde Jakob Sharf til dr.dk. "Vi kan ikke blot sige, at der er en række praktiske og juridiske problemer, der gør, at vi ikke kan samarbejde med dem." 
Tortur og afpresning
Det bliver sen aftensmad, da min bus aftenen forinden i ly af mørket triller op foran den lange stentrappe til familien al-Tallis hus. 
"Folk skal helst ikke se en blond kvindelig gæst, for der er stikkere alle vegne," forklarer Mahmoud al-Tallis 30-årige datter, der arbejder i Damaskus. Hun skubber til den ulåste port.
Vi slukker mobiltelefonerne, før vi træder ind i huset. I stuen skænker to yngre døtre sød te i glas og sætter brød og oliven frem. Arabisk sang lyder fra den 102-årige bedstemor i den ene af rummets tre sofaer langs væggene. To små borde, en kakkelovn og et tv er rummets eneste andre møbler.
"Hun synger, at husets blomster nejer for dig," siger Mahmoud al-Talli. Han smiler det meste af tiden, mens han går forsigtigt rundt med teen. Den gamle krop er mærket af fængslet, forklarer han, mens en hånd støtter ryggen, inden han sætter sig. 
Mens vi spiser, husker Mahmoud al-Talli tilbage til sommerdagen i 1992. Han havde set Secret Security-bilen, da han ventede på bussen i Damaskus, men først da han trådte op i bussen, løb de tre efterretningsfolk efter ham og slæbte ham ind i bilen. Stemmen er lige så rolig som hans bevægelser, mens han beretter om sit livs mareridt.
"De tæskede løs på mig hele vejen til den politiske efterforskningsafdeling. Før afhøringen tog de alt mit tøj af. Så begyndte de at afhøre mig om, hvem mine venner var, hvem vores kilder i efterretningstjenesten var, og hvor vi lavede vores avis, og så gik de i gang med tortur," fortæller Mahmoud, der dengang tilhørte et illegalt kommunistparti.
"De hentede min datter på hendes skole. De viste mig, at hun sad i cellen ved siden af, og så førte de mig tilbage til min egen celle. I flere timer kunne jeg høre hendes skrig efter sin far." 
Øjnene er fugtige i det blege ansigt på den 22-årige datter i sofaen - dengang var hun fire år. Ingen anede, hvor hendes far var. 
"Så kom betjenten ind og spurgte, om jeg var klar til at tale? Jeg havde lige fået fem oliven på en tallerken, min aftensmad, dem kylede jeg i ansigtet på ham. Intet godt er nogensinde kommet ud af at fortælle efterretningstjenesten noget. Men så blev de for alvor vrede."
Der gik 11 måneder, før Mahmoud fandt ud af, at pigen i rummet ved siden af ikke var hans datter. 
17.000 døde fanger
I de syriske fængsler har efterretningstjenesten systematiseret tortur. Menneskerettigheds-organisationen Syrian Human Rights Commitee har i sine årsrapporter eksemplevis beskrevet, hvordan 17.000 indsatte er døde under uklare omstændigheder i Sednaya-fængslet.
"Den første tid er den værste. Først var der 70 dage med tæsk og afhøring. De efterfølgende 70 dage fik jeg færre tæsk, fordi de håbede, at jeg ville tale for at holde den gode tone, men så brækkede de mit ben," fortæller Mahmoud al-Talli og lægger hånden på sit ene lår. 
Klokken nærmer sig to om natten, de yngste søstre er sendt i seng, mens storesøsteren tålmodigt tolker fra arabisk til engelsk. Det brækkede ben kendte hun ikke til, siger hun og forsøger at smile.
Lægen sendte Mahmoud på hospitalet, der gav ham 15 dages pause for fysisk mishandling. 
Men det blev kun værre, da han vendte tilbage til fængslet i Damaskus på krykker, fortæller han. "Det værste var elektriciteten. De hængte mig op i armene i et gitter i loftet og satte ledninger fast på min krop, i øreflipper, brystvorter, kønsdele. Alle vegne. Så hældte de vand over mig. Og tændte for strømmen. Når de slår bagefter, er det virkelig slemt." 
30 torturmetoder
I 11 måneder og 13 dage var det kun efterretningstjenesten, der vidste, om Mahmoud al-Talli var i live. Først efter retssagen fik familien at vide, at han ikke var død.
"Det ville være uheldigt, hvis min familie krævede at se mig, mens mit ben var brækket, og mærkerne fra tortur stadig var synlige," siger han i dag. 
Efter to korte retsmøder blev Mahmoud al Talli idømt 10 års fængsel for at "skade nationens ethos" samt "opildne til nationalt had" via sit medlemskab af kommunistpartiet.
"Dommerne spurgte mig aldrig om noget, og min advokat måtte ikke tale med mig, før retssagen var forbi," fortæller han.
Fra 1993 til 1998 afsonede Mahmoud al-Talli sin dom i Adnaa-fængslet i Damaskus, hvor han fik "en rimelig behandling", men i 1998 blev han overflyttet til det berygtede Palmyra-fængsel, der ligger midt i ørkenen, tre timers kørsel uden for Damaskus.
På baggrund af interviews med tidligere indsatte har Lebanon Center For Human Rights offentliggjort en liste over de 30 mest anvendte torturmetoder samt en beskrivelse af forholdene i Palmyra. Mahmoud genkender flere discipliner på listen.
"Ved en 'velkomst' får man bind for øjnene, og så bliver man bundet til et dæk, hvorefter de banker én med en pisk, der er lavet af flettede stålwirer. Jeg fik 100 slag på benene. Mine ben blødte i 17 dage. Vi boede 13 mennesker på to værelser som dette rum," siger han og fejer med en håndbevægelse hen over stuens 12 kvadratmeter. 
"Et af værelserne havde hul i loftet, hvorfra en betjent konstant overvågede os. Én forkert bevægelse, og man blev sendt til tortur. Vi skulle sove fra kl. seks om aftenen til syv om morgenen, så jeg lagde mit tøj over øjnene, så vagten ikke kunne se mine øjenlåg bevæge sig."
Isolation under jorden
"I Palmyra-fængslet bliver alle indsatte tæsket, hver gang de forlader deres celle," fortæller Mahmoud al-Talli. 
"Én til to gange om året kom vi ud i den friske luft, og vi fik bank hele vejen, men det var stadig bedre end isolation." 
Mahmoud al-Talli tilbragte de sidste to et halvt år alene i en celle på to meter gange 70 cm. De fleste isolationsceller i Palmyra befinder sig over jorden, men Mahmoud al-Talli afsonede i en celle, fire etager under jorden.
"Jeg fik ét tæppe, og med jævne mellemrum hældte de vand ud over mig gennem et lille vindue. Et måltid var typisk en skefuld yoghurt eller en kartoffel," fortæller han. "I isolationscellerne under jorden var der ingen frisk luft, vand eller toilet, så mad og toilet skulle man klare samtidig én gang i døgnet. I isolations-cellen skiftedes to mand til at give mig 50 slag, indtil de nåede de 500 slag. Ingen kan høre dig fra cellerne under jorden, så døden er i princippet grænsen for tæsk." Da præsident Bashar al-Assad tiltrådte i 2000, gav han amnesti til 600 politiske fanger, og efter otte år, ni måneder og 45 dage blev Mahmoud al-Talli derfor løsladt i 2002. 
På terassen med udsigt til fængslet, hvorfra kun den sorte røg viser tegn på liv, er han alligevel ikke bange for den syriske efterretningstjeneste.
"Jeg er en lykkelig mand, jeg har min store familie og mit lille barnebarn," smiler han. "Frygten for regimet er et grundvilkår for alle syrere, som vi har lært at leve med. Vi kan ikke tænke over det hver eneste dag og samtidig leve et lykkeligt liv".
Mahmoud al-Talli ønsker at være anonym af hensyn til sin egen og sin families sikkerhed. Hans rigtige navn er redaktionen bekendt. 


