James Black har ikke længere råd til at købe nyt tøj
Stigende priser på især el og gas har gjort det sværere og sværere for den britiske middelklasse at få privatøkonomien til at hænge sammen. I gennemsnit har de britiske lønmodtagere 30.000 kr. mindre at leve for om året, og nu har Labours Ed Miliband gjort ’the squeezed middle’ til sin mærkesag og lovet statslig indgriben for at imødegå den faldende levestandard
’Jeg plejede godt at kunne lide at købe tøj, men jeg har ikke råd længere. Derfor er jeg her i genbrugsbutikken,’ siger James Black, som ser sin pension blive ædt op af forhøjede el- og gaspriser.


 
	James Black vil hellere tage en ekstra trøje på end tænde for varmen.

	»Jeg kan klare mig uden varme, men ikke uden mad, og hvis jeg tænder for varmen, er der ikke nok til mad,« forklarer den 71-årige pensionist og enkemand, der er ved at kigge genbrugsbutikken Fara’s herrejakker igennem.

	»Varme er den udgiftspost, som lægger beslag på alle dine penge. Det vil alle fortælle dig,« tilføjer han og kigger rundt i den lille velbesøgte butik på hovedgaden i Shepherd’s Bush i London, hvor genbrugs- og discountbutikker ligger side om side med det mondæne Westfield Shoppingcenter.

	»Jeg plejede godt at kunne lide at købe tøj, men jeg har ikke råd længere. Derfor er jeg her,« siger han og vender tilbage til jagten på en varm jakke.

	Leila, mor til tre småbørn mellem 10 måneder og fire år, vælger varmen for børnenes skyld.

	»Alt – huslejen, skatterne og især el og gas er steget. Det er el og gas, der bekymrer mig,« fortæller den unge kvinde, som læser til lærer på deltid, mens manden arbejder.

	»Jeg har skåret alt andet væk – telefon, tv, computer, alt. Nu har vi kun udgifter til husleje, el og gas og lidt til børnene,« siger hun og fortæller med et smil bag det lilla tørklæde, at hun er »over 25 år«.

	Netop de stigende energipriser er blevet det varmeste emne i den britiske politiske debat, efter at Labour-leder Ed Miliband på partiets årsmøde lovede at fastfryse energipriserne i 20 måneder, hvis Labour vinder regeringsmagten i 2015. De 20 måneder skal ifølge Miliband bruges til at fikse »et marked, der ikke virker« og sikre forbrugerne lavere priser, når den globale pris falder.

	Fastfrysningen af energipriserne blev lanceret som kernen i Labours overordnede politik, hvis mål er at reducere leveomkostningerne for dem, Miliband beskriver som the squeezed middle – den klemte middelklasse. Hårdtarbejdende briter oplever nemlig, påpeger han, »den værste nedgang i deres levestandard i et århundrede«.

	»De stigende leveomkostninger er ikke en uheldig bivirkning ved (den konservative premierminister) David Camerons økonomiske politik, det er hans økonomiske politik. Han tror på det, der kaldes ’det globale kapløb’, men det han ikke fortæller, er, at han mener, at du må give køb på noget, for at Storbritannien kan vinde det globale kapløb. Lavere lønninger, dårligere vilkår, færre rettigheder på arbejdspladsen,« tordnede Labour-lederen i sin konferencetale og mindede de begejstrede tilhørere om, at Cameron har sat én rekord:

	»Han har været premierminister i 39 måneder, og i 38 af de måneder er lønningerne steget langsommere end priserne. Det betyder, at din levestandard falder år efter år efter år,« tilføjede han.

	Rigtigt set

	21-årige Milly skutter sig i efterårsvejret ved sin kagebod foran undergrundsstationen Shepherd’s Bush. Hun nikker som James Black og Leila genkendende til udviklingen, der ikke er unik for briterne. Ifølge Eurostats seneste opgørelse over udviklingen i levestandarden i EU fik Unionens borgere i 15 medlemslande færre penge mellem hænderne i 2010, end de havde året forinden. Og kløften mellem rig og fattig blev ligeledes større i 15 lande.

	Milly – til daglig fuldtidsstuderende på Middlesex Universitets designuddannelse – har tydeligt kunnet mærke, hvordan studielån og lønnen fra fritidsarbejdet er sluppet op tidligere og tidligere. I dag er hun nødt til at have to job for at kunne betale regningerne.

	»I starten arbejdede jeg to-tre dage om ugen, og så havde jeg råd til husleje og mit månedlige rejsekort. Nu arbejder jeg fem dage om ugen, og alligevel skraber jeg småpengene sammen sidst på måneden,« fortæller den unge kvinde, der er blevet forfremmet til manager for konditiorboden Comptoir Gourmand.

	»Prisen på mit rejsekort er lige steget. Det er små ting, men pengene skal findes et andet sted, og så bliver det sværeres at betale regningerne. Min telefonregning steg med 20 pund (175 kr., red.) i sommer. Det har været svært,« siger hun.

	Ifølge det uafhængige Institute for Fiscal Studies er det ikke så underligt, at Milly føler sig klemt. Indkomsten for unge i 20’erne faldt nemlig mere end for nogen anden gruppe mellem 2007-08 og 2011-12. Hele 12 procent.

	Milly mener, at tabet af realindkomst har ændret hende som person.

	»De typiske ting, unge mennesker gør – som at tage på vilde sommerferier – gør jeg ikke. Jeg er ung og går i byen, men det har jeg også skåret ned på. Jeg plejede at få mine negle ordnet, men det gør jeg heller ikke længere. Min personlige stil har forandret sig,« forklarer Milly, der også arbejder som telefonsælger.

	Matthew Whittaker, cheføkonom i Resolution Foundation – en tænketank med fokus på briter med en indkomst mellem 12.000 og 30.000 pund (108.000-270.000 kr.) – mener, at det er rigtigt set af Labour og Ed Miliband, at nedgangen i levestandard er den politiske kampplads, der kan trække stemmer.

	»Jo fattigere folk er, desto mere af deres indkomst bruger de på basale ting som mad og energiforsyning, mens dem i de højere indkomstgrupper bruger mere på f.eks. tøj og teknik. Det er disse ting, der er faldet i pris i de seneste år, mens de basale ting er steget. Så hvad som helst, der kan hjælpe dem på de lavere indkomster med at reducere basisudgifterne, vil være en hjælp og være noget, vælgerne vil kunne lide,« vurderer Whittaker og tilføjer, at »briterne gennemsnitligt har mistet 3.400 pund (godt 30.000 kr., red.) om året før skat, siden lønningerne toppede i 2005.«

	»Ifølge vores data vil det tage omkring 15 år fra krisens start at komme tilbage til et lønniveau som i 2005.« siger han.

	En anden planet

	Milly mener, at den faldende levestandard er et vigtigt emne for politikerne at diskutere, men hendes tiltro til, at de forstår, hvad almindelige mennesker rent faktisk gennemlever, er ikke stor.

	»Da jeg hørte, hvilket beløb regeringen vurderer, folk kan leve for i en uge, tænkte jeg, at det var vanvittigt. Jeg tror ikke, at de forstår, at folk har brug for et liv og ikke kun penge til huslejen,« siger den unge designstuderende og tilføjer, at hun »føler, at politikerne lever helt isoleret fra os.«

	»Cameron sagde for nylig, at han ikke ved, hvad et brød koster, og hans undskyldning var, at han har en brødmaskine og bager sit eget brød. Men det gør det da bare værre. Han har penge til en brødmaskine og tid til at bage sit eget brød. De har virkelig ingen anelse om, hvordan almindelige mennesker lever,« siger hun forarget.

	Hun ved ikke, om hun overhovedet vil stemme i 2015, for »alle partierne er ens.«

	Leila erklærer, at hun »hader politik«, og selv om det ville være en stor hjælp for hendes familie, hvis energiregningen blev fastfrosset i to år, er det ikke noget, hun har tænkt sig at regne ind i sin økonomiske planlægning.

	»Jeg tror ikke på noget, før jeg ser det. De siger hvad som helst for at få folk til at lægge mærke til dem,« siger hun.

	»Jeg er glad nu, hvor jeg har formået at skære alt væk. Nu ved jeg, at vi kan klare os.«

	James Black er en af dem, hvis pension »lige præcis er nok til at holde mig oven vande.«

	Men selv om Labours løfte om at fastfryse energipriserne utvivlsomt vil være en stor hjælp, tror han ikke på, at det kan lade sig gøre.

	»Det vil ikke ændre noget. Det vil snarere gøre det hele værre. Hvis du angriber energiselskaberne, går de til modangreb – ligesom bankerne,« siger Black.

	»Selv politikerne bliver nødt til at lytte til dem, hvis de ikke allerede er i lommerne på dem.«

