Vanuatu – historien om en bebudet katastrofe
I næsten 25 år har den lille østat i Stillehavet appelleret om international handling for at forebygge klimabetingede katastrofer som den, der nu har slået samfundet i stykker
Adrian Banga kigger på de sørgelige rester af sit hus i Vanuatus hovedstad Port Vila, der blev hårdt ramt af orkanen Pam.


 »Den tropiske orkan Pam er sandsynligvis den værste naturkatastrofe, det sydlige Stillehav har oplevet.«
Det var i går morges meldingen fra FN’s Humanitære Koordinationskontor, OCHA, endnu inden nødhjælpsorganisationerne var nået rundt til alle dele af den lille østat Vanuatu, der i fredags blev ramt af en »ekstremt destruktiv« tropisk orkan, kaldet Pam. Med vindstød på op til 320 kilometer i timen var der tale om en kategori fem-orkan, den allerkraftigste på Saffir-Simpson-skalaen.
Og ikke kun Vanuatu er ramt.
»Mindst ni nationer har oplevet et vist niveau af ødelæggelser, herunder Vanuatu, Salomonøerne, Kiribati, Fiji, Tuvalu og Papua Ny Guinea,« oplyser OCHA.
I går eftermiddag dansk tid gik orkanen i land i det nordlige New Zealand, hvor myndighederne meldte om strømafbrydelser, lukkede veje, oversvømmelser og evakuering af de mest udsatte områder.
Rapporterne fra Vanuatu lød i går på, at op til 90 pct. af bygninger og infrastruktur i hovedstaden Port Vila er alvorligt beskadiget eller ødelagt. Alle skoler rapporteres ødelagt.
»Hele lokalsamfund er blæst bort,« sagde bistandsorganisationen Oxfam.
»Det ser ud, som om en bombe er eksploderet i centrum af byen. Træerne er flækket, der er elledninger overalt og bølgeblik er krøllet sammen i underlige former af vinden,« supplerede Unicef-medarbejder Alice Clements over for AFP.
Størst bekymring rådede omkring situationen på de sydligste af Vanuatus i alt 65 beboede øer, i provinsen Tafea med 32.500 beboere hvor orkanens centrum pløjede direkte igennem og afbrød al kommunikation. Tanna, den største af provinsens øer, »blev simpelthen banket flad«, siger Benjamin Brown, Røde Kors-medarbejder i området.
Som ved skæbnens ironi sad Vanuatus præsident Baldwin Lonsdale i Japan til FN-forhandlinger om et styrket globalt katastrofeberedskab, da Pam ramte hans lille nation. Med tårer i øjnene kaldte præsidenten orkanen »et monster«.
»Efter al den udvikling vi har realiseret de senere år, kommer denne stærke orkan og bare ødelægger hele den infrastruktur, regeringen har opbygget. Den er fuldstændig ødelagt,« sagde præsidenten, før han i går afbrød deltagelsen i FN-konferencen for at haste hjem.
I sin sidste appel fra talerstolen bad Baldwin Lonsdale verden om støtte.
»De humanitære behov er enorme, vi behøver hjælp øjeblikkeligt,« sagde han.
Men appellen gjaldt ikke kun det akutte behov for katastrofehjælp. For som så mange andre ved Vanuatus præsident udmærket, at der kommer mere af samme slags og antagelig værre, hvis verdenssamfundet ikke lægger kursen om.
»Jeg appellerer til jer om at skride til øjeblikkelig handling, når I er vendt hjem til jeres lande, og sætte gang i de forandringer, der må gennemføres, hvis vi ønsker at bevare en planet, der kan give vore sønner og døtre en lys fremtid,« sagde præsidenten.
»Ledere af de industrialiserede lande, hvis vi ønsker at nå det foreslåede 1,5 graders-mål, har vi mindre end otte år tilbage til at lukke et stort udledningsgab. Hvem, hvis ikke I, kan eller vil realisere de tiltag, der er nødvendige for denne afgørende omstilling? Dette kan meget vel være vores sidste chance.«
For døve øren
Kan hænde, at præsident Lonsdale havde tårer i øjnene på FN-talerstolen i Japan, fordi han aner, at appellen også denne gang vil være forgæves. Han selv såvel som flere forgængere af politiske ledere i Vanuatu har igen og igen søgt at råbe det internationale samfund op med advarsler om, hvad klimaændringerne vil gøre ved de sårbare, lavtliggende østater, og med appeller om handling, der kan bremse CO2-udledningerne, temperaturstigningerne og de stadig mere ekstreme vejr- og klimaforhold.
I den forstand er disse døgns rapporter fra Stillehavet historier om en bebudet katastrofe.
Det er næsten 25 år siden – tilbage i 1991 – at Vanuatu på vegne af Alliancen af små østater, AOSIS, for første gang påpegede risikoen for østaterne ved klimaændringer og foreslog en ’international forsikringspulje’, der skulle give økonomisk forsikring mod konsekvenserne af havstigning og »kompensere de mest sårbare små øer og lavtliggende kystnære u-lande for tab og skader som følge af havenes stigning«.
Selve den tanke blev først accepteret 22 år senere, på klimaforhandlernes COP19-møde i 2013, og en plan for arbejdet henimod en sådan ’mekanismes’ realisering blev først godkendt i december sidste år, på COP20 i Lima.
I 1999 gjorde Vanuatus regering igen opmærksom på østaternes udsatte position i en rapport til FN, hvori det hed, at »de mulige konsekvenser af klimaændringer og ændrede havniveauer for befolkningens velfærd i Vanuatu er enorme«.
Man gennemgik bl.a. risikoen for oversvømmelser som følge af både havstigning og »øget hyppighed og intensitet af tropiske orkaner« samt farerne for forringelse af øernes drikkevandsreserve, for flere sygdomme, for ødelæggelse af koralrev m.m.
På den lange række af klimaforhandlingsrunder i FN-regi – de endeløse COP-møder – har Vanuatu eller AOSIS på vegne af Vanuatu og andre udsatte øriger igen og igen advaret og appelleret.
På COP15 i København i 2009 gik Vanuatus premierminister Edward Nipake Natapei på talerstolen i Bella Center og gentog budskabet fra 1999 om, at »to graders temperaturstigning vil få ødelæggende konsekvenser for små østater som følge af havenes stigning, korallernes afblegning, kysternes erosion, ændrede nedbørsmønstre, øget hyppighed af klimarelaterede sygdomme og konsekvenserne af mere hyppige og alvorlige vejrfænomener«.
»Jeg appellerer til alle landes ledere om at indgå en retfærdig, ambitiøs og juridisk bindende aftale,« sagde Edward Nipake Natapei og lagde ikke skjul på sin frustration over især i-landenes manglende vilje til at gøre det nødvendige.
Nummer ét
Der kom som bekendt ingen juridisk bindende klima-aftale i København, og på COP18 i 2012 måtte Vanuatus delegationsleder Albert Abel Williams gøre opmærksom på, at hans nation nu var nr. ét på FN’s liste over lande, der er i farezonen ved naturkatastrofer.
»At være nummer ét er en tragedie. Vi mister vores leveveje, vore hjem, vor kultur og vor identitet,« sagde han.
Året efter, på COP19 i 2013, gik delegationslederen på talerstolen igen.
»Det bliver stadig sværere for lande, der som Vanuatu er ofre, at deltage i denne proces. Vi er ude af stand til at rapportere om fremskridt til vore hjemlige vælgere, som lider nød. Mens det for nogle lande synes at være en akademisk diskussion, er klimaændringer virkelighed for os.«
»Trods alle vore anstrengelser for at tilpasse os, oplever vi allerede klimabetingede tab og ødelæggelser langt ud over, hvad vi har kapacitet til at komme os over,« sagde Albert Abel Williams.
En sidste advarsel og appel kom i september sidste år på Ban Ki-moons FN-topmøde om klima i New York, hvor Vanuatus FN-ambassadør Odo Tevi talte om de mere hidsige orkaner, der truer nationens infrastruktur og landbrug.
»Det er en eksistentiel trussel,« sagde han.
»For os indebærer det, at hele økonomien kan blive væltet omkuld.«
Pam, Hayan, Sandy, Katrina ...
Det vil aldrig kunne bevises, at orkanen Pam i al sin destruktive hidsighed er et resultat af de menneskeskabte klimaændringer. Men ligesom orkanerne Hayan på Filippinerne i 2013, Sandy i det østlige USA i 2012 og Katrina i Louisiana i 2005 passer Pam fint med klimamodellernes forudsigelse om stadig mere intense storme og stadig mere ekstreme vejrfænomener i takt med de stigende temperaturer. Dette kombineret med verdenshavenes stigning – ca. 20 cm siden den fossile æras start – gør, at lavtliggende øer – som Vanuatu har 78 af – er i tiltagende fare for at gå under.
Det FN-vedtagne klimamål er at holde den globale temperaturstigning inden for to grader, men østaterne i AOSIS-alliancen appellerer om en grænse på 1,5 grader, over hvilken deres skæbne kan være beseglet. Af den seneste rapport fra FN’s klimapanel, IPCC, fremgår det, at 10 års fortsatte globale CO2-udledninger på dagens niveau vil reducere sandsynligheden for at blive under 1,5 grader til fifty-fifty. Alle hidtil kendte klimapolitiske meldinger fra verdens større CO2-udledere peger mod, at atmosfæren vil ryge over to grader i dette århundrede.
Så det, der ramte Vanuatu og dets 267.000 indbyggere i fredags, kan næppe have overrasket nogen. I 25 år har østaterne råbt om hjælp og handling, men i praksis har de store CO2-udledere trukket på skuldrene og sagt, ’vi har ikke råd, ikke tid’.
Nu sender de så deres katastrofeeksperter, nødhjælpsarbejdere, telte, medicin, fødevarer og penge mod øriget i Stillehavet. For en stund demonstreres medmenneskeligheden og ansvarsfølelsen.
I skrivende stund er der stadig ikke sikre oplysninger fra de hårdest ramte øer i Vanuatu. Det officielle dødstal på 24 ventes at stige.
»Der er formentlig mere end 100.000 hjemløse, alle skoler er ødelagte, evakueringscentre er fulde, der er sket skader på sundhedscentre og på lighuset,« sagde i aftes Oxfams landedirektør i Port Vila, Colin Collet van Rooyen, til Wall Street Journal.

