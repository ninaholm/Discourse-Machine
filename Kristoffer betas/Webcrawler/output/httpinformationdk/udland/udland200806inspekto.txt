Inspektører undersøger mulig reaktor



 En gruppe inspektører fra FN's atomorganisation (IAEA) rejste søndag til Syrien for at undersøge, hvorvidt en lokalitet var en hemmelig atomreaktor. Tre specialister fra IAEA vil opholde sig tre dage i Syrien for at besøge al-Kibar-anlægget, som ifølge USA blev opført for at fremstille plutonium. Israelske krigsfly bombede stedet i fjor. I april modtog IAEA amerikanske efterretninger om, at al-Kibar var en reaktor, som blev bygget med nordkoreansk hjælp. Det israelske flyvevåben udslettede stedet i september. Syrien fastholder, at der ikke var tale om et atomanlæg. 
ritzau

