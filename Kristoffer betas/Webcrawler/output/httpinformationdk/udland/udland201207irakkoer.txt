Irak er kørt af sporet politisk
Den politiske undertrykkelse forstærkes i Irak, der er ved at udvikle sig til et diktatur, advarer International Crisis Group 


 Hvis formålet med krigen i Irak var at sikre en større og mere stabil produktion af olie, så er projektet delvist lykkedes. I dag henter Irak knap tre mio. tønder olie op af undergrunden, og det er mere end på noget tidspunkt siden 1980’erne.
Var formålet derimod at skabe fred og demokrati, så går det den forkerte vej.
»Olieproduktionen går op, og prisen på en tønde olie er fortsat høj. Så indtægtssiden er der sådan set ikke noget i vejen med. Problemet i Irak er, at der lige nu foregår en kamp om den politiske magt, som ser ud til at destabilisere landet yderligere,« siger Irak-eksperten Joost Hiltermann fra tænketanken International Crisis Group, der netop er vendt hjem fra Irak.
Til Information fortæller Joost Hintermann, at det politiske projekt i Irak er på vej fra slemt til værre. Ikke mindst på grund af landets premierminister, Nouri al-Maliki. 
»Potentielt er premierminister al-Maliki på vej til at blive diktator. Han vil retfærdigvis argumentere for, at han står i spidsen for en meget svag stat – og at han derfor er nødt til at have et fast greb om magten, men resultatet er, at han fuldstændig dominerer statsapparatet og statens midler. Han styrer Højesteret, og han har sikret sig fuld kontrol over sikkerhedsstyrkerne,« siger Joost Hiltermann, der forklarer, at oppositionen frygter for, hvor langt det lykkes premierministeren at gå:
»Al-Maliki har siddet seks år på magten. Efter planen skal der være valg om to år – men oppositionen frygter, at al-Maliki aldrig vil træde tilbage, hvis han får to år mere til at konsolidere sin magt. Derfor ser vi en stigning i volden lige nu,« vurderer Joost Hiltermann.
Flere flygter
	Ifølge nyhedsbureauet Reuters blev juni den blodigste måned, siden de amerikanske tropper forlod Irak i december sidste år. Samtidig optrappes konflikten i nabolandet Syrien, hvilket frygtes at kunne destabilisere Irak yderligere: »Lige nu er der et markant øget pres i Irak på grund af uroen andre steder i Mellemøsten. Volden i Syrien, hvor der fortsat er omkring en halv mio. irakiske flygtninge, truer med at sende store bølger af flygtninge ind i Irak – og alt, hvad de europæiske politikere tænker på, er at komme af med irakiske flygtninge,« siger Dashty Jamal, der selv er irakisk flygtning og bosat i London, hvor han er generalsekretær i interesseorganisationen The International Federation of Iraqi Refugees, IFIR.
Sammen med irakiske journalister, humanitære organisationer og medlemmer af det irakiske parlament har Dashty Jamal i de seneste måneder presset på for, at det irakiske parlament skulle vedtage en ny lov, der annullerer alle tidligere bilaterale aftaler om hjemsendelse af afviste asylansøgere i Europa, og som straffer flyselskaber, der transporterer deporterede flygtninge fra Europa til Irak.
»Vi er blevet glemt. Det eneste fokus, omverdenen har med hensyn til Irak, er at komme af med de irakiske flygtninge,« siger Dashty Jamal.
Joost Hiltermann fra International Crisis Group er enig. Han advarer om, at hvis man er flygtet ud af Irak af politiske årsager – hvis man på den ene eller anden måde er uenig med premierminister al-Maliki og hans regering – så skal man holde sig væk: »Politisk motiveret vold, fængslinger og tortur er lige nu stigende i Irak, og det er en stærkt bekymrende udvikling,« siger han: »Men niveauet af vold er overordnet set ikke så slemt som tidligere – og det er dét, de europæiske regeringer regner som et tåleligt niveau. Men det afhænger meget af den enkelte sag.«
Ifølge FN’s flygtningehøjkommissariat, UNHCR, er der lige nu mere end 1,3 millioner internt fordrevne i Irak, og uden for Iraks grænser befinder der sig knap 1,5 millioner irakiske flygtninge. Heraf er der op mod 35.000 afviste asylansøgere i Europa, som nu ikke kan eller vil vende hjem.
Regional ustabilitet
	Problemet er, at hverken internt i Irak eller i den mellemøstlige region er der udsigt til umiddelbare forbedringer. Som Joost Hiltermann siger, så er vejen til demokrati i Irak ikkeeksisterende.
»Demokrati er slet ikke et emne lige nu. Det gælder om at skabe fred. Men det er sandsynligt, at det bliver meget værre, ikke mindst på grund af situationen i Syrien,« siger Joost Hiltermann og fortsætter: »Falder Bashir al-Assad (Syriens præsident, red.), vil det i Irak blive opfattet som en sejr for sunnimuslimerne, og det vil presse premierminister al-Maliki, der er shiamuslim, yderligere. Og så vil nabolandet Iran miste en vigtig allieret, hvilket yderligere vil forværre hele situationen og det iranske pres på Irak.«
Så det ser ikke lovende ud?
»Det ser ikke godt ud for hele regionen. Udfaldet af konflikten i Syrien vil påvirke hele regionen, og det eneste, vi kan håbe på, er, at det lykkes at etablere en samlingsregering i Syrien. Men det ser ikke godt ud,« siger Joost Hiltermann.

