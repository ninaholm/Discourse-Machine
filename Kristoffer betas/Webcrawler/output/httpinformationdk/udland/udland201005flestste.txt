Flest stemmer, men ikke flertal til Konservative
De britiske vælgere har talt. Men hvad de sagde, var der endnu natten til fredag usikkerhed om


 LONDON -  Storbritannien står antageligt overfor en regering med den konservative David Cameron som premierminister efter et parlamentsvalg, der fik flere vælgere ud af huset end ved noget valg til Underhuset, siden arbejderpartiet Labour kom til magten for 13 år siden.
- Vi er nødt til at vente på de endelige resultater, men jeg mener, at det allerede er klart, at Labour-regeringen har tabt sit mandat til at regere landet, sagde David Cameron natten til fredag.
Valgstedsmålinger offentliggjort, da valgstederne i England, Skotland, Wales og Nordirland lukkede sent torsdag aften, viser, at et flertal af vælgerne ønsker Cameron som landets ny regeringschef. Hans konservative parti får ifølge målingerne 307 pladser i Underhuset, mens den siddende premierminister, Gordon Brown, og hans Labour får 255 pladser. Liberaldemokraterne under Nick Clegg får ifølge valgstedsmålingerne kun 59 pladser.
Således har intet parti sikret sig de 326 mandater, der er nødvendige for at få det absolutte flertal i Underhuset. En sådan situation har Storbritannien ikke været i siden 1974. 
- Mulighederne synes enten at være en konservativ mindretalsregering, der kan holde skansen i et eller to år; eller en koalition mellem De Konservative og Liberaldemokraterne, der varer i fire-fem år, vurderer valgeksperten Simon Hix, professor ved London School of Economics, altimens delresultaterne fortsatte med at indløbe natten til fredag.
Storbritannien har kun oplevet et sådan "hung parliament" tre gange i det forgange århundrede - i 1924, i 1929 og endelig i 1974. Forfatningen er uklar over for, hvordan en sådan situation gribes an. Så reelt "finder man ligesom på reglerne henad vejen", forklarer Hix.
Til trods for at Labour ser ud til at have mistet 100 pladser i Underhuset, kan Brown vælge at blive siddende som premierminister - forudsat at han kan samle det nødvendige flertal på 326 mandater. Det vil kræve en aftale med både Liberaldemokraterne og flere af de mindre partier.
- Men Clegg vil antageligt nok ikke ses som en, der støtter en premierminister, der har lidt et nederlag i den grad, Brown har, skønner professor Hix.
Derfor er det mest sandsynlige udfald af torsdagens valg, at Cameron danner regering - med eller uden Liberaldemokraterne. Udsigterne til, at han som leder af en mindretalsregering løber ind i et mistillidsvotum inden for det første år er minimale.
- Valg er dyre, og partierne er i øjeblikket drænet for penge. Det sidste de ønsker er et nyt valg. De ved, at De Konservative er det parti, der hurtigst kan samle penge. Og kommer der et snarligt valg, vil det derfor være Cameron, der vinder, og det endnu større end ved dette valg, skønner Hix.
Valgdeltagelsen ved torsdagens parlamentsvalg nåede antageligt op på omkring 67 procent. Mange steder i landet var tilstrømningen til valglokalerne så stor, at det helt kom bag på de valgtilforordnede. Der var adskillige eksempler på, at vælgere blev afvist, enten fordi valgstederne løb tør for stemmesedler, eller fordi det ikke var lykkedes at afvikle de lange vælgerkøer, da valgstederne lukkede klokken 22 lokal tid.

