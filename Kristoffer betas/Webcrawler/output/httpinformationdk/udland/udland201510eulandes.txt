EU-landes datatilsyn mødes hurtigt for at diskutere dom



 EU-Kommissionen vil komme med en »klar vejledning« til medlemslandenes datatilsyn for at sikre, at landene reagerer ens på en vidtgående EU-dom, der tirsdag har dumpet amerikansk datasikkerhed.
Samtidig vil de europæiske landes datatilsyn mødes »i de kommende dage« for at diskutere, hvordan de skal reagere, efter at EU-Domstolen har afgjort, at en tidligere EU-beslutning om at acceptere amerikansk datasikkerhed er ugyldig.
Næstformanden i EU-Kommissionen, Frans Timmermans, siger, at domstolens afgørelse er et vigtigt skridt fremad for at håndhæve EU-borgeres grundlæggende ret til databeskyttelse.
EU-Kommissionen vil derfor optrappe de forhandlinger, der har været i gang med amerikanerne de seneste to år, om bedre beskyttelse af europæernes personlige data, når de overføres fra Europa til USA.
»I mellemtiden kan transatlantiske dataoverførsler mellem virksomheder fortsætte ved brug af andre mekanismer, der findes for internationale overførsler af personlige data under EU’s databeskyttelseslove,« sagde Frans Timmermans tirsdag efter EU-Kommissionens møde i Strasbourg.
Han sagde, at den kommende vejledning fra kommissionen skal tjene til at undgå, at EU-landenes nationale datatilsyn træffer beslutninger, der udløser et kludetæppe af modstridende regler.
»Vi vil samarbejde tæt med de nationale datatilsyn, der er ansvarlige for databeskyttelsen i vores medlemslande,« sagde Timmermans.
Han sagde, at både EU-borgere og virksomheder på EU’s indre marked har brug for klare og ensartede regler på et sikkert juridisk grundlag. EU’s justitskommissær Vera Jourova siger, at EU-borgeres datasikkerhed skal garanteres, og at EU skal finde et koordineret svar på EU-dommen
Men hun understreger samtidig, at det også er vigtigt, at dataoverførsler mellem EU og USA kan fortsætte, fordi »de er rygraden i vores økonomi«.
Efter at EU-Domstolen har dumpet USA som en såkaldt safe harbour, når det gælder datasikkerhed, er der andre rammer for transatlantiske dataoverførsler, der nu kan bruges, mener Vera Jourova.
Det er enten standardiserede klausuler om databeskyttelse i kontrakter mellem virksomheder, der udveksler data over Atlanterhavet, eller bindende regler for dataoverførsler inden for samme virksomhed.
EU-dommen er faldet i en sag rejst af en østrigsk facebookbruger, der har klaget over manglende beskyttelse af sine personlige data, når Facebook overfører dem til servere i USA.

