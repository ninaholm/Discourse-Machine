Arabiske lande tøver over for anti-IS-koalition
En udbredt skepsis over for præsident Obamas vilje til at stoppe borgerkrigen i Syrien kan koste den amerikanskledede koalition mod Islamisk Stat værdifulde allierede blandt sunni-arabiske stater. I en tv-tale i aften vil den amerikanske præsident fremlægge sin strategi



 Efter NATO’s topmøde i sidste uge i Wales offentliggjorde den amerikanske regering en liste over lande, der sammen med USA vil medvirke til at bekæmpe den islamistiske bevægelse Islamisk Stat (IS) i Irak og Syrien.På listen udelades imidlertid de vigtigste aktører i den nye koalition: sunni-arabiske stater.Tyrkiet, hvis befolkning er overvejende sunni, er den eneste islamiske stat, der tilslutter sig koalitionen. Fraværende er så tunge spillere som Saudi-Arabien, Jordan, Egypten, Forenede Arabiske Emirater, Qatar og Kuwait – for blot at nævne de mest iøjnefaldende eksempler. Den ukomplette liste skyldes sunni-arabiske lederes mistillid til præsident Barack Obamas håndtering af den over tre år gamle borgerkrig i Syrien, fra hvis ruiner IS har rejst sig gennem det seneste års tid. Det skulle f.eks. være saudiske kong Abdullahs opfattelse, at Obamas uvilje mod at beordre luftbombardementer mod Syrien sidste efterår som straf for det kemiske våbenangreb mod civile er én af årsagerne til IS’ succes.
Ingen arabiske lande forventes at slutte op om den amerikansk ledede koalition, før præsident Obama fremlægger en sammenhængende strategi til bekæmpelse af den ekstreme islamistiske bevægelse, der formodes at have en væbnet styrke på 10.000 mand i Syrien og Irak.»Vi er alle sammen enige om behovet for at konfrontere truslen fra IS og andre ekstremistiske grupper i Mellemøsten. Men indtil vi ser en realistisk plan, bliver det svært at inddrage regionens lande i kampen,« siger en højtstående arabisk diplomat til den amerikanske avis.
Flerstrenget strategi
Præsidenten vil gøre forsøget i en tv-tale til det amerikanske folk og resten af verden i aften. I flere forudgående interviews har Obama og repræsentanter for hans regering fremlagt nogle af deres tanker. Udenrigsminister John Kerry understreger, at USA vil benytte en »holistisk« fremgangsmåde, hvormed menes, at strategien bliver flerstrenget.
Amerikanske luftbombardementer mod IS-styrker bliver kun en enkelt brik. Allierede styrker på landjorden i Irak og Syrien – det irakiske forsvar, irakiske kurderes Peshmerga-milits, syriske kurdere og den sekulære Free Syrian Army – skal efter planen hver især modtage træning, udstyr og våben mod at agere hær for USA’s flyvevåben.Flere republikanske senatorer og pensionerede officerer har opfordret Obama til at indsætte specialstyrker eller paramilitære CIA-styrker i Irak og Syrien, hvorfra de skulle samarbejde med lokale militser om at koordinere amerikanske luftbombardementer mod IS-mål. Men det har Obama indtil videre afvist.Ud over den militære komponent vil koalitionen prøve at lukke af for ekstern finansiering. Det er ikke nogen hemmelighed, at Qatar og Kuwait ikke har grebet effektivt ind mod sheiker, der i sympati med sunni-islamistiske bevægelser skal have kanaliseret penge til IS. Men det er tvivlsomt, om et stop for ekstern finansiering vil have nogen meningsfuld virkning. I kraft af sin kontrol over territorier med industri og olie kan IS nemlig skaffe penge gennem inddrivelse af skatter.
Koalitionen planlægger også at koordinere efterretningsvirksomhed rettet mod IS-medlemmer, der er blevet rekrutteret fra vestlige lande. Endelig er det meningen, at koalitionen søger at modgå IS’ indtil videre sofistikerede propagandaapparat, der vurderes at være mere avanceret end al-Qaedas og andre terrorgruppers i sin benyttelse af videooptagelser og sociale medier. 
Egne kæpheste
Potentielle arabiske kandidater til optagelse i koalitionen er imidlertid primært fokuseret på deres egne kæpheste.»Det er ganske bekvemt for disse styrer at benytte truslen fra IS til at disciplinere deres egne befolkninger,« skriver den franske mellemøstekspert Peter Harling ved International Crisis Group i Le Monde Diplomatique.Samtidig skal Saudi-Arabien, Jordan og De Forenede Arabiske Emirater som modydelse for deltagelse i koalitionen have forlangt, at USA stiller sig mere direkte på Egyptens, Libyens og Tunesiens side i kampen mod Det Muslimske Broderskab.
Det er USA’s håb, at arabiske medlemmer af koalitionen vil engagere sig i at træne irakiske og kurdiske styrker samt syriske oprørere.
Et af de vigtigste medlemmer af koalitionen mod IS er Tyrkiet, som har en lang grænse mod Syrien og Irak. Ikke alene ønsker USA, at bevogtningen af grænsen mod IS-kontrollerede områder i Syrien bliver skærpet. Amerikanerne vil også have adgang til NATO-baser i Tyrkiet til angreb mod mål i Syrien. Mandag førte forsvarsminister Chuck Hagel samtaler med præsident Recep Erdogan i Ankara uden at komme frem til konkrete resultater. En anstødssten er USA’s ønske om at samarbejde med en milits knyttet til det kurdiske Forenede Demokratiske Parti (PYD), der er baseret i det nordøstlige Syrien.Militsen sættes i forbindelse med den i Tyrkiet forbudte kurdiske terrorgruppe PKK. PKK og PYD var i sidste måned med til at slå IS-styrker tilbage fra de kurdiske områder i Irak.

