McCain og Palin fra Alaska
John McCain har udpeget Alaskas guvernør, Sarah Palin, som sin kandidat til vicepræsidentposten. Hun er en kvinde på 44 år, og hun vil have Hillarys vælgere


 DAYTON - Sarah Palin hedder Republikanernes vicepræsidentkandidat. 
Den 44-årige Alaska-guvernør blev fredag præsenteret som republikanernes præsidentkandidat, John McCains valg til posten som vicepræsident, og Palin var ikke sen til at gøre opmærksom på, at hun er kvinde.
Hun forsøgte at gøre indhug i de demokratiske vælgere, der hellere havde set Hillary Clinton end Barack Obama som Demokraternes præsidentkandidat.
McCain præsenterede hende ved et vælgermøde i Dayton, Ohio, og hun talte om kvindelige forgængere i toppen af USA's politiske system. Hun sagde, at hun følger i fodsporene på Geraldine Ferraro, der var Demokraternes første vicepræsidentkandidat i 1984.
Og hun talte med respekt om Hillary Clinton, der fik 18 millioner stemmer i sit forsøg på at blive Demokraternes præsidentkandidat.
- Det ser ud til, at Amerikas kvinder ikke er færdige endnu, og vi kan ryste det hele en gang for altid, sagde Palin, der også slog på McCains patriotisme.
- Der er kun én kandidat, der i sandhed har kæmpet for Amerika, og det er John McCain, sagde hun med henvisning til, at McCain var krigsfange i Vietnam i mere end fem år.
McCains valg blev modtaget med jubel, da han fortalte, hvorfor han vil have Palin med til Washington.
- Hun er præcis den, jeg har brug for, sagde McCain, der skal dyste om vælgernes gunst med Barack Obama og hans vicepræsidentkandidat, Joe Biden.
McCain sagde videre, at Palin er den, der "bedst kan hjælpe mig med at ryste op i Washington og få det til at fungere igen for det folk, der stoler på os".
44-årige Palin er den første kvinde, der har været guvernør i Alaska. Hun er blandt andet kendt for at have skubbet på for at få gang i udvinding af olie i et arktisk naturreservat, hvilket også er en central del af McCains energistrategi.
Hun har også tidligere fået folkelig opbakning, da hun gik til kamp imod korruption blandt sine partifæller i Alaska.
De første kommentarer til McCains valg fra Obama-lejren virkede ikke til, at Demokraterne er imponeret.
- I dag har John McCain placeret en tidligere borgmester for 9000 borgere med nul erfaring i udenrigspolitik et hjerteslag væk fra præsidentposten, sagde Bill Burton, Obamas talsmand.
Han kritiserede også valget, fordi hun støtter boring efter olie i naturreservatet i Alaska og er imod abort.
