Snowden: Britisk regering lækker selv ’skadelige’ oplysninger
Ifølge Edward Snowden står den britiske regering selv bag de seneste læk om efterretningsvæsnets overvågnings- programmer
Den 10. juni trådte Edward Snowden frem med sine afsløringer i The Guardian i Hongkong. Han havde arbejdet fire år i National Security Agency og lækkede USA’s globale spioneringsprogram.


 
	Er den britiske regering selv i gang med at lække informationer om dens overvågningsprogram som modsvar til den britiske avis The Guardians afsløringer af den massive overvågning, som den britiske efterretningstjeneste, GHCQ, udfører?

	Det hævder manden bag lækagen, Edward Snowden, i en meddelelse, som er blevet offentliggjort på The Guardians hjemmeside.

	Udmeldingen kommer, efter at den britiske avis The Independent i går kunne fortælle om et britisk overvågningsprogram i Mellemøsten, der ifølge avisen kører et hemmentligt overvågningsprogram i den arabiske verden, som opsnapper og behandler massive mængder e-mail, telefonopkald og webtrafik på vegne af vestlige efterretningstjenester.

	Oplysningerne skulle ifølge The Independent komme fra Edward Snowden.

	Men ifølge Snowden har han aldrig arbejdet sammen med journalister fra The Independent, hvilket leder ham til den konklusion, at de britiske myndigheder selv er begyndt at lække oplysninger om dens overvågningsprogrammer i et forsøg på at miskreditere de afsløringer, som Snowden i samarbejde med The Guardian har skrevet om.

	»Det lader til, at den britiske regering forsøger at foregive, at The Guardians og Washington Posts afsløringer er skadelige, og det gør den ved at lække skadelige informationer til The Independent og tillægge dem andre. Den britiske regering bør forklare ræsonnementet bag at videregive oplysninger, som hvis de var lækket af en privatperson, ville være kriminelle.«

	Nægter at være blevet fuppet

	Redaktøren på The Independent, Oliver Wright, nægter at være blevet ‘fuppet’ til at skrive historien af den britiske regering. Han vil dog ikke afsløre kilden til historien.

	The Independent hævder også, at The Guardian i samarbejde med den britiske regering har aftalt ikke at skrive om sager eller emner, der var til fare for offentlighedens sikkerhed. Det fortæller en anonym embedsmand til The Independent.

	Den udlægning er The Guardians journalist, Glenn Greenwald, der står bag mange af afslørende NSA/GHCQ-artikler, langtfra enig i. Han hævder på sin blog, at han aldrig har haft en aftale med The Guardian om, hvilke informationer fra Snowden, han måtte offentliggøre.

	»Jeg er ikke klar over eller underlagt nogen aftale, der medfører begrænsninger på, hvad jeg må skrive om disse (Snowdens, red.) oplysninger. Jeg ville aldrig gå med til sådanne begrænsninger,« skriver Greenwald på sin blog på The Guardians hjemmeside.

	Snowdens eget dementi af The Independents historie kommer kun få dage efter, at det kom frem, at de britiske myndigheder beordrede The Guardian til at destruere al information, de havde fra Snowden.

	En aktion, der ifølge en talsmand for den britiske vicepremierminister, Nick Clegg, var godkendt af toppen af den britiske regering. Glenn Greenwalds brasilianske mand, David Miranda, blev tidligere på ugen tilbageholdt i ni timer i Heathrow lufthavn under en omdiskuteret antiterrorlov.

	Her fik Miranda beslaglagt en mængde elektronisk udstyr, heriblandt en bærbar computer, usb-stick og en ekstern harddisk, der ifølge Greenwald og The Guardian indeholdt »journalistisk materiale«. Tilbageholdelsen af Miranda medførte massiv kritik af de britiske myndigheder fra den brasilianske regerings side og er af Greenewald blevet kaldt et forsøg på at intimidere ham og misbrug af Storbritanniens terrorlove.

	David Miranda har stævnet de britiske myndigheder for uretmæssig tilbageholdelse.

