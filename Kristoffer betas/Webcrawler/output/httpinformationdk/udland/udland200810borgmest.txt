'En borgmester er godt klædt på til at blive præsident'
Mali Soto Chamness, en indvandrer fra Cuba, er borgmester i en by i Florida på størrelse med Wasilla i Alaska. Hun mener, at Sarah Palin er bedre forberedt end Barack Obama til at lede USA
4.000 republikanere var torsdag til valgmøde med John McCain i Sarasota, Florida.


 CLEWISTON, Florida - "Jeg er dybt imponeret over Sarah Palin og hendes indsats som borgmester i Wasilla. Den baggrund gør hende bedre egnet end Barack Obama til at være præsident."
Mali Soto Chamness er borgmester i Clewiston - en lille by på 6.800 indbyggere i Floridas hjerte - og taler gerne med udenlandske journalister. 
"Vi håber at kunne tiltrække turister fra Europa, fordi vi har en pragtfuld strand ved Okochobee-søens bred," siger hun med et bredt smil.
Borgmesteren har lige fra første færd beundret Palin og mener, at Alaska-guvernøren er blevet udsat for en urimelig hetz i de amerikanske medier.
"De lægger fælder ud for hende, når hun giver tv-interviews. Det er ikke så mærkeligt, at hun falder i," forklarer Mali Soto. "Medierne er forudindtaget mod konservative politikere. Alle journalister i USA er venstreorienterede."
Clewiston-borgmesteren udtrykker fuld forståelse for den modebevidste Alaska-guvernørs behov for dyrt designertøj. Ifølge websiden politico.com har Det Republikanske Parti spenderet 150.000 dollar på at forny Palins garderobe.
"Jeg synes ikke, at det er i modstrid med hendes image som en 'hockey-mor' og en talskvinde for folk i USA's små byer. Når man stiller op til så magtfuldt et embede, er ens image enormt vigtigt. Så det er naturligt at bruge 150.000 dollar på tøj. Det gør Michelle Obama formentlig også, men de vil ikke ud med oplysningerne," udtaler Mali Soto, der er født på Cuba og emigrerede til USA med sine forældre i 1961.
Obama-kampagnen har oplyst, at familien selv betaler for sit tøj. John McCain sagde i går under en valgrejse i Florida, at han også selv betaler for sine jakkesæt og Ferragamo-sko.
Borgmestererfaring
Borgmestre i USA's små byer skal håndtere en lang række udfordringer og er derfor godt klædt på til præsident-embedet, fortæller Mali Soto. 
"Jeg skal f.eks. vide alt om skolepolitik, vejarbejde, sygesikring, retslige forhold, lov og orden, el og gas, vandværker og budgetplanlægning. Det giver et perspektiv på, hvordan vores samfund er sat sammen."
Som mange andre konservative, republikanske vælgere frygter Clewistons borgmester, hvad der vil ske med 'hendes' USA, hvis Barack Obama vinder præsidentvalget 4. november.
"Jeg har ikke altid stemt på republikanerne. Et par gange har jeg sat krydset ved en demokrat, men jeg har aldrig været så bange for vort lands fremtid som nu. Obama og Biden er langt ude på venstrefløjen. Jeg frygter, at vi vil miste vor frihed."
Den holdning deles af 4.000 trofaste republikanere, som torsdag aften er mødt op til et valgmøde med John McCain i Sarasota på Floridas mexicanske Golfkyst. Den republikanske præsidentkandidat har tilbragt dagen i sin kampagnebus på en rejse gennem det centrale Florida, hvor der bor relativt flere republikanere end andre steder på halvøen. Valgrejsens tema er "Joe the Plumber"'s - den lille selvstændige amerikaners - frygt for at betale mere i skat under en Obama-regering.
McCain har gjort den foreslåede skatteforhøjelse for indkomster over 250.000 dollar til et centralt tema i de sidste tre uger af valgkampen. Det andet tema i en nypoleret valgtale går på, at Obama ikke er forberedt på at håndtere internationale kriser som præsident. Det er den garvede krigsveteran derimod. Og så slutter McCain sin valgtale med: "Jeg vil kæmpe for jer. Jeg vil forsvare jer."
'Obama er socialist'
For republikanske kernevælgere er højere skatter - en tilbagevenden til Clinton-tidens beskatning af velstående amerikanere - ensbetydende med socialisme. McCain er på det seneste begyndt at kalde Obama for "socialistisk". Til gengæld er han holdt op med at knytte demokraten til "terroristen" Bill Ayers i Chicago.
"Her i Florida er vi alle sammen skræmt til døde ved udsigten til, at Obama bliver præsident," siger sygeplejersken Cindy Brooks, der står med et McCain-Palin skilt hævet over sit hoved.
"Obama vil føre os direkte til socialisme. Vi skal ikke fordele velstanden. USA er blevet en stor nation på grund af det enkelte individs hårde arbejde."
Brooks er overbevist om, at Obama har en "skjult dagsorden", og at den går ud på at indføre socialisme i USA.
"Obama er ikke en rigtig amerikaner. Han hører til i Europa. Hvis han vinder, køber jeg og familien en lille ø i Det Caribiske Hav og begynder derfra at planlægge en voldelig opstand mod hans regime."
Budskabet leverer hun med en alvorlig mine. Adspurgt, om det er en spøg, svarer Brooks tørt: "Ja!"
Den pensionerede skolelærer Nancy Beghtel er også skræmt fra vid og sans over muligheden for en Obama-sejr:
"Jeg tror stadig, at McCain vinder. Jeg har på fornemmelsen, at mange vælgere vil tøve, når de skal sætte krydset ud for Obamas navn."
Også Beghtel er overbevist om, at Obama og hans hustru ikke er rigtige amerikanere.
"De tror ikke på de amerikanske værdier. De foragter vort land. Det har Michelle Obama selv sagt," siger Nancy Beghtel.
Alle oplysningerne om Obama har hun indhentet fra internettet. En af dem er ganske interessant.
"Jeg har læst mig til, at Obama mødes med Odinga i Kenya (landets premierminister, red.). Det er et faresignal. Obamas kampagne har modtaget penge under hånden fra Odinga," mener hun.

Følg med i præsidentvalget på Martin Burcharts blog  Amerikanske Perspektiver

