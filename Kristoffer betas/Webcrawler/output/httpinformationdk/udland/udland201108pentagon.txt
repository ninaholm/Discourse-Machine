Pentagon bliver hårdt ramt af gældsaftale
I det amerikanske forsvarsministerium er man chokeret over udsigten til at skulle skære 100 mia. dollar om året fra 2012 til 2022. Mange republikanere synes villige til at slagte en hellig ko eller to


 BOSTON Budgetplanlæggere i Pentagon fik et mindre chok mandag morgen, da det kom frem, at forsvarsbudgettet formentlig vil komme til at trække det tungeste læs i de to sparerunder indarbejdet i den tværpartiske gældsaftale. Der kan blive tale om besparelser på op til 1.000 mia. dollar i de næste 10 år.
I den første runde vil USA's forsvar skulle finde besparelser på 350 mia. dollar over de næste 10 år. Det svarer til ca. 40 pct. af de planlagte nedskæringer på forbundsstatens såkaldte 'løse' budgetposter.
I anden runde skal en tværpartisk komité bestående af seks medlemmer fra hvert kongreskammer finde yderligere besparelser på 1.200 mia. dollar. Her forventes det, at de såkaldte 'faste' budgetposter vil stå for tur. Det drejer sig bl.a. om pensionsydelser og sygesikring til ældre amerikanere programmer, der udelukkende finansieres af lønmodtagerne selv og derfor er brandfarlige for politikere at røre ved.
I denne runde vurderer politiske iagttagere derfor, at forsvarsbudgettet endnu en gang må lægge ryg til. Man taler om yderligere reduktioner på op til 600 mia. dollar eller mere fra 2012 til 2022. Den samlede besparelse kan blive 1.000 mia. dollar over 10 år eller 100 mia. pr. år ud af et forsvarsbudget, som i 2011 lå på 529 mia. dollar.
Tidligere forsvarsminister Robert Gates og medlemmer af Kongressen har for nylig stærkt kritiseret europæiske NATO-lande for at planlægge forsvarsbesparelser på op til 10 pct. om året frem til 2015 (se artikel side 10-11). Men nu ser det altså ud til, at USA i de næste 10 år vil foretage drastiske nedskæringer, der bliver væsentligt højere end 10 procent af budgettet.
Bred opbakning
Der ser ydermere ud til at være bred opbakning i USA's kongres til at skære ned på Pentagon.
Mange republikanere er villige til at gå længere end før. Den konservative senator Tom Coburn fra delstaten Oklahoma foreslog allerede før weekendens kompromis at klippe 1.000 mia. dollar af forsvarsbudgettet. Inden for Tea Party-bevægelsen støtter den libertære fløj en hurtig tilbagetrækning af styrkerne i Afghanistan og Irak og en formindskelse af de stående styrker.
I forsvarsministeriet giver udsigten til de mest omfattende besparelser siden 1990'erne anledning til stor bekymring.
Den kommende stabschef for de fire værn, general Martin Dempsey, sagde for nylig i en senatshøring, at forsvarsbesparelser på mellem 800 og 1.000 mia. dollar »vil blive ekstraordinært svært og meget, meget risikabelt (for USA's sikkerhed, red.)«.
Den nyudnævnte øverstkommanderende for USA's hær, general Raymond Odierno, advarede ligeledes i Senatet mod »et historisk mønster, hvor vi indskrænker vores styrker for hurtigt og pludselig råder over en alt for svag styrke«.
Odierno refererede indirekte til en kritik af tidligere præsident Bill Clinton for at have skåret for dybt i forsvarsbudgettet i årene efter Den Kolde Krigs afslutning.
Mulige besparelser
Den afgående stabschef for de fire værn, general Mike Mullen, har endda kaldt den voksende gæld for den »største sikkerhedstrussel imod USA«, altså større end terrorismen. »I 2012 vil vi betale 600 mia. dollar i renteudgifter på vores gæld; det svarer til et års forsvarsudgifter«, siger han.
Men hvor ondt kommer det til at gøre på Pentagon?
Forsvarsbudgeteksperten Gordon Adams mener, at besparelser på 100 mia. dollar om året vil det være relativt let at komme igennem med. Den magtfulde chef for indkøb af våbensystemer i forsvarsministeriet, Ashton Carter, peger på, at alene vedligeholdelsen af de eksisterende våbensystemer koster 100 mia. dollar om året. Her kan der spares.
Republikanske politikere sigter også mod besparelser i forsvarsministeriets eget sundhedsvæsen, som yder gratis omsorg til 1,4 mio. ansatte i forsvarsministeriet og 22 mio. krigsveteraner.
Herudover taler man om at skrotte et hangarskib og udsætte eller annullere anskaffelsen af nye ubåde og langdistance-bombefly samt at reducere antallet af soldater i USA's hær.

