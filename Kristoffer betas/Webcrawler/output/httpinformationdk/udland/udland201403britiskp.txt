Britisk partileder beundrer Putin
Lederen af det britiske anti-EU-parti UKIP roser Ruslands leder for at være en taktikkens mester, mens Merkel omtales som ’utroligt kold’


 
	Også i Storbritannien er Ruslands præsident, Vladimir Putin, i stand til at aftvinge beundring hos toneangivende meningsdannere. I magasinet GQ udnævner Nigel Farage – karismatisk leder af det EU-fjendtlige UK Independence Party, som står til at blive det stærkest repræsenterede britiske parti i Europa-Parlamentet – ligefrem Putin til at være den leder i verden, han beundrer allermest (mens han til gengæld opfatter Tysklands Angela Merkel som »utroligt kold«).

	Farage er endvidere af den opfattelse, at »EU har blod på hænderne«, fordi Bruxelles efter hans opfattelse har »opgejlet oprørsbevægelser i Ukraine, Syrien og Libyen«. UKIP-lederen vil ganske vist ikke gå så vidt som at udtrykke tilslutning til Putins folkeretsstridige annektering af Krim, men en grad af forståelse må han dog tilkendegive: »EU-lederne er svage og forfængelige – de burde forstå, at hvis man pirker til den russiske bjørn med en pind, vil han reagere«.

	Farage udtrykker også beundring over den måde, Putin agerede på i Syrien.

	»Han spillede det storpolitiske spil brillant«, lyder det.

	Putin bebrejdes af Vesten, at han har forlænget den syriske konflikt ved at levere våben til landets diktator, Bashar al-Assad og blokeret for FN-sanktioner imod ham, men anerkendes i vide kredse for at have overlistet USA sidste år, da han mæglede en aftale i stand, hvorefter Damaskus skulle opgive sine kemiske våben, hvis USA og NATO afstod fra at angribe ham.

