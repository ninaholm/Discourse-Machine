Internettet spillede stor rolle i kinesisk toppolitikers fald
Bo Xilai har mistet sine topposter i kommunistpartiet. Det er den mest dramatiske rystelse i to årtier og tegn på en intern kamp i partiet. Kinas internetbrugere er samtidig i hidtil uhørt grad blevet indviet i skandalen og brugt som middel i magtkampen
Bo Xilai blev i marts afsat som partichef i bykommunen Chongqing, og tirsdag blev han suspenderet fra kommunistpartiets top. Den tidligere toppolitiker undersøges nu for ’brud på disciplinen’, mens hans kone er mistænkt i en drabssag.


 Kinesiske sociale medier er eksploderet i aktivitet, efter landets statsmedier sent tirsdag aften meddelte, at toppolitikeren Bo Xilai er blevet fjernet fra sin stilling i kommunistpartiets centralkomité. Samtidig kom det frem, at hans kone er mistænkt for drab på en britisk forretningsmand.
»De har erhvervet sig penge illegalt og dræbt folk. Hvad mere har de mon foretaget sig?« skrev Deng Fei, en kinesisk journalist på Sina Weibo, en kinesisk mikroblog a la Twitter, som reaktion på nyheden.
Den største politiske skandale i Kina i årevis er brudt ud i lys lue og udspiller sig yderst usædvanligt offentligt takket være internettet. »Hvis det ikke var for internettet og mikroblogs, så ville hele sagen om Bo Xilai formentlig som i tidligere tider have været mørklagt. Befolkningen ville intet have fået at vide,« siger Kaiser Kuo, chef for international kommunikation hos Baidu, Kinas mest populære onlinesøgemaskine.
Det kinesiske internet betragtes ofte som en ukontrollerbar rygtebørs, men i affæren om Bo Xilai har de mange internetrygter i stort omfang vist sig sande. Lige siden sagen begyndte at rulle i februar, har alle sagens hovedpunkter været ude på internettet som rygter, ofte lang tid før de er blevet bekræftet af kommunistpartiet og landets statsstyrede medier. Det var via mikroblogs, at den kinesiske befolkning erfarede, at Bo Xilais tidligere politichef i februar havde søgt tilflugt på et amerikansk konsulat af frygt for sin politiske leder. Det var online, at der blev lækket oplysninger om partitoppens utilfredshed med Bo Xilai, og at hans senere fyring som partichef i storbyen blev forudset. Og det var på internettet, at hans kones involvering i den britiske forretningsmand Neil Heywoods død først blev bragt til torvs.
Partiet er instruktør
Spørgsmålet er, hvordan det har kunnet lade sig gøre, at så følsomme oplysninger er sluppet ud på internettet. Jing Zhao, en kendt kinesisk journalist og politisk blogger, mener bestemt ikke, det er udtryk for, at kommunistpartiet er blevet dårligere til sit traditionelle hemmelighedskræmmeri. Det er snarere sket, mener han, fordi Bo Xilais politiske fjender i landets øverste lederskab har ønsket det og har set det politisk opportunt.
»Hele dramaet er skrevet og instrueret af centralregeringen,« siger Jing Zhao, der også går under navnet Michael Anti. »Mange af oplysningerne i sagen, som er lækket via internettet, kan kun komme fra centralregeringen eller i hvert fald med centralregeringens accept. Hvis centralregeringen ikke havde ønsket, at oplysningerne skulle komme ud, så ville det heller ikke være sket.«
»Centralregeringen har lært at bruge internettet til egen fordel. De kan se, at hvis de ønsker at skade politiske modstandere, lokale embedsfolk, mindre fraktioner i partiet eller vil sætte besværlige ministerier på plads, så kan det betale sig at løsne på censuren og slippe Kinas internetbrugere løs på deres udsete mål,« siger Jing Zhao.
Det lader heller ikke til, at regeringen er interesseret i at holde Bo Xilais skæbne hemmelig for befolkningen. I går fyldte historien om den vanærede politiker og mistanken om mord mod hans kone de kinesiske forsider og store dele af stats-tv’s nyhedsudsendelser.
Den røde bykonge
Der er da også mange tegn på, at Bo Xilai havde fået mange fjender i toppen af partiet. Beslutningen om at udrense ham fra partiets centralkomité og politbureauet sætter en uigenkaldelig stopper for hans politiske karriere. Han var ellers blevet tippet til at blive medlem af den absolutte magtkerne i kommunistpartiet ved en udskiftning af lederskabet til efteråret.
Som partichef i Chongqing, en bykommune med 32 mio. indbyggere i det vestlige Kina, blev Bo Xilai landskendt for sin populistiske politik inspireret af Mao Zedong. Han pustede liv i en ’rød socialistisk kultur’, der spillede på nostalgiske følelser fra folkerepublikkens tidlige leveår. Samtidig fremhævede han en stærk kontrollerende rolle for staten, både af økonomien og samfundet, storladne investeringer i infrastruktur og desuden bedre sundhedspleje og mere ligelig indkomstfordeling. Det gjorde ham populær i den brede befolkning. Og ligeså gjorde hans storstilede kamp mod organiseret kriminalitet og korruption.
Men hans dyrkelse af maoismen, hans politik og hårdhændede kampagne mod korruption, som ofte tilsidesatte almindelig retspleje, gjorde ham specielt upopulær i kommunistpartiets liberale fløj, som premierminister Wen Jiabao står i spidsen for. Ved en pressekonference tidligere i år fremsatte premierministeren usædvanlig hård kritik af situationen i Chongqing og dermed også af Bo Xilai. Det afslørede dybe uenigheder i partieliten from mod det kommende lederskifte, hvor bl.a. en ny præsident og premierminister skal udpeges.
Brud på disciplin
Meddelelsen om Bo Xilais udrensning kom fra Kinas officielle nyhedsbureau Xinhua kl. 11 tirsdag aften. Xinhua skrev, at Bo undersøges af partiet for »alvorlige brud på disciplinen«, et sprogbrug som i tidligere sager mod toppolitikere har været et varsel om kommende korruptionsanklage.
Xinhua skrev også, at Bo Xilais kone, Gu Kailai, sammen med en hjælper fra parrets hjem er mistænkt for drab på den britiske forretningsmand Neil Heywood, som blev fundet død på et hotelværelse i Chongqing i november. Myndighederne sagde dengang, at Heywood var død af alkoholforgiftning, men sagen vurderes nu til at være en drabssag, og Gu Kailais motiv skulle være en økonomisk konflikt med Heywood.
Skandalen omkring Bo Xilai startede i februar da hans dengang allierede og tidligere politichef Wang Lijun flygtede til et amerikansk konsulat i byen Chengdu. Det menes, at han der fortalte diplomater, at han havde tiltrukket sig Bo Xilais vrede ved at konfrontere ham med sine mistanker om Heywoods død.
Dramatiske rystelser
Kommunistpartiets officielle talerør, Folkets Dagblad, skrev i går, at Bo Xilai har skadet både den kommunistiske sag og partiets image, og avisen opfordrede folket til at samle sig om lederskabet.
Bo Xilais fald er dog tegn på de mest dramatiske rystelser i toppen af landets hemmelighedsfulde lederskab siden 1989 og dagene efter den blodige undertrykkelse af protester på Den Himmelske Freds Plads. Dengang blev partichef Zhao Ziyang ryddet af vejen af hardlinere på grund af sin støtte til demonstranterne.
Den nuværende krise er dog den første af sin slags, som finder sted med sociale internetmedier på sidelinjen. Det har bibragt en helt ny dimension, som kommunistpartiet både forsøger at censurere og udnytte.
Ifølge Kaiser Kuo har der inden for de sidste år udviklet sig tilsyneladende to modsatrettede tendenser på det kinesiske internet. »Siden de etniske uroligheder i Tibet i 2008 og i Xinjiang i 2009 har myndighederne øget kontrollen med internettet. Og det blev endnu mere tydeligt i tiden omkring Det Arabiske Forår i starten af sidste år,« siger han. »Men samtidig med den større kontrol har internettet udviklet sig til en fuldgyldig offentlig arena. Det er uden sidestykke i kinesisk historie, at der er en national offentlig sfære, og diskussionerne og udvekslingen af informationer, som finder sted på internettet, er på mange måder drivkraften i hele den nationale dialog omkring samfund, politik og kultur.«
På grund af det politiske systems normale lukkethed har den politiske diskurs på internettet dog ofte været baseret på løse påstande og rygter. Men med den voksende mistro i befolkningen til den statskontrollerede og censurerede presse er kineserne i stigende grad klar til at få deres informationer fra internettet og mikroblogs.
»Det statslige nyhedsbureau Xinhua er ikke bedre end mikroblogs,« siger Jeremy Goldkorn, grundlægger af Danwei.org, en hjemmeside, der bl.a. beskæftiger sig med internet og medier i Kina.

