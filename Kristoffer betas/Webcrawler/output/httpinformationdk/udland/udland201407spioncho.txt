Spion-chokeret Tyskland ’genopfinder måske skrivemaskinen’
Efter endnu en spionskandale overvejer tyske politikere at vende tilbage til det gode gamle hakkebræt


 Skandalen om den amerikanske spionage får nu tyske politikere til at overveje at vende tilbage til den gode gamle skrivemaskine til særligt sensitive skriverier. Formanden for parlamentets undersøgelse af NSA’S aktiviteter i Tyskland, Patrick Sensburg, sagde forleden i et interview med tysk morgen-tv, at han og hans kolleger helt seriøst overvejer helt at droppe mailkommunikation. Adspurgt, om han kunne overveje skrivemaskinen svarede den kristendemokratiske politiker:
»Faktisk, ja, det har vi overvejet. Og ikke engang den elektriske model.«
»Virkelig,« spurgte intervieweren undrende.
»Ja, det er ikke en vittighed,« lød svaret.
Sidste år tog den russiske regering efter sigende lignende foranstaltninger som reaktion på whistlebloweren Edward Snowdens afsløringer.
Det vagtværn, der har til opgave at beskytte Ruslands højest rangerende embedsmænd, købte 20 Triumph Adler-skrivemaskiner, som hver havde en unik ’håndskrift’, der gør det muligt at spore kilden – hvis man altså kender tegnene.
Nye vaner
I forbindelse med den igangværende skandale om påståede amerikanske spionageoperationer i Tyskland har der været spekulationer om, at CIA muligvis aktivt har målrettet overvågning af Sensburg og han kolleger i undersøgelsesudvalget.
»I modsætning til andre undersøgelsesudvalg undersøger vi jo en fortløbende sag. NSA har stadig aktiviteter i gang,« sagde han.
Ifølge tyske medier har afsløringer af massiv digital overvågning igangsat en fundamental nytænkning i forhold til regeringens interne kommunikation.
»Folk prøver at holde sig væk fra teknologi, når de kan,« skrev Die Welt. »De snakker mindre i telefon, foretrækker at mødes personligt. Der drikkes mere kaffe, bliver spist flere frokoster, ja, selv gåture i parken er populære igen.«
© The Guardian og Information.
Oversat af Anna von Sperling

