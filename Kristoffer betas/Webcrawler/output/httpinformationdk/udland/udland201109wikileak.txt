Wikileaks ramt af den menneskelige faktor
Wikileaks' spektakulære tab af kontrollen over sit diplomatiske megalæk udstiller lækprojektets svaghed: afhængigheden af overambitiøse mediepartnere, overentusiastiske aktivister og oppustede egoer
Wikileaks-stifter Julian Assange efter retsmøde i London i februar. Indtil videre har lækprojektet så vidt vides været vandtæt. Nu står Wikileaks i sin hidtil største legitimitetskrise som følge af en 58 tegn lang kode refereret i en bog.


 Semiotikeren Roland Barthes kaldte det virkeligheds-effekten: Den på sin vis ligegyldige detalje, som enhver journalist ved kan være altafgørende for at få en historie til at løfte sig, give den fascinationskraft, fremmane spændingen for læseren.
Nogle gange kan man som journalist godt blive forført af den virkelighedseffekt. Man kan komme til at fortælle lige dén ekstra detalje, der viser sig at rive tæppet væk under ens kildes beskyttelse eller under den anonymitet, man har garanteret for uskyldige medvirkende i ens materiale.
Det må have løbet koldt ned ad ryggen på avisen The Guardians graverredaktør, David Leigh, da han opdagede, at det var lige præcis dét, han havde gjort i sin bog fra sidste år om avisens samarbejde med Wikileaks et samarbejde, The Guardian selv ynder at kalde et af de største journalistiske scoop i 30 år. For i går slap det ud til en bred offentlighed, at Leigh i sin bog uforvarende har offentliggjort adgangskoden til den ucensurerede samling af diplomatiske indberetninger, som ligger frit tilgængelige på internettet. Et af bogens dramatiske højdepunkter er det møde, hvor forfatteren (omtalt i tredje person) får presset en hemmelig adgangskode på hele 58 tegn ud af Wikileaks' grundlægger Julian Assange. Det er koden til en krypteret fil med det kæmpe Cablegate-læk, der består af 250.000 amerikanske diplomatiske indberetninger. Selve kodens indhold er en af mange flotte virkelighedseffekter i teksten, der da også siden er blevet solgt til filmatisering til Steven Spielbergs filmselskab Dreamworks. Men den har ingen betydning for forståelsen af historien og kunne sagtens have været udeladt, hvis faren ved at offentliggøre den var gået op for skribenten.
The Guardian oplyste i går i en officiel udtalelse, at Leigh havde gengivet koden, fordi han havde forstået på Assange, at den var »midlertidig« og ville være betydningsløs efter endt udløbsdato. Det viste sig at være noget af en misforståelse.
Katastrofalt sammenfald
Selv om smutteren har været kendt i snævre kredse i månedsvis, er det en katastrofe for både Wikileaks, dens samarbejdspartnere og hele ideen om, at verden kan forbedres gennem lækplatforme, at den i går blev beskrevet grundigt i de fleste store mainstreammedier. For som Information beskrev for en uge siden, findes der en fil med de diplomatiske indberetninger, som Wikileaks' netaktivister uforvarende er kommet til at sprede på nettet og det er den fil, Leighs adgangskode kan åbne.
Mange af de oplysninger, Information undgik at videregive for at begrænse udbredelsen af det følsomme læk, optrådte i går i store medier som Der Spiegel. En af dem er, at filen med indberetningerne ikke kan pilles ned igen, fordi aktivisterne i tråd med Wikileaks' sædvanlige praksis har spredt den ved hjælp af fildelingstjenesten BitTorrent. Pointen ved BitTorrent er, at den sikrer digitalt materiale ved at gøre det muligt for brugerne at sprede og dele filer, så materialet bliver opbevaret på et ukendt antal brugeres harddiske, hvor det ikke kan slettes eller modereres igen.
Det katastrofale sammenfald af smuttere betyder, at den offentlige adgang til indberetningerne med deres mange navngivne kilder nu er en realitet for enhver, der kan finde ud af at sammenstykke de mange offentliggjorte oplysninger.
Dermed er den formodentlig største svaghed ved lækprojekter som Wikileaks også blevet tydelig. Og den ligger et helt andet sted end det, som teknologientu- siasterne har stirret på. Digitalt er det nemlig så vidt vides hidtil ikke lykkedes nogen, sikkerhedstjenester, myndigheder eller fjendtlige magter, at bryde den digitale anonymisering, som læktjenesten har tilbudt.
Når anonymiseringen er blevet bragt i fare, er det derimod sket på grund af menneskelige fejl. På trods af en omfattende efterforskningsindsats for at knytte den tidligere soldat Bradley Manning til Wikileaks' tre store megalæk, hviler anklagemyndighedens sag efter alt at dømme fortsat på Mannings (påståede) egne tilståelser i en chatsamtale med den amerikanske hacker Adrian Lamo.
Ingen indrømmer
Det har ikke skortet på skænderier eller ansvarsfralæggelser i den tumult, der har omgivet den seneste uges voksende erkendelse af, at Wikileaks var på vej til endegyldigt at have mistet kontrollen over det største og mest følsomme af sine store læk. David Leigh har i vilde Twitter-skænderier med Wikileaks-tilhængere afvist ethvert ansvar for lækket og kaldt anklagerne for Julian Assanges »affald/løgne«.
Assange har varslet sagsanlæg mod både The Guardian og Assanges egen tidligere samarbejdspartner Daniel Domscheit-Berg, som har erkendt at have tippet en tysk ugeavis om historien med det formål at advare de udsatte kilder ude i verden, hvis navne ligger tilgængeligt på internettet.
Domscheit-Berg anklager Assange for med denne sikkerhedsbrist at have udvist total uansvarlighed. Men både Guardian og Domscheit-Berg har brudt tidligere aftaler, mener Assange, mens andre finder det ironisk, at han vil sagsøge nogen for at stjæle et stjålent materiale.
Endelig har en Twitter-afstemning, igangsat i går af Assange om, hvorvidt Wikileaks bare selv skal offentliggøre alle 250.000 indberetninger med det samme, fået Wikileaks-tilhængere til at skændes indbyrdes om, hvilket hensyn der vejer tungest: Det kollektive arbejde med at afsløre verdens magthavere gennem total transparens eller hensynet til de kilder, som måske stadig ikke er blevet identificeret af deres fjender.
Alle skændes, men ingen indrømmer, at de bærer en del af ansvaret. Det er som bekendt ikke bare menneskeligt at fejle, det er også menneskeligt at tørre sin fejl af på andre. Og deri ligger nok den største udfordring for alle dem, der er kommet til at tro på ideen om, at whistleblowers kan hjælpes med at afsløre hemmeligheder, der ikke bør holdes skjult. Ingen teknologi har endnu vist sig at være vandtæt nok til at sikre mod menneskelig svaghed.

