Tænketank: Mere ambitiøs vækstpakke giver 1,2 mio. job
Havde de europæiske topledere aftalt en mere ambitiøs vækstpakke, ville det have skaffet ca. 1,2 millioner job til de mere end 24 millioner arbejdsløse europæere, viser en ny analyse. Europaminister glæder sig dog over første skridt


 Selv om de europæiske ledere i går blev enige om en vækstplan til omkring 900 mia. euro over de kommende år, er det muligt at lave en mere ambitiøs vækstpakke, som i løbet af halvandet år vil kunne skabe omkring 1,2 millioner job.
Det viser en ny analyse fra Arbejderbevægelsens Erhvervsråd udarbejdet i samarbejde med professor Stephany Griffith-Jones, Columbia University, og Matthias Kollatz-Ahnen, tidligere vicepræsident for den Europæiske Investeringsbank (EIB)
»De økonomiske problemer i Europa er meget alvorlige. Især den høje arbejdsløshed og hurtige stigning i den offentlige gæld er bekymrende. Derfor er det vigtigt, at lederne nu signalerer et skifte væk fra sparedagsordenen til vækst. Det vil skabe job, og det har Europa brug for,« siger Stephany Griffith-Jones.
Ifølge de seneste opgørelser over arbejdsløsheden i Europa står mere end 24 millioner europæere uden arbejde. Af dem er godt 10 millioner europæere langtidsledige. Det vil sige, at de ikke har været på arbejdsmarkedet i over et år. Særligt de sydeuropæiske lande er ramt af arbejdsløshed, og de kæmper samtidig med store underskud og gæld på de offentlige budgetter.
Konservativt skøn
Den netop indgåede vækstpakke forventes i de kommende år at skabe flere hundredtusinde job, men ifølge Stephany Griffith-Jones, Matthias Kollantz-Ahnen og Arbejderbevægelsens Erhvervsråd kunne de europæiske ledere skabe over en million job inden for et par år, hvis de brugte alle de ressourcer, EU-systemet ligger inde med – blandt andet i strukturfondene.
»Vores beregninger er ganske konservative. Hvis de positive virkninger af andre hjælpepakker var medtaget, ville virkningen være en hel del større. Denne vækstplan er kun en begyndelse,« siger Stephany Griffith-Jones.
Ifølge Signe Hansen, senioranalytiker ved Arbejderbevægelsens Erhvervsråd, er det positivt, at de europæiske topledere nu skifter sparedagsordenen ud med en vækstdagsorden.
»Den samlede europæiske økonomi er i år spået til at gå i recession, og det vidner om, at vi på ingen måde er ude af krisen. Indtil nu har man valgt sparevejen og er kun kommet med en masse hensigtserklæringer om, at man ville investere. Nu sker der endeligt noget konkret, som vil skabe vækst og beskæftigelse,« siger hun.
Men det er ikke kun den europæiske kickstart, der kan komme til at generere flere job i medlemslandene, vurderer Signe Hansen.
»Generelt over hele Europa er forbrugertilliden meget lav. Forbrugere og virksomheder tør ikke investere, fordi de er bekymrede for, hvordan fremtiden kommer til at se ud. Hvis kickstarten kan få vendt de forventninger, vil den positive stemning komme til at give arbejdspladser,« siger Signe Hansen.
Første skridt mod flere job
Europaminister Nicolai Wammen (S) glæder sig først og fremmest over, at det på falderebet lykkedes det danske EU-formandskab at skabe enighed blandt de andre medlemslande om en vækstpakke.
»Det er et meget vigtigt skridt i retning af at skabe flere arbejdspladser. Det har stået øverst på dagsordenen for det danske EU-formandskab, og derfor er det en god måde at slutte dette halvår af,« siger Wammen.
Han understreger, at det ikke alene er den nye vækstpakke, der skal skabe job i Europa.
»Siden finanskrisen for alvor tog fart i slutningen af 00’erne, har EU taget en lang række initiativer til at skabe vækst. Nu tager vi endnu et stort skridt, og vi har lagt planer for, hvordan der kan skabes endnu flere job i Europa i de kommende år,«, siger Nicolai Wammen.

