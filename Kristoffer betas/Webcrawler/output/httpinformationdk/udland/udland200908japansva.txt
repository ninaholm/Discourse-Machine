Japans valgresultat er positivt for klimakampen
Valget i Japan i søndags kan få vidtrækkende konsekvenser for landets klimapolitik. Den  nye japanske regerings løfter om mindre udslip af drivhusgasser »giver ny dynamik« til  den internationale klimapolitik frem mod klimatopmødet i København, siger den danske klimaminister, Connie Hedegaard
Japans nyvalgte regering har en væsentligt mere ambitiøs klimapolitik end den afgående. Men kravet fra miljøgruppen People for the Ethical Treatment of Animals (PETA), der her demonstrerer iført salatblade i Tokyo, om en kollektiv overgang til vegetarisk kost, er dog så vidt vides ikke en del af den nye klimapolitik.


 BEIJING - De japanske vælgere havde brug for et langt tilløb, før de turde springe i armene på et nyt parti. Men parlamentsvalget i søndags indvarsler en ny æra i japansk politik, da vælgerne smed det Liberaldemokratiske Parti (LDP) på porten, efter det havde siddet ved magten stort set uafbrudt de sidste 54 år. I stedet pegede befolkningen på Japans Demokratiske Parti (DPJ). Det vandt en jordskredssejr på lovning om at trække Japan ud af årtier med økonomisk og politisk dødvande og på en langt mere ambitiøs klimapolitik end den, som den nu slagne regering har præsenteret, og som inden for de sidste måneder er blevet stærkt kritiseret af miljøforkæmpere.
Valgets sejrherre og kommende premierminister, Yukio Hatoyama, vil gøre sin entre på den internationale scene, når han i slutningen af september skal deltage i et klimamøde i New York. Her kan han internationalt annoncere sit partis løfte om at sænke landets udledning af den klimaskadelige CO2 med 25 procent i forhold til 1990-niveauet inden år 2020. Hvis det sker, vil Japan være det første udviklede land, som kommer med skrappere klimamål i optakten til FN's klimatopmøde i København i december. Og Hatoyamas løfte står i kontrast til planen fra valgets tabere, LDP-regeringen, der kun lagde op til otteprocents reduktion.
»Det er et positivt valgresultat set med klimaøjne,« siger klimamedarbejder i Greenpeace, Tove Maria Ryding, i en pressemeddelelse. »En reduktion på 25 procent er den nedre grænse for, hvad forskerne har anbefalet, de rige lande reducerer, så nu kan vi begynde at tale om, at Japan tager videnskaben alvorligt.«
FN's klimapanel anbefaler, at de rige lande skal reducere deres udledning af CO2 med 25 procent til 40 procent i 2020 i forhold til 1990. Siden anbefalingerne kom, har nyere undersøgelser dog vist, at det står værre til med klimaet end først beregnet, siger Greenpeace, og det har fået eksperter fra miljøorganisationen til at sige, at de rige lande som samlet gruppe må påtage sig en reduktion på 40 procent for, at der er en rimelig chance for at kunne holde klodens temperaturstigning under de skelsættende to grader.
»Japans nye kurs kan bringe optimismen tilbage i forhold til klimatopmødet i København til december. De går fra at stå sammen med lande som USA og Canada og trække baglæns til i stedet at trække feltet fremad,« siger Tove Maria Ryding, som også understreger, at Danmark og resten af EU indtil videre kun har et reduktionsmål på 20 procent i 2020 - altså lavere end Japans mål og væsentligt lavere end forskernes anbefalinger.
Fører internationalt
Også Danmarks klima- og energiminister, Connie Hedegaard (K), hilser valget i Japan velkommen.
»Hvis den nye japanske regering lever op til sine meldinger i valgkampen, er det utrolig godt nyt for klimaet,« siger hun og tilføjer, at det vil give Japan »en international førerstilling« på klimaområdet, og det gavner klimaforhandlingerne frem mod København i december:
»Ved at stå fast på sit valgløfte, vil den nye japanske regering give ny dynamik til den internationale klimapolitik på det helt rigtige tidspunkt samtidig med at det vil betyde, at japansk industri vil blive tvunget til forstærket innovation inden for energieffektive løsninger.«
Klimaplan
Ifølge partiprogrammet for Hatoyamas DPJ skal reduceringen af drivhusgasser fortsætte efter år 2020, så der er skåret 60 procent inden 2050. Der lægges op til større internationalt samarbejde, bedre vilkår for udvikling af miljøteknologi, klimaskat og hjemlig handel med CO2-kvoter. 10 procent af Japans energiforbrug skal i 2020 dækkes af vedvarende energi.
Selvom den globale opvarmning ikke var det vigtigste emne for de fleste japanske vælgere i søndags, så var miljøpolitikken noget af det, der udgjorde de største forskelle mellem de to konkurrerende partier. Det tabende parti, LDP, anses som tæt allieret med landets industri. Og miljøaktivister har hånet partiets klimapolitik. Premierminister Taro Aso blev kaldt for Asiens 'George W. Bush' og anklaget for at forværre den globale opvarmning.
Der er anderledes begejstring omkring Hatoyamas udspil. Der advares dog mod, at de nye politiske udmeldinger i Tokyo ikke i sig selv vil fjerne forhindringerne på vejen.
Mutsuyoshi Nishimura, en tidligere ambassadør for globalt miljø i Japans udenrigsministerium, siger til New York Times, at den kommende regerings mål er meget ambitiøse.
»Men det er ét at sige alle disse ting. Det er noget andet at håndtere realiteterne,« siger han. »De bliver nødt til at tilpasse sig Japans reelle situation.«
Og den er, ifølge Nishimura, at Japan allerede er et af verdens mest energieffektive lande. Japan sidder på en stor andel af den grønne miljøteknologi med bl.a. en succesrig solcelleindustri og produktion af hybridbiler. En satsning på et skarpt fald i CO2-udledning på nuværende tidspunkt vil være for dyrt, lyder kritikken af den kommende regerings klimaplan.


