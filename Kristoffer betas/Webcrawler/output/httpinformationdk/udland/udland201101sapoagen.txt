SÄPO-agenter forklædte sig som lufthavnsarbejdere
Da et formodet hemme­ligt CIA-fly landede i Stockholm, forklædte agenter fra den svenske efterretnings­tjeneste som lufthavns­arbejdere for at komme om bord i flyet og tjekke lasten


 Mens den danske regering spillede dobbeltspil og under hånden lod amerikanerne vide, at man slet ikke var interesseret i at skabe røre om CIA-flyvningerne med hemmelige fangetransporter, så gik den svenske regering og efterretningstjeneste tilsyneladende anderledes håndfast til værks: 
Da et formodet CIA-fly med hemmelige fanger skulle lande i Arlanda lufthavnen i Stockholm i april 2006, forklædte en række SÄPO-agenter sig som servicemedarbejdere i lufthavnen for på den måde at komme om bord og tjekke, om lasten bestod af fanger, der skulle overflyttes fra USA til fængsler og afhøringscentre i f.eks. Mellemøsten eller Pakistan.
Ifølge Svenska Dagbladet, der henviser til Wiki­leaks som kilde, skærpede den svenske regering samtidig tonen og stillede en række kontante spørgsmål for at få afklaret, om USA respekterede den svenske lovgivning.
Både i februar og april 2006 mellemlandede amerikanske fly med hemmelige fangetransporter i Arlanda. Det var antiterrormyndig­heden Departement of Homeland Security, der i al hemmelighed stod bag fangetransporterne.
Forsvaret overtog ansvar
Fem dage før fly nummer to skulle lande den 4. april, fik den svenske regering under socialdemokraten Göran Persson mistanke om, at der kunne være tale om en CIA-fangetransport. Det udviklede sig til en hidtil ukendt diplomatisk krise mellem de to lande, hvor bl.a. den højst placerede embedsmand på den amerikanske ambassade i Stockholm blev kaldt til det svenske udenrigsministerium. Her redegjorde kanseliråd Olof Hultgren for den svenske regerings kritik af, at det amerikanske fly formelt var registreret som en privat flyvning i stedet for en flyvning udført af og for en amerikansk myndighed.
Den dag, hvor flyet skulle lande, fik amerikanerne besked om, at ansvaret for landingen i Sverige var overtaget af det svenske forsvar (og altså ikke de civile lufthavnsmyndigheder i Arlanda), og »Försvarsmakten« ville først have oplysning bl.a. om, hvilken amerikansk myndighed, der stod bag flyvningen, samt oplyst hvilke kategorier af personer, der blev transporteret, samt om transporten foregik med eller mod de pågældendes vilje. 
Efter amerikanerne havde svaret, stillede forsvaret endnu flere spørgsmål, bl.a. om de ufrivillige passager var fastspændt under flyvningen, og præcis til hvilken myndighed de skulle overlades. Endelig fik amerikanerne besked om, at fremtidige fangetransporter ville blive undersøgt endnu mere kritisk og nærgående.
Da flyet landede i Arlanda, havde en række SÄPO-agenter forklædt sig som lufthavnsarbejdere for på den måde uset af amerikanerne at komme om bord på flyet for at kontrollere flyets lastrum. SÄPO bekræfter over for Svenska Dagbladet, at tjenesten udførte en »spanings­insats« mod det det amerikanske fly, men vil ikke gå nærmere i detaljer.
Det vides ikke, om danske PET på en lignende måde har anstrengt sig for at blive bekendt med, hvad CIA under hemmelige flyvninger over dansk og grønlandsk luftrum og med mellemlandinger på Grønland har haft om bord.
uda@information.dk

