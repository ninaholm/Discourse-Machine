Krim: Ukraine og Rusland spiller med musklerne
Indenrigsminister har sat politi og sikkerhedsstyrker i alarmberedskab på grund af belejret parlamentsbygning
 
	Der er spændinger mellem tatarer og pro-russiske tilhængere på Krim


 
LÆS: USA og Nato advarer Rusland om Ukraine: Forhold jer i ro

	Ukraines regering har beordret politi og sikkerhedsstyrker i alarmberedskab, efter at bevæbnede mænd torsdag har indtaget lokalregeringens parlamentsbygning på halvøen Krim.

	»Tidligt i morges indtog mænd bevæbnet med automatvåben og maskingeværer parlamentsbygningen i Simferopol,« skriver Ukraines fungerende indenrigsminister, Arsen Avakov, på Facebook:

	»Sikkerhedsstyrkerne og hele politistyrken er sat i alarmberedskab.«

	Området er afspærret for at »undgå blodsudgydelser.«

	Det er ikke kun i Ukraine, at myndighederne er bekymret over den seneste udvikling.

LÆS: Janukovitj beder Rusland om beskyttelse

	I Rusland har Forsvarsministeriet sat kampfly i alarmberedskab ved landets vestlige grænse, skriver nyhedsbureauet Interfax ifølge Reuters.

	»Vore kampfly i grænseregionen foretager konstant overvågning,« hedder det i en meddelelse fra ministeriet.

	»Fra det øjeblik, de fik signal om at være i alarmberedskab, tog de ud til luftbaserne i den vestlige militærregion.«

	Ukraines fungerende præsident, Oleksander Turtjinov, har sendt en advarsel til det russiske militær om at holde dets tropper på baserne på halvøen Krim.

	»Enhver troppebevægelse vil vi betragte som en militær aggression,« siger Oleksander Turtjinov.

	Ruslands sortehavsflåde ligger i Sevastopol, en ukrainsk havneby.

