Bistandsfiasko truer i Afghanistan
Uanset hvor mange milliarder, vi poster i Afghanistan de næste tre år, kan den afghanske stat ikke levere hverken sikkerhed eller basale serviceydelser til befolkningen i 2015, konkluderer ny rapport
Mange penge er spenderet på afghansk genopbygning fra vestlig side— mindst 300 mia. kr. — men først og fremmest i krigsområderne og først og fremmest i kortsigtede projekter. Det betyder ifølge International Crisis Group, at man ikke har fået særlig meget for sine penge.


 Hovedproblemet er Kabul og Karzai. Så meget står klart. En ny rapport fra International Crisis Group advarer i skarpe vendinger om, at de 300 milliarder bistandskroner, som USA og dets allierede har hældt i Afghanistan de sidste 10 år, er mere eller mindre spildt.
»Trods 10 års massiv bistand er de afghanske statsinstitutioner stadig skrøbelige og ude af stand til at levere basale ydelser til størstedelen af befolkningen eller garantere sikkerheden,« konkluderer den ansete tænketank i rapporten Aid and conflict in Afghanistan.
Forkert strategi
Det internationale samfund har alt for meget fokus på militære mål og alt for lidt på udvikling, mener analysegruppen.
»Strategien med at lade bistanden konsolidere de militære fremskridt har i bedste fald vist sig at være en fiasko, i værste fald at være kontraproduktiv« siger Samina Ahmed, leder af Inter- n- ational Crisis Group i Sydasien.
Hun kritiserer, at alt for megen udviklingsbistand går til kortsigtede projekter, der kan understøtte ISAF's militære kampagner i stedet for at gå til de afghanerne, der har størst behov for hjælp.
Vurderingen understøttes af en evalueringsrapport, som den amerikanske kongres udgav i juni måned. Den viste bl.a., at 80 procent af den amerikanske bistand er brugt i det sydlige og østlige Afghanistan, hvor krigen mod Taleban primært foregår.
Crisis Group mener også, at det internationale samfund har gjort alt for lidt for at sikre en levedygtig statsadministration både i Kabul og ude i landets 34 provinser.
Kabul og Karzai
Mere end to tredjedele af den internationale bistand kanaliseres stadig uden om statskassen, og resten sidder den notorisk korrupte og stærkt centralistiske Karzai-administration tungt på.
Det afghanske finansministerium blokerer for overførsel af midler til provinserne, der derfor ikke levere den udvikling, som på længere sigt skal garantere landets stabilitet. At provinserne ikke har ret til at inddrive egne skatter er et andet problem.
Crisis Group kritiserer i den forbindelse også, at 153 af de 300 bistandsmilliarder er gået til opbygningen af de afghanske sikkerhedsstyrker, ANSF, som trods den massive støtte ikke er i stand til at levere bedre sikkerhed end tidligere.
Den uafhængige tænketank vurderer i modsætning til NATO, der melder om omfattende militære fremskridt at Taleban vinder frem i mange distrikter, som tidligere har været betragtet som sikre.
Dystre udsigter
International Crisis Group er meget pessimistisk med hensyn til mulighederne for at stabilisere Afghanistan inden de internationale styrker forlader landet i december 2015.
Uanset hvor mange milliarder det internationale samfund hælder i ANSF og den afghanske stat de kommende tre år, vil de nye afghanske statsinstitutioner ikke være i stand til at levere hverken sikkerhed eller basale ydelser til befolkningen ved udgangen af 2014, konkluderer rapporten.
Den eneste måde, fiaskoen kan afværges på, er ved en total omprioritering af bistanden, så udviklingsprojekterne kommer de dele af befolkningen til gode, som har størst behov.
Fokus skal flyttes fra hurtige prestigeprojekter til reelle udviklingsprojekter, der kan bidrage til at forbedre afghanernes levevilkår og dermed landets muligheder for en gang i fremtiden at klare sig uden massiv donorbistand.
Derudover skal det internationale samfund sørge for, at den afghanske regeringsadministration bliver i stand til at lede og fordele den internationale bistand på en ansvarlig og gennemsigtig måde.
Og provinserne skal have adgang til bistandsmidler og i øvrigt have ret til at inddrive og anvende egne skatter.

