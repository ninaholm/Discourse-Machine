Amerikansk fagforbund vil have arbejderråd efter tysk forbillede
Bilarbejdernes fagforening vil indgå et samarbejde med udenlandske selskaber, der fremstiller biler i USA’s sydstater, hvor lønningerne er lave og fagbevægelsen fraværende


 
	De amerikanske bilarbejderes fagforening vil opgive sit traditionelle fjendtlige forhold til bilindustrien og i stedet støtte dannelsen af tysk-inspirerede arbejderråd på udenlandsk ejede bilfabrikker i de amerikanske sydstater.

	»Vi er ikke interesserede i at komme i evig konflikt. I stedet vil vi gennem samarbejde i arbejderråd hjælpe bilselskaberne med at konkurrere på markedspladsen,« sagde Bob King, formand for United Automobile Workers (UAW), på et pressemøde i weekenden.

	Fagforbundets skifte skal ses på baggrund af et dramatisk fald i dets medlemstal. Siden 1980 har UAW, hvis base altid har ligget i Detroit, mistet 75 pct. af dets medlemmer.

	En væsentlig årsag til dette fald er en beslutning taget af de fremadstormende japanske, koreanske og tyske bilselskaber i 1990’erne og 00’erne om at fremstille køretøjer til salg på det amerikanske marked i USA’s sydstater, hvor fagbevægelsen står svagt, og lønninger og ydelser til pension og sygehjælp er lavere end i Detroit.

	Tyskland som forbillede

	Udenlandske bilselskaber sælger hvert år flere biler i USA end de tre amerikanske bilkoncerner General Motors, Ford og Chrysler (ejet af FIAT) tilsammen, og en stigende andel af de udenlandske mærker er Made in USA.

	UAW’s formand, Bob King, mener, at arbejderråd (betriebsräte) på tyske fabrikker er vejen frem for amerikanske bilarbejdere.

	»Det er i vores interesse at samarbejde med selskaberne om at lave produkter af høj kvalitet, der kan konkurrere på markedet. Tyskland er et godt eksempel på, at samarbejde lønner sig – både for virksomheder og arbejdere. Dem, der er imod arbejderråd i USA, er også imod samarbejde mellem arbejdere og arbejdsgivere,« forklarede King.

	Nederlag

	Men UAW’s strategi led i fredags et midlertidigt nederlag, da arbejderne på en Volkswagen-fabrik i Chattanooga i Tennessee mod forventning og med et knebent flertal stemte imod at blive optaget i fagforeningen.

	I henhold til amerikansk arbejdsmarkedslov skal ansatte på en virksomhed enten tilkendegive støtte til optagelse i en fagforening ved at underskrive en begæring eller deltage i en formel afstemning overset af en føderal instans.

	På VW-fabrikken i Tennessee underskrev et flertal af de 1.570 medarbejdere begæringen i januar, men fordi fagforeninger er så kontroversielle i sydstaterne, besluttede den tyske ledelse at gennemføre en afstemning.

	Det gav republikanske politikere i delstaten og udefrakommende kræfter mulighed for og tid til at mobilisere en effektiv modkampagne.

	Tennessees republikanske senator, Bob Corker, fløj i sidste uge hjem fra Washington D.C. for at blive interviewet af lokale medier.

	»UAW er kun ude på at tjene penge til sig selv. Hvis de får fodfæste hos VW, er det deres plan at sprede sig til andre arbejdspladser, og det vil gøre det meget svært for Tennessee at tiltrække nye investeringer og arbejdspladser,« advarede senatoren.

	Guvernør Bill Haslam og medlemmer af det republikanske flertal i parlamentet i Nashville truede endda offentligt Volkswagen med at fratage selskabet betydelige skattelettelser, hvis UAW skulle få lov at organisere på fabrikken.

	I modsætning til et typisk amerikansk selskab, der ville bekæmpe en fagforenings forsøg op at rekruttere medlemmer, har VW forholdt sig neutral og underhånden tilkendegivet, at det gerne ser UAW på fabrikken i Chattanooga.

	Volkswagens positive holdning til UAW skyldes bl.a., at forbundsdomstole i tidligere tilfælde har sidestillet arbejderråd med gule fagforeninger, der er i strid med USA’s arbejdsmarkedslove. Dannelsen af arbejderråd på VW’s amerikanske fabrikker kan derfor kun ske med UAW’s godkendelse.

	Efter nederlaget i fredags bedyrede UAW-formand King, at fagforeningen vil bringe republikanske politikeres offentlige intimidering af VW’s ledelse og medarbejdere for en domstol under Arbejdsministeriet og søge om en ny afstemning. Et flertal af dommerne er udnævnt af præsident Barack Obama.

	UAW agter ikke at opgive sin arbejdsgivervenlige strategi. Næste mål er at afholde en afstemning på en Mercedes-Benz-ejet fabrik i Alabama, som er kendt for at være endnu mere fagforeningsfjendsk end nabostaten Tennessee.

