Nordkoreas udiplomatiske invitation til forhandling
Nordkoreas fremvisning af et nyt atomanlæg og gårsdagens artilleri-angreb på Sydkorea har som mål at få USA og Sydkorea tilbage til forhandlingsbordet og aftvinge dem indrømmelser. Washington og Seoul har nu to handlemuligheder, som begge allerede er blevet prøvet og ikke har fået Pyongyang til at opgive sit atomprogram


 BEIJING - Regeringerne i Sydkorea og USA udtrykker 'alvorlig bekymring'. Weekendens afsløring af, at Nordkorea har opført et nyt atomanlæg med hundredvis  af centrifuger til fremstilling af beriget uran, der potentielt kan bruges til atomvåben, har ført til fordømmelse i de to lande.
Men udviklingen kan ikke komme som nogen overraskelse. Omverdenens angst for Nordkoreas atomprogram har længe været landets vigtigste, hvis ikke eneste, forhandlingskort for at aftvinge andre magter i regionen indrømmelser i form af anerkendelse og økonomisk assistance. Og da USA og Sydkorea i den seneste tid ikke har ønsket at forhandle med Kim Jong-Ils styre, har det set sig nødsaget til at spille trumfkortet ud igen for at minde de to lande om, at den nordkoreanske trussel fortsat eksisterer, og at de skal sætte sig om forhandlingsbordet, medmindre de ønsker situationen eskalerer.
Beskeden er forstået i de sydkoreanske medier. »Formålet er simpelt - at åbne op for forhandlinger med Washington ved at udbygge sin atomtrussel«, skriver det sydkoreanske nyhedsbureau Yonhap om Nordkoreas fremvisning af atomanlægget. Og i en leder i Korea Times hedder det: »Nordkorea har gentagne gange udnyttet det atomare kort for at give sig selv mere tid til at producere yderligere bomber, afpresse udlandet for assistance og til at forene sit undertrykte folk«.
Det er diplomati på nordkoreansk - et farligt spil som Pyongyang har spillet inden for de seneste år. Med atomprøvesprængninger, missilaffyringer og direkte angreb - som gårsdagens dødelige artilleriangreb på en sydkoreansk ø - skaber Pyongyang en højspændt krise.
»Nordkoreanerne har det med at bruge missilaffyringer eller prøvesprængninger som en forhandlingsbrik, som en måde at sige: I må hellere snakke med os, ellers bliver vi vanskelige,« siger lektor Clemens Stubbe Øster-gaard fra Østasienstudier ved Aarhus Universitet til Ritzau. Og når omverdenen frygter det værste, foreslår Nordkorea forhandlinger og presser derefter så meget ud af sine forhandlingspartnere som muligt i form af over førsler af penge og energiressourcer for selv at gå med til at vende tilbage til situationen før krisen, som Andrei Lankov, Nordkorea-kender fra Kookmin Universitet i  Seoul har beskrevet det.
Nordkoreas betingelser
Samtidig er det nye atom- anlæg en direkte besked om, at det er Nordkorea, der vil formulere betingelserne for fremtidige forhandlinger. Udgangspunktet skal ikke være, som USA og Sydkorea forlanger det, at Nordkorea skal forpligtige sig til at skrotte sine atomvåben. I stedet skal afsættet være, at Nordkorea skal anses som en atommagt, der ikke vil stoppe med at berige uran, før Washington bøjer sig for fundamentale nordkoreanske krav, specielt oprettelsen af diplomatiske forbindelser mellem de to lande og indgåelsen af en ikke-angrebspagt.
Budbringeren for Nordkorea blev i denne omgang Siegfried Hecker, en atomfysiker fra Stanford University, der tidligere på måneden fik adgang til det nye atomanlæg ved Yongbyon. I en rapport offentliggjort hen over weekenden skriver han, at han var chokeret over, hvor avanceret anlægget var. Samtidig vurderer han, at anlægget primært er designet til at generere hårdt tiltrængt elektricitet til Nordkorea, men at det hurtigt kan omdannes til at producere beriget uran til brug i atomvåben.
USA's forsvarsminister, Robert Gates, har allerede meldt ud, at han anser det for usandsynligt, at formålet med anlægget ikke er at styrke Nordkoreas atomarsenal.
Men hvordan USA - og Sydkorea - reagerer på dette nye anlæg kan langt hen ad vejen afgøre, om det i fremtiden blot vil blive brugt til at give mulighed for mere lys i nordkoreanske hjem eller vil blive brugt til at skabe bomber.
To muligheder
Washington og Seoul har reelt kun to muligheder for at tackle Pyongyangs atomprogram. Den første er at fortsætte samme linje som nu, uden forhandlinger og med skrappe sanktioner mod Nordkorea gennem FN. Konsekvensen af det kan meget vel blive, at Nordkorea, for at skræmme Seoul og Washington til forhandlinger, vil føle sig nødsaget til endnu voldsommere sabelraslen og militære provokationer, indtil det bringer den allerede yderst spændte situation på den koreanske halvø fuldstændig ud af kontrol.
Samtidig er der meget lidt bevis for, at sanktionerne mod Nordkorea rent faktisk fører til de ændringer i Pyongyangs opførsel, som USA og Sydkorea ønsker - specielt ikke da et Kina, som er nervøst for et nordkoreansk kollaps og uro i sin baghave, fortsat modvirker sanktionerne med sin støtte til nabolandet.
Videreudviklingen af Nordkoreas atomprogram kan desuden føre til, at landet i stadig stigende grad eksporterer sin atomteknologi og fissile materialer. (En nylig rapport fra FN bekræftede hidtidige formodninger om, at Nordkorea allerede eksporterer sin atomteknologi til Iran, Syrien og Myanmar.)
Den anden mulighed er at påbegynde forhandlinger og give Nordkorea indrømmelser.
»USA og dets partnere bør reagere på den seneste nukleare udvikling ved at opmuntre Pyongyang til endelig at satse på nuklear elektricitet i stedet for på bomben. Det vil kræve, at Nordkoreas grundlæggende usikkerhed adresseres«, som Siegfried Hecker skriver det i sin rapport.
Den omtalte usikkerhed er frygten for USA. Nordkorea har tydeligt meddelt, at landet vil beholde sine atomvåben som afskrækkelsesmiddel mod det, som Pyongyang opfatter som USA's fjendtlige indstilling. Kim Jong-Il har gentagne gange forbundet et atomvåbenfrit Nordkorea med oprettelsen af diplomatiske forbindelser mellem Washington og Pyongyang og en ikke-angrebspagt.
Brudte løfter
Tidligere forhandlinger med Nordkorea er dog endt i frustration med brudte løfter - på begge sider - og uden reelle fremskridt. Og det er måske naivt at forvente, at Kim Jong-il vil afvikle sit atomprogram, selv om USA skulle gå med på nordkoreanske krav - de våben er trods alt regimets eneste forhandlingsbrik. Men trods alt fremstår mulighed nummer to som den mindst skræmmende. Sekspartsforhandlingerne, der har en atomvåbenfri koreansk halvø som mål, og som ud over Nord- og Sydkorea også inkluderer USA, Kina, Japan og Rusland, har hidtil ikke kunne opfylde deres målsætning og har mest af alt fremstået som en tur i den nordkoreanske rutsjebane, hvor det i faste intervaller, år ud og år ind, går op og ned fra gennembrud til sammenbrud i forhandlingerne.
»Men det betyder ikke, at forhandlingerne er et nyttesløst foretagende, da de åbner en kommunikationsvej til Pyongyang, og kommunikation alene kan om ikke andet mindske spændingerne blot en smule og vil derfor være et betydeligt fremskridt i forhold til den nuværende situation,« siger Andrei Lankov fra Kookmin Universitet.


