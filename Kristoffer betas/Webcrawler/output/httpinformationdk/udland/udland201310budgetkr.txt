Budgetkrise ændrer magtbalancen mellem USA og Kina
USA’s budgetkrise og truslen om snarlig amerikansk betalingsstandsning vækker stor bekymring i Asien. Kina drager dog også fordel af den igangværende amerikanske krise, påpeger indflydelsesrig kinesisk professor


 
	2013 er ved at udvikle sig til et godt år for Beijing på den diplomatiske front i Asien, hvor USA’s overtag i forhold til Kina nu svinder. Det mener Yan Xuetong, dekan ved Beijings prestigefyldte Tsinghua Universitets institut for internationale relationer. Kinas voksende indflydelse er dog ikke kinesernes fortjeneste, det skyldes først og fremmest de politiske problemer i Washington.

	»Først kom Edward Snowdens afsløring af NSA’s aflytninger af borgere i USA og hacking af organisationer, bl.a. i Kina. Det underminerede det moralske overtag, som mange mente, USA havde i forhold til Kina, og det tog brodden af Washingtons evne til at kritisere forhold i Kina,« siger professoren, der af det amerikanske tidsskrift Foreign Policy er blevet betegnet som en af verdens 100 førende intellektuelle.

	»Nu har vi budgetkrisen i Washington, som skader USA’s politiske systems anseelse og svækker landets kreditværdighed. Ydermere har det negative konsekvenser for USA’s position i Asien, at præsident Obama aflyste sin tur til regionen.«

	Det kan Kina drage fordel af, siger Yan Xuetong.

	Forspildt mulighed

	USA’s præsident, Barack Obama, erkender, at den delvise lukning af statsapparatet i USA, forårsaget af den fastlåste politiske strid om finansloven, skader USA’s troværdighed og kan give Kina medvind. Særligt i Asien, den region Obama har annonceret, at USA vil øge sin økonomiske, strategiske og militære tilstedeværelse i.

	Obama sagde tidligere på ugen, at han med aflysningen af sin Asien-rejse havde misset en mulighed for at »promovere amerikanske jobs og virksomheder« i regionen.

	»Jeg er sikker på, at kineserne ikke har noget imod, at jeg ikke er der lige nu, da der er områder, hvor vi har forskellige standpunkter, og de kan nu præsentere deres synspunkter uden at få så meget modstand,« sagde han.

	USA har ofte kritiseret Kinas økonomiske politik. Men i denne uge blev amerikanerne selv mål for kritik, særligt ved udsigten til, at USA i næste uge rammer gældsloftet. Hvis de amerikanske politikere ikke kan blive enige om en forhøjelse af gældsloftet, kan det få som følge, at den amerikanske stat ikke kan betale sine regninger. Det kan få alvorlige konsekvenser for den globale økonomi, og ikke mindst for Kina, der er USA’s største långiver.

	Kinas vicefinansminister, Zhu Guangyao, forlangte tidligere på ugen, at Washington »garanterer sikkerheden for kinesiske investeringer i USA. Det er USA’s ansvar«, sagde han.

	Kina har amerikanske statsobligationer til en værdi af cirka 7.000 mia. kr. og er samtidig nervøs for, at en svækkelse af den amerikanske økonomi vil ramme Kinas eksport.

	Også Japan, USA’s næststørste långiver, kritiserer Washington. Finansminister Taro Aso anmoder om, at »USA løser problemerne med sit gældsloft uden yderligere forsinkelse«.

	Singapores premierminister, Lee Hsien Loong, siger i et interview med CNN, at amerikanerne »er ude af stand til at få styr på deres egne sager«, og at Washingtons opførsel sender »et negativt signal, som vil have en meget mere længerevarende effekt end selve budgetkrisen«.

	Territoriale stridigheder

	Kinas præsident, Xi Jinping, har i modsætning til Obama været på rundtur i regionen i den forløbne uge.

	Kinesiske medier var hurtige til at hylde Xi Jinpings indsats og håne Obamas fravær ved et møde i Indonesien blandt medlemslandene i APEC, Asien- og Stillehavsområdets Økonomiske Samarbejdsorganisation.

	»Xi Jinping er blevet den største politiske stjerne på den asiatiske diplomatiske scene. Til gengæld har USA mistet en vigtig chance for at præstere,« skriver avisen Ta Kung Pao, der er baseret i Hongkong og anses som talerør for Beijings regering.

	»Der stilles flere og flere spørgsmål ved USA’s indflydelse.«

	I en anden regeringstro avis baseret i Hongkong, Wen Wei Po, lyder det, at de politiske skærmydsler i Washington »har givet verden indsigt i det værste ved USA’s demokrati«.

	På grund af sin aflyste tur har Barack Obama også mistet muligheden for at deltage i et møde med sammenslutningen af sydøstasiatiske lande, ASEAN, hvor Kinas territoriale stridigheder med en del af medlemslandene er højt på dagsordenen. Dermed går Obama glip af en mulighed for at signalere støtte til de allierede i regionen, der føler sig stadig mere pressede af Kinas voksende økonomiske og militære magt.

	»USA skader sig selv,« siger Yan Xuetong.

	»Det vil være med til at mindske magtforskellen mellem USA og Kina yderligere.«

