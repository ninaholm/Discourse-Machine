Europa: Overraskende favorit
En konservativ advokat og politiker er favorit til at vinde posten som Polens næste præsident, hvilket viser et markant politisk stemningsskifte blandt polakkerne


 Den polske præsident Bronislaw Komorowski fra det regerende Borgerplatform (PO) blev knockoutet i første valgrunde til det polske præsidentvalg efter i fem år at have stået i skyggen af den tidligere regeringsleder Donald Tusk. Det endte med under 34 pct. ved første valgrunde for to uger siden, hvilket var knap en procent mindre end den stærkt undertippede advokat Andrzej Duda fra det nationalkonservative parti Lov og Retfærdighed (PIS). Et fald fra tinderne, idet Komorowski begyndte sin kampagne med opbakning fra omkring syv af ti polakker.
»Komorowskis kampagne var nærmest faldet hen i ren selvsikkerhed over den forestående sejr. De havde helt ignoreret, at mange polakker er utilfredse med regeringen. Det er ikke sikkert, at Borgerplatform kan genvinde regeringsmagten til efteråret,« siger Pawel Tokarski, der er forsker i internationale forhold ved Polish Institute of International Affairs og Stiftung Wissenschaft und Politik i Berlin.
En tredje kandidat var rocksangeren Pawel Kukiz, der uventet løb med 20 procent af stemmerne.  
»Kukiz vil nu skabe sit eget parti og advarer nu stærkt mod at stemme på Komorowski i søndagens afgørende valgrunde. Med knap 60 procent af stemmerne imod sig, får Komorowski endog meget svært ved at genvinde fodfæstet,« vurderer Pawel Tokarski.
Da ingen havde regnet med Dudas succes, ej heller manden selv, var det også en stærkt overrasket Komorowski, der morgenen efter Dudas valgsejr offensivt lovede polakkerne hele tre folkeafstemninger, hvoraf det mest markante forslag er et nyt valgsystem der ligner det britiske med flertal i enkeltmandskredse, hvilket var rocksanger Pawel Kukiz’ eneste valgtema.  
»Komorowski stillede også polakkerne en folkeafstemning i udsigt om, at borgerne fremover ved tvivlsspørgsmål i skattesager automatisk vil få ret. Den lov var dog i forvejen på trapperne. I det hele taget lover præsidentkandidaterne vidtrækkende politiske tiltag, som slet ikke ligger inden for beføjelserne,« siger Pawel Tokarski. Embedets politiske tyngde ligger på udenrigs- og sikkerhedspolitik, og her er der ikke den store forskel på Komorowski og Duda.
Konservative med social profil
Nu spørger polakkerne sig selv, hvem den hidtil ukendte Andrzej Duda egentlig er. Den 43-årige advokat missede for fem år siden at blive Krakows borgmester, har arbejdet loyalt i afdøde præsident Lech Kaczynskis advokatkontor, var vice-justitsminister og er i dag medlem af Europa-Parlamentet. Partileder Jaroslaw Kaczynski var selv så tydeligt overrasket over Dudas succes, at Kaczynski end ikke ønskede sin kandidat tillykke med udsigten til at blive den nye statschef. En post, Kaczynski forgæves kandiderede til for fem år siden.  
I Polen er Duda mest kendt for at have oprettet en retshjælp i Warszawa for fattige polakker, hvilket har hjulpet Dudas kampagne. Pensionisten Anna fra Warszawa siger til Deutschlandfunk, at »Duda er et ærligt og redeligt menneske, der bringer himlen tættere på de svageste og de udstødte«. Med 250 euro i pension om måneden har hun brug for retshjælpen for at få medicintilskud.
»Det er netop sådan, Lov- og Retfærdighedspartiet (PIS) ønsker at præsentere sig selv. Selv om de er nationalt sindede og er tætte på kirken, er deres trumfkort en meget tydelig socialpolitik over for pensionister og de fattige, som Polen stadig har så mange af. Partiet vil nedsætte pensionsalderen og udbygge staten kraftigt, selv om pengene ikke er der«, siger Pawel Tokarski, der peger på, at Polen reelt er splittet mellem det vestlige og nordlige Polen, der er højborg for Borgerplatform, mens Kaczynski og Dudas parti står stærkt i de mindre velstående østlige og sydlige egne.
»Man taler også om et Polen A og et Polen B. Ved de polske valg er det derfor især spørgsmålet, om højborgene kan rykkes.«
Komorowskis trumf er, at valgdeltagelsen i vest og nord var overraskende lav. Føler disse vælgere sig kaldet søndag, kan valget blive tæt.   

