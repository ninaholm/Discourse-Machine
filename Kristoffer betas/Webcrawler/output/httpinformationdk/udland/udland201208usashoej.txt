USA’s højrefløj vil definere fostre som personer
Til næste uges konvent vil USA’s republikanske parti efter alt at dømme vedtage, at det er partiets politik at arbejde for et totalforbud mod abort uden særlige undtagelser i tilfælde af voldtægt eller incest. Den amerikanske modstand imod abort domineres i stigende grad af kræfter, der ønsker et totalforbud – senest ved at forsøge at indføre en ny definition på personbegrebet, så det indbefatter fostret fra den spædeste celledeling


 Til udelt fryd for Demokraternes kampagnestab og præsident Barack Obama har abortspørgsmålet endnu engang kastet Republikanerne ud i en indre splittelse, der ifølge flere iagttagere kan blive fatal for Mitt Romneys chancer, når amerikanerne stemmer til november.
Hos de kvindelige vælgere, hvoraf tæt på halvdelen støtter fri abort, halter Romneys tilslutning nemlig hele 20 procent efter Obamas. Ikke desto mindre besluttede den komité, der laver udkastet til den overordnede republikanske politik, som skal vedtages på næste uges partikonvent, tirsdag, at det skal være partiets politik at modarbejde abort i alle tilfælde uden undtagelser.
Formuleringen, som det blev vedtaget, at partiet skal arbejde for at få tilføjet til USA’s forfatning, lyder, at »det ufødte barn har en fundamental, individuel ret til livet, som ikke kan krænkes«. Kommentatorer påpegede hurtigt, at selv om partiets talsmænd fremhævede, at de enkelte delstater stadig skal have råderum i abortlovgivningen, peger formuleringen mod et abortforbud, der ikke engang skaber rum for de sædvanlige undtagelser for aborter i forbindelse med voldtægt eller incest.
Dermed lægger de republikanske delegerede sig overraskende tæt op ad denne uges mest kontroversielle udtalelse i amerikansk offentlighed – det republikanske kongresmedlem Todd Akins særegne påstand om, at kvinder ikke kan blive gravide, når en voldtægt er »ægte«, fordi deres krop »har måder at blokere« for befrugtning på i sådanne situationer.
Akin har også antydet, at abortsøgende kvinder opfinder »voldtægtshistorier« for at opnå offentlige tilskud til gennemførelse af svangerskabsafbrydelse.
Romneys svære balanceakt
At spørgsmålet ikke var akademisk, dokumenterede flere medier med henvisning til en undersøgelse fra Amerikanske Gynækologers Forbund: I USA foretages mellem 10.000 og 15.000 aborter om året i forbindelse med en graviditet, der er et resultat af voldtægt eller incest.
Præsidentkandidat Mitt Romney har taget afstand fra sin partifælle. Akins ord var »krænkende, utilgivelige og helt forkerte,« sagde han til avisen National Review. Romney opfordrede også Akin til at trække sig til senatsvalget, hvilket denne pure afviste.
Men i Missouri er Todd Akin stadig favorit til at vinde senatsvalget til november.
Ved konventet i Tampa i Florida i næste uge skal Mitt Romney holde den tale, hvor han tager imod sit partis nominering. Den republikanske udfordrer har udsigt til måneders umådelig vanskelig balancegang: For hvordan skal han både navigere mellem hensynet til partiets i abortspørgsmålet så kompromisløse kernevælgere og se nødvendigheden af at appellere til de mere moderate svingvælgere, hvis stemmer Romney har ubetinget brug for at vinde?
Bag abortspørgsmålets fremskudte placering som den potentielt afgørende brudzone i amerikansk politik ligger et intensivt lobbyarbejde fra en hel underskov af abortmodstanderbevægelser, der som erklæret endemål har at få omstødt den amerikanske højesteretskendelse i sagen Roe versus Wade fra 1973, hvormed abortering af under tre måneder gamle fostre officielt blev legaliseret i De Forenede Stater.
Den nyopfundne ’personhed’
Den for tiden mest aktive og fremgangsrige af disse grupper er utvivlsomt den såkaldte Personhood-bevægelse, der forsøger at vinde amerikanske politikere og vælgere for det synspunkt, at skal Roe versus Wade-dommen omstødes, vil den mest effektive strategi være at få defineret fostre som ’personer‘ – og dermed retssubjekter – allerede fra befrugtningen af. I medfør af denne definition vil fostre fra deres tidligste stadium nyde godt af lovens fulde retsbeskyttelse, herunder naturligvis også retten til liv. I teorien vil fosterfordrivelse herefter være at sidestille med mord.
Politikere bejler til bevægelsen
Igennem sit lobbyarbejde har Personhood taget »22 initiativer«, hvor bevægelsen dels har formået at påvirke lovgivere i flere amerikanske stater til at fremsætte lovforslag, der ophøjer den udvidede persondefinition til lov, dels samlet underskrifter til at få spørgsmålet sendt ud til folkeafstemning.
Forslagene er faldet hver gang og definitionen forkastet ved alle folkeafstemninger, men med stadig snævrere margin: Bedst gik det i Mississippi 2011 med 42 procents tilslutning.
Og i Personhood-bevægelser er engagementet i sagen usvækket. Bevægelsens græsrødder forsøger nu at samle tilstrækkeligt mange underskrifter til, at der kan holdes folkeafstemning om den nye persondefinition i Colorado (for anden gang), Ohio og Montana til november, når amerikanerne alligevel skal stemme ved præsidentvalget. Personhood stiler også efter en folkeafstemning i Florida i 2014, fortæller bevægelsens leder, Keith Mason, til onlineavisen Daily Beast.
»Se bare, hvor vi vokser os større og større. Vi breder os som ukrudt.«
Hvor indflydelsesrig en position Personhood har formået at tilkæmpe sig, viser sig også ved, at de øvrige seriøse udfordrere i den republikanske nomineringskamp: Newt Gingrich, Michele Bachmann og Rick Perry, alle kom med udtalelser, der kraftigt lod antyde, at de har favnet bevægelsens dagsorden. Det vægrer Mitt Romney sig fortsat ved, »men vi kimer ham ned,« siger den 31-årige Mason. Og ’vi’ er de 80.000 frivillige aktivister, bevægelsen hævder at have mobiliseret.
Som Pro-life-aktivisterne
At erklære fostre for mennesker fra selv befrugtningen er ikke en ny strategi – andre såkaldte Prolife-aktivister har forsøg sig med det samme i årtier, men først med den karismatiske Masons bestræbelser har synspunktet vundet bredere geklang i den offentlige bevidsthed.
Keith Mason lever på ingen måde op til billedet af de dystre, frelste prædikanter fra Bibelbæltet, der tegner meget af den øvrige abortmodstand. I et portrætinterview i Daily Beast beskrives han som en »delvis hipster«-type, der cruiser rundt på veteranmotorcykler, dyrker metalbandet Deftones og krydrer sine udtalelser med vendinger som cool stuff, man og lejlighedsvise bibelcitater. Lige så stor skærmtække, har hans hustru og kommunikationschef, Jennifer Mason, der beskrives som »smuk og eftertænksom med langt brunt hår og mørke øjne.«
Med Personhoods succes er fokuspunktet for kampen mod fri abort i USA blevet forskudt. Hvor det taktiske mål førhen var at vanskeliggøre adgangen til abort maksimalt ved at indsnævre kriterierne for lovligheden i det eller lukke af for offentlige tilskud til abortklinikker, er målet nu intet mindre end den totale afskaffelse. »Personhood tør sige højt, hvad der er mange anti choice-aktivisters inderste overbevisning,« siger Donna Crane, chefstrateg i pro-abortgruppen NARAL Pro-Choice America.
»De toner rent flag, hvilket på en måde er mere ærlig snak.«
Personhoods kampagne møder dog også en vis intern opposition i USA’s anti-abortbevægelse, og kritikken går navnlig på, at bestræbelserne på at få trumfet en ny person-definition igennem USA’s højesteret på forhånd er dømt til at få juridisk fiasko. Dette er f.eks. synspunktet hos Paul Linton, en tidligere juridisk chefrådgiver i antiabort-gruppen Americans United for Life.
»Personhood-begrebet er fundamentalt forfejlet – ingen dommer ved højesteret er nogensinde kommet tæt på at give udtryk for det synspunkt, at det ufødte barn skal anses for at være en ’person’, der er udstyret med de forfatningsgivne rettigheder.«
Keith Masons kampagne har fremkaldt en massiv modstand for kvinderetsaktivister, som hævder, at en lov, der giver fostre personstatus, i realiteten også vil indebære et forbud mod visse former for prævention, reagensglas-befrugtning og stamcelleforskning, da fostre også i disse sammenhænge udsættes for en risiko for at gå til grunde. Det afviser Mason. Til Daily Beast siger han: »Jeg er ikke imod prævention, men kun imod metoder, der dræber et levende menneske«. Problemet er blot, at de nævnte metoder også vil omfatte brug af kobberspiraler og fortrydelsespiller, da begge metoder ifølge flere forsker kan tænkes at forhindre et æg i at fæstn e sig i livmoderen efter befrugtning. Hvad angår reagensglasbefrugtning, siger Mason, at han ikke har tænkt sig at forbyde metoden, »kun reformere den« – hvordan det skal foregå, har han endnu ikke ulejliget sig med at uddybe. Hertil kommer så problematikken med spontanaborter, hvor den gravide kvinde risikerer at blive udsat for »urimelig mistanke«, indvender Lynn Paltrow, leder af lobbygruppen National Advocates for Pregnant Women.
I forvejen eksisterer der i 38 delstater love, der åbner mulighed for at rejse mordsigtelser mod mødre, hvis fostre dør.
Mens Masons titusindvis af frivillige er travlt beskæftiget med at indsamle underskrifter for at få sendt bevægelsens persondefinition til folkeafstemning i flere stater til efteråret, er en omfattende modkampagne nu sat i værk af organisationer som Planned Parenthood og American Civil Liberties Union. Planen er at imødegå Personhood med juridiske indvendinger og modspil i medierne. Og der forestår en hård kamp, erkender Crane fra NARAL.
»Hvis nogle af disse iniativer bliver til lov på statsniveau, kan de arbejde sig op hele vejen gennem retssystemet. Og i dag kan man desværre ikke længere stole på, at domstolene vil træffe afgørelser, der tager hensyn til beskyttelse aff kvinders helbred.«

