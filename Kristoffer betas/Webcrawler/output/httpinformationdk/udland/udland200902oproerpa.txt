Oprør på Lampedusa
Den italienske regerings plan om at iværksætte direkte hjemsendelse af flygtninge har udløst et oprør i lejren på Lampedusa. "I modtagelsescentret, som nu er forvandlet til en koncentrationslejr med 900 flygtninge og 900 politifolk, kan alt ske," siger øens borgmester


 Onsdag formiddag udbrød der oprør blandt de knap 900 flygtninge, der aktuelt er interneret på den italienske ø Lampedusa. Årsagen er den italienske regerings seneste tiltag på flygtningeområdet. Tirsdag blev 107 tunesere repatrieret, hvilket fik 300 af deres landsmænd til at gå i sultestrejke. Protesten udviklede sig til voldsomme sammenstød mellem tuneserne og politiet, og tre bygninger på modtagelsescentret, som nu er forvandlet til et center for identifikation og udvisning, blev sat i brand.
 "Vi indbyggere på Lampedusa har i ugevis frygtet, at det ville ske. Og vi har råbt om hjælp, for det var indlysende, at det ville ende sådan. Vi vidste det. Der er ingen nødudgang, så hvis vinden havde blæst i den modsatte retning, ville der have været hundredvis af døde," siger advokaten Paola La Rosa til Information.
 Iværksættelsen af direkte hjemsendelser fra den lille ø mellem Sicilien og Afrika vil ifølge den italienske indenrigsminister, Roberto Maroni, afholde bådflygtninge fra Afrika fra at sætte livet på spil i forsøget på at krydse Den Sicilianske Kanal:
"2009 vil blive året, hvor bådflygtningene holder op med at gå i land på Lampedusa," sagde Maroni ved årsskiftet.
 "Er det prisen for, at bådflygtningene skal holde op med at gå i land på Lampedusa?" spørger Paola La Rosa med henvisning til optøjerne og ildspåsættelsen på øens flygtningecenter, der medførte over 50 indlæggelser blandt politi og flygtninge:
"Hvis det er prisen, så er indbyggerne på Lampedusa ikke parat til at betale på Europas vegne," fastslår hun.
En fangekoloni
Branden har ramt ca. 60 procent af faciliteterne på flygtningecentret, og de italienske myndigheder iværksatte i løbet torsdag en luftbro for at bringe flygtningene til centre på det italienske fastland, hvorfra de fleste ifølge planen skal repatrieres. Borgmesteren på Lampedusa, Bernardino de Rubeis, stiller den italienske indenrigsminister til ansvar for oprøret og kræver, at centret evakueres:
 "I modtagelsescentret, som nu er forvandlet til en koncentrationslejr med 900 flygtninge og 900 politifolk, kan alt ske. Vi har bedt ministerpræsident Silvio Berlusconi om at skabe kontrol over fænomenet med illegale indvandring på Lampedusa. Maroni har ikke klaret opgaven, fordi han hårdnakket har insisteret på at omskabe Lampedusa til et sted, hvor flygtningene tilbageholdes. Siden nytår har en gruppe flygtninge fra Tunesien været tilbageholdt på centret," udtaler Bernardino de Rubeis til Corriere della Sera.
 I slutningen af januar forcerede over 1.000 flygtninge indhegningen på flygtningecentret og demonstrerede fredeligt sammen med øens befolkning mod regeringens beslutning om at iværksætte direkte repatriering af flygtninge fra lande som Egypten og Libyen. Mange frygter, at den lille ø med blot 6.000 indbyggere dermed forvandles til en fangekoloni midt i Middelhavet. Inden gårsdagens oprør var der i forrige uge 10 selvmordsforsøg blandt flygtninge på Lampedusa, oplyser Roberto Zagami, som er læge ved modtagelsescentret:
"Og flere af flygtningene på centret har skåret sig med søm, som de har dyppet i ekskrementer. Så får de høj feber og bliver måske overflyttet til hospitaler på fastlandet," siger Roberto Zagami.
Uklare aftaler
I fjor ankom der mere end 30.000 bådflygtninge til Lampedusa. Indenrigsminister Maroni påpeger, at antallet af flygtninge siden nytår er reduceret kraftigt på grund af regeringens løfte om at effektuere de eksisterende aftaler med Egypten og Tunesien og indgå lignende aftaler med andre afrikanske lande. Paola La Rosa mener dog, at det primært skyldes vejret:
 "Med en vindstyrke på 5-6 knob er det klart, at vi ikke har set nogen bådflygtninge på det sidste," påpeger hun. 
Beboerne på Lampedusa frygter, at den tidligere NATO-base på øen vil blive omdannet til et midlertidigt flygtningecenter. Her er mange af de tunesere, som Maroni vil sende direkte hjem, allerede indkvarteret:
"Uroen opstår, fordi ingen ved, hvad der skal ske med tuneserne," siger Paola La Rosa, som har taget initiativ til en appel til Europaparlamentet mod den italienske regerings flygtningepolitik, og fortsætter:
"Det er uklart, hvad repatrieringsaftalen med Tunesien indeholder. Italien kan angiveligt kun repatriere 100 om måneden, men her er allerede mange flere, og de bliver ved med at ankomme. Og hvad sker der med dem, der bliver sendt tilbage til Ben Alis diktatur i Tunesien?"


