Nyforelsket Sarkozy i stormvejr



 Den franske præsident, Nicolas Sarkozy, er udsat for en heftig indenrigspolitisk kritik, samtidig med at hans popularitet daler for første gang. Det er en kombination af dystre økonomiske udsigter for 2008 og en helt ny linje i personlig markedsføring, der har fået vælgerne til at se med nye øjne på præsidenten. Nyskilte Sarkozy har brugt de sidste par uger på sin nye kæreste, popsanger og tidligere topmodel, Carla Bruni, som en fransk avis - Le Journal de Dimanche - i weekenden spåede, at han snart gifter sig med. Avisen ejes af en af Sarkozys venner, Arnaud Lagardere, og er derfor ofte velinformeret om præsidentens gøren og laden. Forholdet har været luftet på forsiden af samtlige nationens kulørte blade, siden det blev kendt i december 2007, og parrets juleferie i Egypten, delvist finansieret af en af præsidentens mange millionærvenner, har delt Frankrig i to: De, der med foragt ser på en præsident, der trækker embedet ned i populistisk søle, og de, der er fascinerede af en politiker som superstjerne. "Denne præsident får mig til at tænke på Romerrigets dekadence. Magthaverne forlyster sig, mens folket kæmper for at få enderne til at mødes," udtalte det socialistiske parlamentsmedlem Arnaud Montebourg i sidste uge. Hans partifælle, den slagne kandidat til posten som præsident, Ségolène Royal, udtalte, at Sarkozy "er i gang med at underminere værdigheden af præsidentstillingen". AG

