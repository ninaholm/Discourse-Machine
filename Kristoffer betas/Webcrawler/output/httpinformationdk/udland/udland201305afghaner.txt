’Afghanerne har perfektioneret kunsten at svindle …’
Donorlandene accepterer alt for megen korruption i Afghanistan, fordi de har så travlt med at nå deres mål inden 2014, mener chefen for NATO’s korruptions- bekæmpelse, Flemming Agerskov. Han fastholder, at korruptionen er langt værre, end politikerne vil indrømme


 
	Det internationale samfund kunne gøre meget mere for at få styr på den galopperende korruption i Afghanistan. Presset for at nå resultater før tæppefald i 2014 får mange donorer til at lukke øjnene for megen af den korruption, der foregår. Det mener den 53-årige danske brigadegeneral Flemming Agerskov, som siden 2012 været chef for NATO’s korruptionsbekæmpelse i Afghanistan.

	»Det er min klare vurdering, at donorerne accepterer meget mere, end de ellers ville gøre, fordi de har så travlt,« siger han til Information.

	»I de første mange år var indsatsen i Afghanistan drevet af betingelser. I dag er den drevet af den deadline, der hedder 2014.«

	I mere end et år har han beskæftiget sig nonstop med den vidtforgrenede afghanske korruption. Han har læst tusindvis af efterretningsrapporter, undersøgt utallige sager om korruption og svindel fra top til bund i det afghanske samfund – og lagt planer for, hvordan de ansvarlige kan bringes for retten.

	»Jeg har nogle rigtig gode sager på enkeltpersoner, som jeg snart kan aflevere til statsanklageren,« siger han. Men hvis sagerne nogensinde skal føre til dom, er der ifølge den danske antikorruptionschef brug for et holdningsskift fra Danmark og de andre donorlandes side.

	»I øjeblikket udnytter donorlandene ikke deres magt. På den store donorkonference i Tokyo sidste år besluttede de at trække først 20 pct. af bistanden, og så 20 pct. mere, hvis den afghanske regering ikke aktivt bekæmper korruptionen,« siger han.

	»Mit håb er, at donorlandene vil kræve de her bundkorrupte personer straffet som betingelse for at fortsætte bistanden.«

	Kun f å rene hænder

	I det hele tager mener Flemming Agerskov, at korruptionen i Afghanistan er et væsentlig større problem end de fleste politikere giver udtryk for.

	»Normalt sidder jeg med højt klassificeret materiale, og jeg må sige, at det er et noget andet billede, jeg ser. Knap så positivt, som de åbne kilder viser, vil jeg sige. Jeg kender de specifikke sager, de netværk, der opererer. Jeg ved præcist hvem, de mest korrupte er,« siger han.

	Ifølge Flemming Agerskov er korruptionen nærmest alle steder.

	»Jeg har set på rigtig mange mennesker i kraft af mit job, og det er min klare vurdering, at omkring 80 pct. af alle afghanere betaler for deres job. De sidste 20 pct. kender nogen, der kender nogen. Kun ganske enkelte får deres stillinger, fordi de er dygtige og ikke til at komme udenom. De er lige så sjældne som roser i ørkenen.«

	Mafiavælde

	Den danske antikorruptionschef beskriver Afghanistan som et mafiastyre, hvor alle de værste forbrydere går fri, fordi de har forbindelser.

	»Det er folk på lavt niveau, der bliver retsforfulgt. Og så nogle enkelte på mellemniveau. Ingen af de store fisk er nogensinde blevet trukket i retten,« siger han.

	Ifølge Flemming Agerskov ved afghanerne udmærket, hvad der foregår, men mange tør ikke gøre noget ved det.

	»Det er fuldstændig ligesom i rockermiljøer. Så længe du holder mund, får du ikke tæsk og bliver ikke slået ihjel,« siger han.

	Den danske korruptionschef understreger, at Afghanistan trods de store korruptionsproblemer, er kommet langt siden 2001, hvor det afghanske finansministerium bestod af to blikkasser under Mullah Omars seng.

	»Men det irriterer mig langt ind i min danske sjæl, at det er så korrupt! Det kan godt være, at andre lande også er korrupte, men afghanerne har perfektioneret korruptionskunsten.«

	Gebyrer og bestikkelse

	Ifølge Agerskov er man korrupt, hvis man stjæler penge, som ikke tilhører en selv. Men sådan ser de fleste afghanere ikke på det, forklarer han.

	»Den jævne afghaner synes ikke det er korruption, hvis han skal betale 50 dollar for at få en mellemmand til at samle de 27 eller 28 underskrifter, som er nødvendige for at få et kørekort.

	»Det er bare en måde at undgå selv at spilde flere dage på at samle underskrifter ind,« siger han.

	»Det samme gælder, når de skal betale 25-50 afghani (tre-fire kr.) ved en vejspærring. Det betragter afghanerne som rimeligt for at kunne færdes sikkert, men hvis kravet stiger til 500 afghani (50 kr.) eller en ged, så er det korruption og for meget. «

	Afghanerne ved udmærket hvad korruption er, understreger Agerskov.

	»Mange har svært ved at forstå de svimlende summer, som forsvinder på regerings- og guvernørniveau, men alle kan se, at der er noget galt, når pengene til et landbrugsprojekter forsvinder eller de skolebøger, som er bestilt, aldrig dukker op,« siger han.

	Opium og Taleban

	Noget af det værste ved den afghanske korruption er ifølge NATO-chefen, at korruptionen finansierer de afghanske oprørsgrupper.

	»Uden den omfattende korruption ville det ikke være muligt at opretholde den enorme opiumproduktion, som finansierer en stor del af Talebans aktiviteter« siger han.

	»Taleban ’beskytter’ både dem, der dyrker opium og transporten ud af landet. Det tager de sig godt betalt for. Og pengene bruger de til gengæld til indkøb af våben, gødning til vejsidebomber osv. Uden korruption kunne det ikke lade sig gøre i det omfang.«

	»Afghanistan bliver ved at stå nederst på Transperancy Internationals korruptionsliste, så længe afghanerne accepterer, at ministeren, guvernøren eller politichefen bestemmer alt og kan overtrumfe selv loven med sin underskrift,« siger han.

	»Men heldigvis er der en yngre og mere moderne generation på vej. Og dem forsøger jeg at samarbejde med.«

