Menneskesmugler: Det ville ødelægge min forretning, hvis man kunne søge asyl uden for EU
Det er vinter, så smuglerruterne ind i EU burde næsten være gået i stå. I år er det anderledes: Store fragtskibe er sejlet af sted mod Italien fra den sydtyrkiske kyst og har ændret spillereglerne for den illegale migration. Ville EU virkelig stoppe det, burde det åbne ambassaderne, siger en smugler
Med få dages mellemrum blev to fragtskibe opdaget ud for Italiens kyst. I begge tilfælde havde besætningen forladt broen og ladet skibene med hhv. 360 og 770 mennesker ombord drive frit. Spøgelsesskibe, døbte medierne hurtigt det, der fuldstændigt ændrede den illegale migrations spilleregler.


 I den sydtyrkiske by Mersin ligger de hvide glasfiberbåde og vugger dovent i marinaen. Lokale drikker cappuccinoer, der er delikate kager på tallerknerne, guldsmykkerne om håndleddene klirrer, og hækkene langs vejen er kunstfærdigt klippede som fugle og snurretoppe. Mersin Marina skinner som kronen over det byfornyelsesprojekt, der har forvandlet en smågrim havneby til et luksuriøst feriested med strandpromenade og et liv som ved den franske riviera.
Et par kilometer mod syd i den nye bydel sidder 23-årige Abed Alrahman i sin café. Den ligger på første parket med store glaspartier mod stranden. Han er syrer, sammen med sin søster brugte de familiens penge, 250.000 kroner, på at leje og istandsætte dette hjørne af Mersins nye bydel, efter det blev for svært at bo i havnebyen Latakia i Syrien. Søsteren har bestemt farverne: lys mosgrøn og orange som solnedgangen. Resten er i hvidt, stolene er i imiteret læder. Det skal være sommerligt.
Mersin er tæt på hjemlandet, her er samme klima og mange landsmænd. Her er en havn, der indtil for nyligt havde fast færgeoverfart til Latakia. Handlen i byen er kun vokset, efter syrerne er kommet til. Men for søskendeparret og deres café har der særligt været et problem i de seks måneder, den har haft åbent:
»Medarbejderne! Vi har haft seks ansatte, der er taget af sted fra den ene dag til den anden. De tager af sted med smuglerbådene,« forklarer Abeds søster nærmest grinende.
Der er nemlig en anden ny rolle, den sydtyrkiske by Mersin har fået, og det er grunden til, at der jævnligt ligger store fragtskibe ud for kysten, hvortil syriske flygtninge bliver sejlet ud efter instrukser: Byen er blevet seneste point of departure for illegal migration til EU og tilsyneladende med en hel ny metode, der blev opdaget i dagene omkring nytår.
Med få dages mellemrum blev to fragtskibe, det ene til kvæg, opdaget ud for Italiens kyst. I begge tilfælde havde besætningen forladt broen og ladet skibene med hhv. 360 og 770 mennesker ombord drive frit – indtil den italienske kystvagt opdagede dem. Spøgelsesskibe, døbte medierne hurtigt det, der fuldstændigt ændrede den illegale migrations spilleregler.
Begge fragtskibe, op mod 75 meter lange, klar til ophugning og indregistreret i henholdsvis Sierra Leone og Moldova, menes at have sejlet fra Mersin. Syriske flygtninge har fortalt, at de betalte 3.500-7.000 euro for komme til Europa.
Billetten er op til tre gange dyrere end en billet til en smuglerbåd fra Libyen eller Egypten – men så er turen dertil også sparet. Undervejs er det automatiske trackingsystem, som skibe i den størrelse er udstyret med, blevet slået fra, besætningen stukket af, muligvis ved at stige af ved Cypern eller Kreta, mens nogle flygtninge blev betalt for efterfølgende at indstille kursen mod Italiens kyst. Når det bliver opdaget, at et skib er på afveje, må en helikopter lande på skibet, så kystvagten kan føre det sikkert i havn.
»Der er en hel ny form for modus operandi, vi ser ad denne rute. Vi så det første fragtskib i juli sidste år. Siden har vi registreret 15 i alt, hvoraf 12 har nået Italien,« siger talsmand for EU’s grænseagentur Frontex Izabella Cooper. De ophugningsklare fragtskibes motorer er ustabile, så der er også blevet fundet skibe flydende omkring Cypern og Kreta.
»Mange syrere gjorde tidligere det, at de fløj til Algeriet og tog en bil til Libyens kyst for at tage en båd til Italien derfra. Men med den seneste udvikling i Libyen er der de facto ikke længere nogen stat, så det er for farligt at rejse derfra. Samtidig lader det til, at Algeriet har indført visarestriktioner for syrere, der kommer til landet, ligesom Libanon har indført strengere grænsekontrol ved sin grænse. Og imens er situationen i Syrien bare forværret,« siger hun.
Resultatet er, at tilstrømningen til ruterne i det sydlige Tyrkiet øges – uden, at man dog i øvrigt skal forvente, at de kendte ruter med små smuglerbåde fra Libyen og Egypten falder nævneværdigt, siger hun.
2015 tegner allerede til at sætte rekord i menneskesmugling: Vinteren har vist sig at være usædvanlig travl – og ubarmhjertig. I midten af februar var 400 migranter druknet ifølge International Organisation of Migration. Sidste år var det antal bare 27.
Men druknedøden kommer med de usikre både fra Libyen og Egypten. Den nye måde at smugle mennesker på fra Mersin i store skibe er mere sikker, og den geografiske placering optimal: Det er tæt på Syrien og med en havn og handel, hvor et fragtskib, der lægger til i et par dage, ikke nødvendigvis vækker opsigt.
System opfordrer til smugling
I cafeen ved Mersins strandpromenade kan de snart ikke længere holde styr på, hvilke skibe der sejler af sted, og hvilke der bliver opdaget og sendt tilbage. Hver dag er der nye historier om, hvad der sker på havet, som i dag ligger gråt og stille foran dem. I den illegale migrations kredsløb er cafeerne branchens svar på Tripadvisor og Booking.com.
»Alle snakker hele tiden om, hvilken smugler der er den bedste at bruge. Der er dem, der bare tager dine penge og ikke gør, hvad de lover – og så er der dem, der serverer god mad og drikke under rejsen. En af mine venner skrev efterfølgende, at han bad til Allah om at belønne sin smugler for hans hjælp,« siger Abed Alrahman. Flere facebooksider indeholder også opslag med tilbud om smugling.
Ved endevæggen i cafeen sidder en mand i jeans, hvide kondisko og med sin telefon i hånden og te på bordet foran sig. Han er menneskesmugler, men vil ikke lade sig interviewe. Det er der få, der vil.
Abo Khalil i Istanbul vil dog gerne. Han skulle på forretningsrejser, først til Izmir, hvorfra smuglerbådene går over det ægæiske hav til græsk farvand, derefter til Mersin, men til sidst lykkes det mig at ramme Istanbul på samme tid som ham. Vi mødes i baggården til en café i Istanbuls Aksaray-kvarter. Her bor flere syrere i lejligheder til ågerpriser, mens de venter på at komme væk. Han er iklædt sort vindjakke og jeans. Maven buler ud, og han lægger sine to telefoner – »for business« – og sine cigaretter på bordet og bestiller te, før han gør det klart, at han kun vil lade sig interviewe på en betingelse: At hans udsagn ikke bliver taget ud af kontekst. For han ser ikke sig selv som en kriminel – han tilbyder services, siger han.
»EU modsiger sig selv: Landene siger, at de vil bekæmpe smugling, men du kan ikke gå til EU-landenes ambassader og søge om asyl. Du skal være i landet, før du kan gøre det, og det er jo paradoksalt. De beder dig praktisk talt om migrere illegalt!«
2.500 euro for et dansk pas
Abo Khalil er selv en flygtning, siger han. Tre gange forsøgte han at krydse Evros-floden, der udgør grænsen til Grækenland. Hver gang blev han opdaget og sendt tilbage. Han forlod Syrien i 2011, før oprøret var blevet til en uoverskuelig borgerkrig, fordi han »kunne se, hvad der var på vej«. Men til sidst gav han op og besluttede sig for at bruge sin viden til at hjælpe andre.
Han siger selv, at han er selvstændig. At han efter, han fik den første gruppe migranter ind i Tyrkiet, blev anbefalet til andre, og siden er det bare gået i samme takt med forretningen, som bomberne er faldet over Syrien. Han er nu det sted i hierarkiet, hvor han er manden, der organiserer tingene og får dem til at ske. De små fisk kommer med kunder til ham.
Hvor det er væsentligt billigere at rejse med Mersins smuglerskibe, koster det mellem 8.000 og 15.000 euro at blive smuglet ind i EU gennem de regulerede lufthavne alt efter, hvilket land du vil til.
Dagsprisen for et dansk pas med indrejsestempel til Tyrkiet er 2.500 euro. Indrejsestemplet er vigtigt, for så slipper Abo Khalil for at tage turen ud til lufthavnen og betale 1.500 euro for at få det gjort.
Selv hævder han, at han kun tjener fem til ti procent af det samlede beløb, han opkræver. Resten går til mellemmænd – særligt de dyre af slagsen: »Jo nærmere du kommer på et officielt skrivebord, des flere penge kræves der,« siger han. For selvfølgelig kan menneskesmuglingen ikke lade sig gøre uden myndighedernes indblanding: »At læsse en båd med 700 mennesker? Det er jo helt tydeligt!«
Efter de to spøgelsesskibe nåede Italien og spotlyset, var der flere, der undrede sig over, hvordan det kunne lade sig gøre: »Var smuglerne virkelig alene om det, eller skete det med tyrkernes samtykke?« spurgte den italienske avis Il Fatto Quotidiano, efter spøgelsesskibene fra Mersin var blevet opdaget.
Tyrkiet huser ifølge egne tal 1,7 millioner flygtninge, hvor bare 265.000 lever i flygtningelejre. Så hvorfor ikke lukke øjnene, hvis nogle af dem driver af sted?
Andrea Di Nicola er kriminolog og forsker i menneskesmugling ved University of Trento i Italien. Han har rejst i flere af de lande, der grænser op til Middelhavet for at interviewe menneskesmuglere. Sidste år udgav han med en kollega bogen En menneskesmuglers tilståelser – og der er flere smuglere, også fra Tyrkiet, der har fortalt ham lignende historier om korruption hos de tyrkiske myndigheder og hos EU’s lufthavne, siger han:
»De udsagn virker troværdige. Som forsker i organiseret kriminalitet er jeg mere end overbevist om, at korruption er essentiel i dette system, ellers kunne sådan et komplekst og ’synligt’ system ikke fungere overhovedet. Korruptionen er smørrelsen i smuglingen af migranter.«
En uge efter Information har været i Mersin, forhindrer den tyrkiske kystvagt dog 333 migranter på et skib indregistreret i Togo i at sejle videre til Italien. Guvernøren har opdaget, at fragtskibe ofte er blevet brugt til menneskesmugling i de seneste måneder, lyder det i en udtalelse.
11 syrere og fire tyrkere blev anholdt og tiltalt for menneskesmugling. I alt har den tyrkiske kystvagt forhindret 1.754 migranter i at rejse fra Mersin i 2014, oplyser det.
Tidligere har vinteren været relativ rolig for smuglere og grænsevagter på grund af kulde og uroligt hav. Ingen gider risikere livet mere end højst nødvendigt. Men med de store fragtskibe er det blevet muligt at udvide smuglerforretningen til hele året – for smuglerne er muligvis de mest kreative entreprenører i hele verden, påpeger Andrea Di Nicola. Og de ændrer praksis så hurtigt, at landene ikke kan nå at følge med:
»De bruger luksusyachter, fragtskibe, lastbiler, biler, fly – ethvert middel, der kan trænge igennem til Europa. De ændrer ruterne for at optimere deres egen gevinst, mens de minimerer risikoen, og de planlægger og organiserer omhyggeligt deres forretning,« siger han.
»For dem er Europa bestemt ikke et fort. Tværtimod er Fort Europa en forretningsmulighed.«
Så længe der er krig …
Denne vinter har smugler Abo Khalil kun 40-50 kunder om måneden. Med sommervarmen og det rolige hav vokser det til 6-700 migranter om måneden. På et år har han 3.000 kunder, siger han. Med sine fem-ti procent i fortjeneste bliver det alligevel til en pæn sum.
3.000 kunder på et år, som hver især betaler 4.000 euro for en ’standard smuglertur’, giver en omsætning på 12 millioner euro, der bliver genereret til smuglerindustrien gennem Abo Khalil om året. Abo Khalils andel på fem procent er 600.000 euro. Eller knap 4,5 millioner danske kroner. Penge, han tjener på folk i en ulykkelig situation.
»Så længe der er krig, er der folk, der vil betale for at komme væk,« siger Abo Khalil. Og han er efterlyst i hele Europa, siger han. Det har også en pris. Men hvis EU virkelig vil smuglingen og den illegale migration til livs, har Abo Khalil et forslag. For folk som ham vil altid finde en vej, der er altid en korrupt embedsmand et sted. »Money talks,« siger han. Desuden kan man jo ikke sætte et hegn op ved kysten til Europa, som Grækenland og Bulgarien har gjort det ved landegrænsen til Tyrkiet. Men vil man kvæle Abo Khalils forretning, er der en simpel løsning, mener han: EU kunne åbne dets ambassader for asylansøgere, påpeger han og fremlægger det, han synes, kunne være en fremragende forretningsplan: »I stedet for at give en mand som mig 10.000 euro, kunne ambassaden kræve 5.000 euro for at behandle en ansøgning og yderligere 5.000 som en garanti for, at ansøgeren kan betale husleje og klare sig selv de første måneder i EU-landet. Det vil være dårligt for min forretning, men det vil være en løsning på problemet,« siger han. »Men mafiaen (hos Abo Khalil er det både EU’s regeringer, korrupte embedsfolk og smuglere, red.) vil ikke lade det ske.«
Og søskendeparret ved strandpromenaden i Mersin, der arbejder på at få deres café op at køre, mens smuglersnakken går? De glæder sig til sommer og ser frem til, at turisterne kommer, så de kan tjene flere penge.
Men de er også så småt ved at fortryde, at de ikke bare brugte deres penge på en af bådene.

