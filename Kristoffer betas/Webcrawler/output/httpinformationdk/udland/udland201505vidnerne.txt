Vidnerne fra Iguala
For otte måneder siden forsvandt 43 studerende i Iguala, Mexico. Forbrydelsen, som både politi, politikere og narkokarteller synes impliceret i, er forblevet uopklaret. Nu griber lokale borgere til våben for at beskytte deres landsbyer
Mario Vergara Hernandez (i midten) lugter til en metalstav, han har haft i jorden. Lugter den råddent, kan der være tale om en grav.


 Det er ni år siden, at Mexicos daværende præsident, Felipe Calderón, erklærede »krig mod narkotika«. Nu skulle Mexico være et land uden korruption og have en økonomi, der ikke byggede på kriminel virksomhed. Udviklingen siden da har bragt landet i den stik modsatte retning: Lov og orden håndhæves i bedste fald lemfældigt, og volden har overtaget landet.
Mere end 100.000 mænd, kvinder og børn er blevet dræbt i løbet af de seneste ni år. Mere end 25.000 mennesker savnes. Alene i 2013 blev 17.000 mennesker dræbt, flere end i Irak i samme periode.
For otte måneder siden lod en borgmester og en korrupt politistyrke i Iguala 43 studerende forsvinde. De studerende var på vej til en demonstration mod borgmesterens kone, da de stødte sammen med politiet. Officielt viser efterforskningen, at de studerende blev anholdt og overgivet til et lokalt narkokartel på ordre fra borgmesteren. Det er dog endnu uklart, hvad der præcist skete.
Begivenheden udløste dyb krise i Mexico. Ofrene for den natlige bortførelse var studerende ved Escuela Normal Rural de Ayotzinapa, Guerrero, Mexico.
Frem for at opklare sagen synes myndighederne mere optagede af at mørklægge den. Begivenheden markerer ifølge flere iagttagere et vendepunkt i offentlighedens holdning til regeringen. Over hele landet har der jævnligt været masseprotester, siden de studerende forsvandt.
I delstaten Guerrero, arnestedet for protesterne, har ’Natten i Iguala’, som bortførelsen af de 43 studerende betegnes, ændret manges liv.
José de la Cruz, 18 år, overlevede angrebet på de studerende, men mistede både venner og medstuderende den nat i Iguala. I dag har han mistet tilliden til enhver offentlig myndighed. Han har nu afbrudt sine studier og sat alt ind i på at afsløre sandheden om forbrydelsen.
Indtil jeg finder dig
Mario Hernández blev selv bortført for to år siden. Han bor i Iguala. Da han hørte om de 43 forsvundne, stiftede han gruppen Hasta encontrarte (Indtil jeg finder dig). På kort tid fik han tilslutning fra 300 indbyggere i Iguala, som også havde mistet et familiemedlem.
Frivillige i gruppen søger hver dag efter ligene af de 43 studerende i et bjergområde i Igualas udkant. Hver gang de støder på noget, der kunne være en grav, stikker de en metalpind i jorden, hiver den op igen og undersøger, om den lugter råddent. Det kan indikere, at her ligger nogen begravet.
I givet fald markeres stedet med et flag, hvorefter en retspatolog foretager nærmere undersøgelser. Et retsmedicinsk hold med to gravere inspicerer for tiden to-tre mulige grave hver dag. Siden november har de fundet over 50 lig.
Salvador Alanís, en butiksejer fra landsbyen Petaquillas, har stiftet borgerværnsgruppen FUSDEG (Frente Unido por la Seguridad y Desarrollo Social de Guerrero), fordi det officielle politi og hæren ikke yder nogen beskyttelse. Flere andre lokalsamfund har oprettet egne væbnede politistyrker for at beskytte deres landsbyer mod narkokartellerne. Tilstedeværelsen af disse enheder betyder, at folk i vidt omfang har fået deres normale liv tilbage og for eksempel kan begive sig ud på gaden efter mørkets frembrud uden at frygte for bortførelse.
’Kommunepoliti’-enhederne har til opgave at sikre den generelle sikkerhed i landsbyerne. Bevæbnet med almindelige haglgeværer patruljerer de gaderne i pickups og kontrollerer tjekpoints på indfaldsvejene.
I kraft af den store opbakning fra landsbyboerne og de mange frivillige, er korpsene i stand til at slå til mod kartellerne.
Ved en aktion i Petaquillas har FUSDEG eksempelvis konfiskeret maskingeværer, en enorm mængde marihuana og kokain samt anholdt en kartelchef og 10 af hans medarbejdere.

