'Hizbollah opruster våbenarsenal'
Israel hævder i ny FN-rapport, at den shiamuslimske Hizbollah-milits i Libanon opruster sit våbenarsenal og har nu 30.000 raketter parat til affyring


 Den shiamuslimske Hizbollah-milits i Libanon er i gang med at opruste sit våbenarsenal og har allerede 30.000 raketter klar til affyring i det sydlige Libanon.
Det siger Israel ifølge en FN-rapport, som generalsekretær Ban Ki-moon mandag sendte til medlemmerne af FN's Sikkerhedsråd. 
Rapporten bekræfter ikke de israelske oplysninger, men gentager FN's bekymringer over Hizbollahs offentlige ytringer mod Israel og gentagne tegn på, at Hizbollah bryder FN's blokade af våbenleverancer til militsen. 
Ban Ki-moon er også bekymret over, at Hizbollahs leder, Hassan Nasrallah, lægger sig ud med Israel og dermed øger chancerne for en åben krig med den jødiske stat.
Nasrallah har beskyldt Israel for at ville starte en ny krig, efter at en af Hizbollahs topledere, Imad Mughniyeh, i februar blev dræbt i den syriske hovedstad, Damaskus.
Ban Ki-moons rapport tager udgangspunkt i en FN-våbenhvile, som i august 2006 satte en stopper for den 34 dage lange krig mellem Israel og Hizbollah. 
Oplysningerne om, at Hizbollah er ved at genopruste, vækker stor bekymring og kan sætte Libanons stabilitet og uafhængighed over styr, lyder det fra FN-chefen. 
Han mener, at den fortsatte afvæbning af Hizbollah og andre militser er en essentiel del af den libanesiske politiske proces, som skal genoprette landets regerings autoritet. 
Libanon står i øjeblikket i et politisk dødvande, som har udskudt valget af en ny præsident i over tre måneder. De to fløje i Libanons parlament har indtil videre måttet opgive at nå til enighed om betingelserne for at indsætte en efterfølger til den afgåede præsident, Emile Lahoud. 
Langtrækkende raketter
Efter krigen i 2006 oprettede FN sikkerhedszoner i grænseområderne i Sydlibanon. Hovedmålet var at forhindre våbensmugling ind til Libanon, men ifølge den nye FN-rapport er der tydelige tegn på, at Hizbollah opbygger deres styrke inden for FN's tilsynszoner.
Sidste gang, at Ban Ki-moon så på det libanesiske problem, var i en lignende rapport fra oktober. Her beskyldte generalsekretæren Hizbollah for at opruste med langtrækkende raketter, der kan nå helt til Tel Aviv. 
I mandagens rapport er der igen meldinger om, at Hizbollah ligger inde med langdistanceraketter. 
Den israelske regering mener, at Hizbollahs våben-arsenal inkluderer 10.000 langtrækkende raketter og yderligere 20.000 raketter med en kortere rækkevidde, siger Ban Ki-moon, der dog også påpeger, at Hizbollah nægter at smugle våben, der strider mod våbenhvileaftalen fra 2006. ritzau/AP


