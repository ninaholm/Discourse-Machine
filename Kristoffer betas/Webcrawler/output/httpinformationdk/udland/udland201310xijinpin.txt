Xi Jinping ser Mao-rødt
Hans retorik er knaldrød, og hans taktik er taget lige ud af formand Maos drejebog. Da Xi Jinping kom til magten i Kina, blev han vurderet til at blive en svag konsensusleder, men han har styrket sit greb om kommunistpartiet og partiets greb om samfundet. Og allerede efter mindre end et år ved roret anses han for at være den stærkeste leder, landet har haft i årtier
 
	Præsident Xi Jinping har bragt den offentlige selvkritik tilbage. Det betyder bl.a., at politikere er tvunget til at erkende egne og andre kollegers fejl og mangler på tv.


 
	Præsident Xi Jinping sidder for bordenden. Han er klædt afslappet med en blå vindjakke og åbenstående hvid skjorte, men hans ansigtsudtryk er alvorligt. Han tager flittigt notater.

	Foran ham sidder en gruppe kommunistiske toppolitikere fra den nordkinesiske Hebei-provins. De ser beklemte ud. Og med god grund. For de er i gang med at ydmyge sig selv og hinanden. Ikke kun foran en af verdens mest magtfulde mænd, men også foran Kinas befolkning, der via stats-tv kan følge med i, hvordan kadrerne er sat til at udøve selvkritik – og samtidig angribe deres kolleger.

	Hebeis øverste politiske chef, Zhou Benshun, leverer en beskrivelse af sig selv, der i et demokratisk land formentlig ikke ville høste mange stemmer:

	»Min kampiver er slap, og min motivation for at arbejde hårdt er ved at forsvinde,« siger han.

	Flere kinesiske tv-seere så sidste uge måbende på det bemærkelsesværdige optrin.

	»Jeg blev meget forbavset,« siger pensionisten Chen Bo om fjernsynsoplevelsen. For den 63-årige og mange andre kinesere fremkaldte begivenheden minder fra tiden under formand Mao, da det er første gang siden Kulturrevolutionen for fire årtier siden, at de er vidner til, at politiske ledere tvinges til offentlig selvkritik og ydmygelse.

	I løbet af 24 minutters sendetid på tv kunne millionvis af kinesere se lederne give sig selv og hinanden verbale prygl. De har en ødsel omgang med offentlige midler, erkendte de. De skammede sig over den nydelse, som deres ekstravagante livsstil giver dem som politikere. De pegede anklagende fingre ad deres egen arrogance, personlige karakterbrister og ambitioner, der overskygger befolkningens behov. Under Kulturrevolutionen var Chen Bo flere gange vidne til offentlige angreb på politikere, der blev afkrævet selvkritik og ofte tæsket foran store menneskemængder. Flere blev dræbt og mange drevet til selvmord af behandlingen.

	»Da jeg så Hebeis kadrer på tv, tænkte jeg med det samme på tiden under Kulturrevolutionen, selv om det dengang var mere voldeligt,« siger han.

	Rorgængerens drejebog

	Det er ikke kun den offentlige selvkritiks comeback, som på det seneste har fremkaldt minder om tiden under Mao Zedong. Siden han kom til magten – som partiformand i november og præsident i marts – har Xi Jinping gjort brug af en stadig mere Mao-inspireret retorik og ideologi.

	Han sværger, at »vores røde nation aldrig vil skifte farve«. Han opfordrer til, at yngre generationer udsættes for maoistisk ideologisk indoktrinering, og han siger: »Revolutionær historie er den bedste næring for kommunister.« Samtidig slår han ned på kritik af de ugerninger, Mao gjorde sig skyldig i.

	Men det er ikke kun retorisk, at Xi Jinping følger i Den Store Rorgængers fodspor. Han bruger samme taktik, som Mao benyttede sig af for at styrke sin egen og partiets magt.

	Hans ordre om at udøve selvkritik, der er blevet adlydt i adskillige provinser, er blot det seneste tiltag taget fra Maos drejebog. Xi har også lanceret storstilede kampagner for at styrke og ’ideologisk rense’ partiet, og desuden for at styrke båndet mellem partiet og folket og eliminere hedonisme, ekstravagant livsstil og korruption blandt partimedlemmerne.

	Det er for mange et ekko af de virkemidler, Mao brugte for at afsløre og udrense rivaler i partiet og sikre ideologisk disciplin.

	Og Xi Jinpings udmeldinger ses som et forsøg på at styrke kommunistpartiets greb om magten og dets legitimitet ved at appellere til partiets revolutionære arv for at bekæmpe nogle af de enorme problemer, der er voksende kilde til utilfredshed i befolkningen, specielt korruption. Men det handler også om Xi Jinpings egen magt og en styrkelse af disciplinen i partiet.

	»Han gør det for at skræmme partimedlemmerne til lydighed,« siger Zhang Lifan, en kinesisk historiker i Beijing, om Xi Jinpings nye opfordring til selvkritik blandt partiets medlemmer.

	»Det er en måde at tvinge embedsfolk til at udvise loyalitet over for Xi Jinping og centralregeringen, og nu ved selv de højest placerede politikere, at hvis de ikke følger Xi Jinpings ordrer, så kan de blive udsat for offentlig ydmygelse.«

	Mest magtfulde leder

	Xi Jinpings højt profilerede kamp mod korruption har i stor grad samme målsætning. Korruptionsanklager bruges i Kina ofte som et politisk våben mod modstandere, og specielt medlemmer af magtkliker i partiet, som anses for rivaler til Xi Jinpings magtbase, er på det seneste blevet ramt af korruptionssager. Ifølge professor Steve Tsang, der specialiserer sig i kinesisk politik ved University of Nottingham i England, har det haft en helt klart skræmmende effekt på landets politikere, der har forstået beskeden om, at de har valget mellem at »rette ind eller blive ofre for korruptionsanklager«.

	Før han sidste år blev partileder, var Xi Jinping et stort set ubeskrevet blad, og han blev forudset at blive en svag leder, der ville have svært ved at få sin vilje trumfet igennem. Men den opfattelse er nu næsten fuldstændig forsvundet. Med kombinationen af trusler om korruptionsanklager, offentlig ydmygelse gennem selvkritik og test af ideologisk loyalitet har Xi Jinping fået banket partiet på plads.

	Flere beskriver nu allerede Xi Jinping som den stærkeste leder Kina har haft i årtier. François Godement, politolog fra tænketanken European Council on Foreign Relations går så langt som til at vurdere, at »Xi Jinping har akkumuleret mere magt og mere personlig autoritet end nogen anden kinesisk leder siden Mao Zedong.«

	Det store spørgsmål er, hvad Xi Jinping vil bruge den magt til. Det paradoksale er, at mens han gør stor brug af maoistiske virkemidler, lader det til, at det, han vil forsøge at få presset igennem politisk, er noget, som ville have ligget Mao Zedong endog meget fjernt, nemlig markedsorienterede reformer. Kommunistpartiets topledelse har udsendt klare signaler om, at det satser på at afsløre en række økonomiske reformer senere på året, som i nogen grad vil gøre op med bl.a. de statsejede virksomheders dominerende rolle i økonomien – reformer, som møder stor modstand i det politiske system og vil kræve stor politisk gennemslagskraft at gennemføre.

	Handler om kontrol af egne

	»Xi Jinping og (ministerpræsident, red.) Li Keqiang har brug for at smadre reformmodstanden,« siger Yang Dali, der forsker i kinesisk politik ved University of Chicago. Mens der sandsynligvis er optræk til økonomiske reformer, så har Xi Jinpings fokus på maoistisk retorik og ideologi dog skuffet mange liberale i landet, som ser det som tegn på, at han ikke vil indføre betydelige politiske reformer i løbet af de 10 år, han forventes at være ved magten. I stedet for bl.a. juridiske reformer, som kunne være med til at inddæmme kommunistpartiets autoritære kontrol, så lægger Xi Jinping i stedet op til, at partiets magt skal øges.

	Han har givet ordre til at bekæmpe udbredelsen af ’syv alvorlige problemer’: inklusiv pressefrihed, domstoles uafhængighed og et stærkere civilsamfund. Samtidig er de partikontrollerede medier gået til angreb på opfordringer om, at partiets magt skal begrænses af Kinas gældende grundlov.

	Xi Jinping satser i stedet på, at partiet alene skal kontrollere sine egne, hvilket dog er en taktik, der hidtil har vist sig stærkt ineffektiv. Men selvkritik er nu det seneste våben til at føre tilsyn med partimedlemmerne. Flere embedsfolk var gennemblødte af sved og på grådens rand over at skulle gentage deres selvkritik igen og igen, indtil partimyndighederne var tilfredse, rapporterer det officielle nyhedsbureau Xinhua om kritikmødet i Hebei.

	Bagefter klappede de forsamlede politikere dog af sig selv og roste hinanden for deres ærlighed. De blev enige om, at succesen skal gentages i fremtiden.

