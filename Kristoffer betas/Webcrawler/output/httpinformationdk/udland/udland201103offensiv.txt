Offensiv mod al-Shabaab løser næppe Somalias  problemer
Den somaliske regeringshærs seneste offensiv mod al-Shabaab vidner om, at Somalias præsident og overgangsregering er desperate efter at bevise deres værd. Men præsidentens dage er talte, og militære aktioner løser ikke Somalias problemer, vurderer eksperter


 Den FN-støttede overgangsregering og Den Afrikanske Unions fredsstyrke, AMISOM, har generobret store dele af Somalias hovedstad Mogadishu samt flere strategiske byer i det sydlige og centrale Somalia. Områder, der ellers har været i hænderne på den islamistiske al-Shabaab, siden den etiopiske hær forlod landet i 2009. Overgangsregeringen har de seneste år reelt kun kontrolleret et par gader og blokke i Mogadishu.
Det kan derfor virke overraskende, at den trængte overgangsregering pludselig har fundet styrke til at tilbagekæmpe al-Shabaab. Men ifølge EJ Hogendoorn, der leder Horn of Africa Project ved tænketanken International Crisis Group, er det især AMISOM-styrken bestående af 8.000 soldater fra Uganda og Burundi, der er årsag til de seneste ugers succes.
»AMISOM-styrken har hele tiden været militært overlegen, men deres problem har været, at hvis de angreb, ville det koste store tab. Og det har desværre også været tilfældet de sidste par uger,« siger han.
Offensiven er den største og mest koordinerede indsats mod al-Shabaab i lang tid, og den somaliske præsident, Sheikh Sharif Sheikh Ahmed, er bogstavelig talt trukket i krigstøjet. Iklædt uniform betegnede han ved et pressemøde den 7. marts de seneste ugers kampe som en succes.
»Al-Shabaab er på randen af kollaps. Vi vil fordrive dem fra Mogadishu. Vores fjender har lidt store tab. Det er åbenlyst, at de vil flygte fra mange byer,« sagde præsident Sheikh Sharif Sheikh  Ahmed.
Ifølge EJ Hogendoorn skal offensiven dog nærmere ses i lyset af, at præsidentens og overgangsregerings tid er ved at løbe ud:
»Præsident Sharif Ahmed har bebudet en militæroffensiv i over et år. Han har været under enormt pres fra det internationale samfund for at øge overgangsregeringens indflydelse i landet. Så det her er klart et forsøg på at vise, at man rent faktisk kan og vil skabe resultater, så han kan forlænge sit mandat,« siger han.
Forhindre angreb
Raffaello Pantucci, der forsker i terrorisme ved International Center for the Study of Radicalisation, betegner også offensiven som overgangsregeringens sidste chance for at bevise sit værd.
»Den vil vise, at den har opnået noget, før den forlader regeringskontorerne.«
Han peger dog også på, at offensiven mod al-Shabaab kan være et led i at forebygge fremtidige angreb fra gruppen.
»Al-Shabaab har de seneste måneder indtaget en stærk position i Mogadishu og er begyndt at tale om at straffe nabolandene. Så man har muligvis tænkt, at det var på tide at slå igen, fordi noget var under opsejling,« siger Raffaello Pantucci.
Men at offensiven skulle kunne føre til al-Shabaabs endelige udryddelse, som præsident Sharif Ahmed har bebudet, er langt fra sandsynligt.
»Al-Shabaab har tidligere vist en overraskende evne til at omgruppere sig og overleve. Den har et ret stort netværk og støtter både i og uden for landet. Så at det skulle være den endelige udryddelse, ville overraske mig meget,« siger Raffaello Pantucci.
Og selv hvis det skulle lykkedes AMISOM og overgangsregeringen at nedkæmpe al-Shabaab, løser det ikke de grundlæggende politiske problemer i Somalia. Somalia-kenderen Markus Höhne fra Universitetet i Halle, Tyskland, mener, at den altoverskyggende forhindring for fred i Somalia er overgangsregeringen, som han kalder både korrupt og uden vision.
»Offensiven betyder måske noget for Vesten og for Somalias nabolande, og sikkerhedsmæssigt er det den rigtige retning at gå. Men i forhold til at skabe en legitim regering og sikre menneskerettigheder ændrer det ikke noget. Det løser ikke rigtig noget for somalierne selv,« siger han.
Markus Höhne mener, at støtten til overgangsregeringen bør ophøre.
»At støtte overgangsregeringen virker stik mod hensigten, fordi den ikke har folkets støtte. Den gør intet for folket.«
Præsidentvalg til august
Torsdag i sidste uge meddelte parlamentets talsmand, Sharif Hassan Sheikh Adan, at der vil blive afholdt præsidentvalg inden udgangen af august i år, hvor overgangsregeringens mandat udløber. Valget er dog ikke en folkeafstemning, men en afstemning i parlamentet, og ifølge EJ Hogendoorn skal præsidenten ikke gøre sig forhåbninger om at blive genvalgt. Det vil kræve både militær og politisk fremgang, og indtil videre har de politiske fremskridt været usynlige.
»Med mindre der sker betydelige politiske reformer, skal han ikke satse på at blive genvalgt. Desuden har Sharif Hassan også ambitioner om at blive præsident, og han har blandt andet støtte fra Etiopien,« siger EJ Hogendoorn.
Men et præsidentskifte vil ikke ændre noget grundlæggende for det somaliske folk, siger Markus Höhne.
»Sharif Ahmed har ikke bevist sig som en stærk leder. Men omvendt kan jeg ikke få øje på nogen blandt eliten i Somalia, der virkelig vil arbejde for folket og ikke for sin egen lomme,« siger han.


