Projekt Helle er spillet tilbage til start
Med et udtømt regeringsgrundlag og nu udskydelsen af en stadigt mindre sandsynlig udnævnelse af statsminister Helle Thorning-Schmidt (S) til en EU-toppost er SR-regeringen efterladt i et idépolitisk vakuum
Som mønstereleven blandt dukselandene i EU-samarbejdet har statsminister Helle Thorning-Schmidt demonstreret for alverden, at hun var villig til at sætte EU-Kommissionens sparekrav over egne valgløfter.


 Rygtestrømmen var lige ved at give Helle Thorning- Schmidt (S) vinger. Udnævnelsen til posten som EU-præsident ville med et 12-stjernet trylleslag have givet de seneste tre års diffuse og zigzaggende regeringsprojekt form og retning og have løftet Danmarks første kvindelige statsminister op med et udfoldet projekt. Med tilbagevirkende kraft.
Hidtil har der nemlig kun været én klar strømning i SR-regeringens reformer: At leve op til den såkaldte henstilling fra EU-Kommissionen om at bringe det offentlige underskud ned under Stabilitets- og Vækstpagtens grænse for underskud på tre pct. af BNP og samtidig gennemføre årlige finanspolitiske stramninger på mindst en halv pct. af BNP.
Projektet er lykkedes. Alt, hvad SR-regeringen har foretaget sig, har været målrettet mod det klimaks, der rent faktisk indtraf den 20. juni, da EU’s finans- og økonomiministre besluttede at ophæve henstillingen til Danmark. En symbolsk milepæl.
Præcis samtidig med at Helle Thorning-Schmidt for alvor blev bragt i spil som EU-præsident Herman van Rompuys efterfølger, realiserede SR-regeringen sit altdominerende projekt: Som mønstereleven blandt dukselandene i EU-samarbejdet har statsminister Helle Thorning-Schmidt demonstreret for alverden, at hun var villig til at sætte EU-Kommissionens sparekrav over egne valgløfter.
På samme måde som, at Anders Fogh Rasmussens kontroversielle beslutning om at trække Danmark ind i Irakkrigen i 2003 er vanskelig at isolere fra hans senere kandidatur til posten som Nato’s generalsekretær, vil SR-regeringens økonomiske strammerkurs også kun blive forløst i en højere mening, hvis hun ender som EU-præsident.
Magtspillet er åbent
Umiddelbart skaber sommerens vakuum fornyet tvivl om, hvad kursen vil være herfra. Med indfrielsen af regeringens primære mål og udskydelsen af beslutningen om, hvordan de sidste EU-topposter skal besættes indtil 30. august, står ’Projekt Helle’ igen lige så grumset som tilbage i 2011.
Tvivlen er imidlertid ikke entydig negativ for SR-regeringen. Rygtestrømmen har kastet glamourøst stjernestøv over Helle Thorning-Schmidt, og regeringens bannerførere kan sagtens argumentere for, at SR-regeringens overlevelseschancer er blevet øget.
Blikket udefra på Helle Thorning-Schmidt er tydeligvis mere ærbødigt end herhjemme, og dét kan være med til at ændre synet på hele SR-regeringen. Som barn af Bruxelles-generationen og tidligere elev på Europakollegiet nyder Helle Thorning-Schmidt langt større respekt som scenevant ’selfie-dronning’ i de andre EU-lande, end hun gør i sine egne lokalforeninger. Endnu. Popularitetskurven kan kun bevæge sig én vej.
Formelt er intet afgjort. Kun to ting står fast: For det første at der ikke var enstemmig opbakning til Helle Thorning-Schmidt på torsdagens EU-topmøde. Hun er derfor ikke kommet nærmere en udnævnelse. For det andet at hun stadig kan blive bragt i spil som kompromiskandidat, hvis det ikke lykkes at finde en anden siddende statsminister, som er enten socialdemokrat, kvinde eller fra et andet mindre EU-land.
Kommissionens magtkabale er kompliceret, og så længe Danmark ikke formelt har udpeget en ny kommissær som efterfølger til Connie Hedegaard og/eller officielt peget på en præsidentkandidat fra et andet land, vil Helle Thorning-Schmidt være i spil. Uanset hvad hun selv siger.
Skyggen fra Fogh
Ophævelsen af henstillingen fra EU-Kommissionen er en underkendt triumf, som kun er blevet hyldet af borgerlige erhvervsfolk. På hjemmefronten har SR-regeringen i hvert fald ikke kunnet mobilisere frafaldne kernevælgerne ved at tvinge kommunerne til at skære ned på den borgernære velfærdsservice. Tværtimod.
Det store spørgsmål bliver nu, om finansminister Bjarne Corydon (S) kan og vil udnytte de nye økonomiske frihedsgrader, når han til august fremlægger finanslovsforslaget for 2015 – lige inden den endelige afgørelse i Bruxelles.
SR-regeringen står med sjældent gunstige muligheder for at redefinere sig selv med dels en statsminister med et styrket omdømme og dels et offentligt budget med rum til offensive satsninger.
Betingelserne for, at Thorning-Schmidt kan træde i karakter som en retningsgivende statsminister med mere og andet end et bundet mandat fra EU-Kommissionen har aldrig været bedre.
Helle Thorning-Schmidt har hidtil udvist en så ideologisk bøjelig og taktisk smidig facon, at intet på forhånd kan udelukkes.
Men da posten som EU-præsident indlysende er mere attrået end posten som Nato’s generalsekretær, vil Helle Thorning-Schmidt – indtil Danmark har fået en ny kommissær og/eller en anden person er blevet udnævnt i august – næppe kunne undlade at lade sig styre af muligheden for med flere års forsinkelse at indfri sit eneste reelt definerende projekt: At slå Anders Fogh-Rasmussen.

