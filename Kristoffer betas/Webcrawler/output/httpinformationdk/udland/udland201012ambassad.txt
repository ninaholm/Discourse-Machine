Ambassadelæk: Skænderi over ansvar for tortur
Det britiske udenrigsministerium protesterede i 2008 blandt andet over, at USA havde gennemført CIA-fangeflyvninger via britisk territorium bagom ryggen på Storbritannien


 Amerikanske regeringsfolk afviste britiske protester over hemmelige amerikanske afgange med spionfly fra Storbritanniens luftbase på Cypern. Det viser de lækkede diplomatiske indberetninger fra Wikileaks.
De britiske ministre frygtede, at Storbritannien blev medskyldig i tortur mod deres vilje og var oprørte over, at CIA-flyvninger med fanger foregik bagom ryggen på dem.
Det har ikke tidligere været fremme, at det britiske luftvåbens Akrotiri-base på Cypern blev brugt til amerikanske spionfly-missioner med U2-fly over Hizbollah-tilholdssteder i Libanon. Missionerne affødte en hvirvel af udvekslinger mellem britiske repræsentanter og den amerikanske ambassade i London, viser de diplomatiske indberetninger fra Wikileaks. Daværende udenrigsminister David Miliband er citeret for at have krævet - forgæves - at »politikerne må se at få kontrol over militæret«.
Flere ministre krævede en fuld opgørelse over de hemmelige operationer, der havde kodenavnet Cedar Sweep, på grund af den voksende offentlige kritik af hemmeligholdte CIA-flyvninger og påstande om britisk medskyld i tortur. Flyenes efterretninger blev dernæst angiveligt givet videre til de libanesiske myndigheder, så de kunne efterspore militante Hizbollah-medlemmer. Tidligere har amerikanerne gennemført lignende flyvninger for israelerne.
Besvær og bureaukrati
Da skænderiet eskalerede, afviste USA blankt de britiske bekymringer over tortur. En højtstående diplomat på ambassaden i London skrev: »Vi kan ikke have en risiko-undgående tilgang til CT (counter-terrorism, terrorbekæmpelse, red.), hvor frygten for måske at overtræde menneskerettigheder får terrorismen til at blomstre i Libanon«.
Indberetningerne afslører også, at U2-flyene fra Akrotiri-basen indsamlede efterretninger over Tyrkiet og Nordirak ud over Libanon. Oplysningerne blev i al hemmelighed givet videre til de tyrkiske myndigheder som led i en operation med kodenavnet Highland Warrior. Briterne protesterede over, at »i begge tilfælde er formålet med efterretningsproduktet at videregive den til tredjeparts-regeringer.«
Den 18. april 2008 krævede Storbritannien, at den amerikanske ambassade udleverede alle oplysninger om alle fly, så ministre kunne afgøre, hvorvidt de »udsatte Storbritannien for risikoen for at være medskyldig i ulovlige handlinger. Dette er et afgørende punkt for ministrene«. En amerikansk diplomat, Maura Connelly, brokkede sig til Washington over, at de britiske krav skabte »besvær« og »et unødvendigt lag af bureaukrati«.
USA's tålmodighed slap op, da embedsmanden John Hillman fra det britisk udenrigsministerium påpegede, at selv USA's »eget udenrigsministerium havde dokumenteret tilfælde af tortur og tilfældige anholdelser hos Libanons væbnede styrker«. Han understregede, at USA måtte føre tilsyn med de libanesiske fanger, »hvis der var nogen risiko for, at fanger taget med hjælp fra Cedar Sweep-efterretninger kunne blive udsat for tortur«.
På det tidspunkt skrev Richard LeBaron, afdelingschef for USA's ambassade i London, til Washington, at menneskerettigheder ikke måtte komme i vejen for terrorbekæmpelses-operationer.
Storbritanniens krav var »ikke alene besværlige, men urealistiske«, skrev han og foreslog »højniveau-udspil« med det formål at kalde briterne til orden.
Topembedsmanden John Rood fra Bush-administrationen greb ind, og det britiske udenrigsministeriums chef for forsvar og efterretninger, Mariot Leslie, skyndte sig at berolige ham.

© The Guardian og Information  Oversat af Lotte Folke Kaarsholm

