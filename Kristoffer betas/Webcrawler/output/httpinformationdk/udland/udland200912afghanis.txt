Afghanistan er nu Obamas krig
Amerikanerne er i stigende grad imod krigen i Afghanistan, demokraterne er valne og republikanerne er vrede over fastlæggelsen af en tilbagetrækningsdato. Men en ting er amerikanske analytikere enige om: præsident Obama har efter sin tale det fulde politiske ejerskab til en konflikt, der kan komme til at definere hans første embedsperiode
Admiral Mullen, øverste chef for de væbnede styrker, måtte efter Barack Obamas tale forsvare beslutningen om en exitdato i Afghanistan


 WASHINGTON DC - »Ja - nu er det for alvor Obamas krig.«
Det siger politisk kommentator og chefredaktør ved den liberale netavis salon.com, Joan Walsh, efter den amerikanske præsident Barack Obama tirsdag aften amerikansk tid annoncerede sin nye strategi i Afghanistan. Walsh bedømmelse af talen i øvrigt er hård: »Uinspirerende, den dårligste han har holdt indtil nu, med et tvivlsomt indhold og en eftersmag af Bush-retorik.«
I Washington Post lød overskriften på avisens forsideanalyse onsdag: 'Med denne tale gør præsidenten for alvor konflikten til sin'.
Den mest indflydelsesrige avis i hovedstaden hæfter sig især ved, at præsidenten henvendte sig til et meget bredt publikum med talen, både den amerikanske befolkning, NATO-allierede, soldaterne, sine egne demokrater i Kongressen samt både Pakistans og Afghanistans regering og befolkning. Ikke nogen nem opgave at skræve over, men grunden til at talen var så relativt afdæmpet og sober, mener avisens analytiker.
En regn af kritik
Et tredje dominerende medie, Politico, havde også i går valgt at hæfte sig ved det blandede publikum, og ved den megen usikkerhed der findes blandt de amerikanske politikere, især blandt Obamas egne demokrater, hvor uviljen til en fortsat finansiering af krigen er kraftigt voksende.
»Beslutningen om en eskalering er en fejl,« lød det f.eks. fra den demokratiske senator Russel Feingold (Wisconsin) i går eftermiddags.
Selv Obamas personlige ven og partifælle Richard Durbin fra Illinois kunne ikke strække sig længere onsdag end til at sige, at det ville »tage mig noget tid at fordøje præsidentens udsagn«.
De demokratiske politikere er sig pinligt bevidste om, at vælgernes opbakning til krigen er smuldrende, og at der fortsat - også efter talen tirsdag aften - er usikkerhed om, hvordan den øgede militære indsats skal finansieres.
Kritikken haglede endelig ned over præsidenten natten igennem og dagen i går fra kendte krigsmodstandere som filmmanden Michael Moore, mediechef og analytiker Arianna Huffington og kommentator ved MSNBC, Keith Olberman, der alle ser ekkoer af Bush i Obama.
Exitdato kritiseres
Til gengæld var der naturligvis enstemmig og klar opbakning til præsidenten fra egne rækker, da forsvarsminister Robert Gates indledte en høring om strategien i Senatets Komite for de Væbnede Styrker onsdag morgen.
Efter Gates var det udenrigsminister Hillary Clintons tur og slutteligt svarede admiral Mullen, øverste chef for de væbnede styrker, på spørgsmål.
Efter blot nogle minutters debat i komitéen stod det klart, at den republikanske kritik, som senator John McCain allerede var fremkommet med tirsdag nat om, at det var en strategisk fejl af præsidenten at sætte dato på en amerikansk tilbagetrækning, var udbredt.
Flere republikanske spørgere pressede Gates på spørgsmålet, og efter noget vaklen frem og tilbage erkendte forsvarsministeren, at den varslede dato, juli 2011, godt nok står ved magt, men skal baseres på en »grundig vurdering af situationen i marken«, som skal ligge klar i december 2010.
Det tilfredsstillede så nogenlunde McCain, der dog fastholder, at det var »forkert overhovedet at nævne nogen dato«.
En kritik, der kørte hele dagen i går med vekslende styrke. På konservative Fox News var den del af talen ikke uventet også i centrum. Til tv-stationen sagde tidligere toprådgiver for George W. Bush, Karl Rove: »At nævne en bestemt exitdato er uklogt og en foræring til vores fjender. Og tag ikke fejl, denne tale handlede mest om at komme ud af problemerne.«
Fra tænketanken the Heritage Foundation lød samme sang: »Hvis præsidenten bruger det meste af tiden til at tale om, hvordan vi kommer ud af konflikten, så forskertser vi blot fordelen ved de ekstra tropper. Det skaber usikkerhed og signalerer til fjenden, at det er et spørgsmål om tid, før vi forsvinder,« mener Lisa Curtis, Senior Research Fellow for South Asia.
Uret tikker
Konsekvenserne er klare for præsidenten. Ikke nok med at beslutningen tirsdag aften var den hidtil mest alvorlige i Obamas unge præsidentskab - at sende unge mænd og kvinder ud i en omkostningsfyldt konflikt, hvorfra de muligvis ikke vender hjem igen i live, er i sig selv tungt. Udfaldet kan komme til at dominere Obamas første periode som præsident og få konsekvenser for resultaterne af de afgørende midtvejsvalg til november næste år.
»Uret tikker. Hvis ikke præsident Obama kan fremvise mærkbare fremskridt i Afghanistan til sommer næste år, kan vi meget vel ende i en meget grim politisk situation for demokraterne,« siger analytiker Brian Katulis fra den liberale tænketank, Center for American Progress.

