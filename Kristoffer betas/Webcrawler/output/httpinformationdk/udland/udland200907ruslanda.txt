Rusland afventer Obama
Kreml håber på en handel med Obama om missilforsvar og nedrustningsaftaler


 »Vi er klar til et effektivt samarbejde, vi forventer os meget af den nye amerikanske administration,« sagde den russiske premierminister, Vladimir Putin, forleden.
På trods af at amerikanske talsmænd op til topmødet mellem præsidenterne Barack Obama og Dmitrij Medvedev i dag i Moskva officielt har givet udtryk for en strammere linje i forhandlingerne med Rusland om to hovedproblemer for russerne, elementer af det amerikanske missilforsvar i Polen og Tjekkiet og nye medlemmer af NATO, så regner Moskva med nye toner.
Det sagde præsident Medvedev til vestlige medier lørdag.
Ifølge Medvedev har Obama allerede før sin indsættelse lagt op til en forhandlingslinje, der indebærer tilbageholdenhed og evne til kompromis med hensyn til missilforsvaret og en ny aftale om strategiske angrebsvåben.
Håber på aftale
»Rusland har mange gange sagt, at vi er imod placeringen af elementer af Missilforsvaret i Polen og Tjekkiet. Den tidligere administration indtog en hårdnakket position i dette spørgsmål, men den nye har udtrykt vilje til forhandling,« sagde Medvedev til italienske medier og tilføjede, at missilforsvar og en ny nedrustningsaftale er forbundne.
Med andre ord, Moskva håber på en aftale, der tager hensyn til Ruslands bekymring over netop missilforsvaret i Tjekkiet og Polen.
Det har da også været det gennemgående tema i de russiske diskussioner op til topmødet, hvor alle stort set er enige om, at forholdet mellem de to lande efter Bush-Putin æraen kun kan blive bedre, og det er da også det, som Medvedev satser på.
Putin versus Medvedev
Der er imidlertid lige det problem, at kun de færreste russere og iagttagere mener, at Medvedev sidder med den egentlige magt i landet, selvom der på det seneste har været spekulationer om, at han trods alt er ved at bringe Putin ud på et sidespor.
Det er, skriver for eksempel kommentatoren, tidligere rådgiver for Boris Jeltsin Georgij Satarov, formentlig en af årsagerne til, at Barack Obama fører hovedsamtalerne med Medvedev og dermed støtter ham.
Han skal dog også mødes med Putin, men først på andendagen og de russiske talsmænd understreger, at de to udelukkende skal tale om økonomiske spørgsmål.
Putin har dog været hurtig til at svare igen på Obamas karakteristik af ham som en mand med et ben i nutiden og et ben i Den Kolde Krigs fortid. Medvedev blev derimod af den amerikanske præsident betegnet som en »eftertænksom og progressiv« mand. Putin svarede, at »russere er ikke i stand til at stå så klodset ... de står på deres egne to ben og ser altid ind i fremtiden«.
Nemtsov advarer Obama
Obama mødes også med en række ngo'ere og politikere. Oppositionspolitikeren Boris Nemtsov har forsøgt at slå en kile ind mellem Medvedev og Putin ved i en tale i Washington at advare Obama mod overhovedet at føre samtaler med Putin og i stedet koncentrere sig om Medvedev. Det fik øjeblikkeligt den kendte kommentator Michail Deljagin til at kalde Nemtsov »forvrøvlet«.
Ifølge Deljagin er det naturligt og i overensstemmelse med protokollen, at Obama forhandler med Medvedev, men realpolitisk er han også nødt til at forhandle med Putin, »som er den mand, der reelt styrer landet«.
Blandt de oppositionspolitikere, som Obama møder, er den tidligere skakstormester, Garri Kasparov, og kommunisternes leder, Gennadij Zjuganov. Zjuganov har på forhånd sagt, at han vil lægge pres på Obama for at få fjernet USA's blokade af Cuba, som i mange år har været »en skam over USA's udenrigspolitik«.


