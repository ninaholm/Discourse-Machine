Tysk undren: Har BMW købt Merkels klimapolitik?
Tyskland modsætter sig tidligere indgåede EU-aftaler om CO2-reduktion, samtidig med at Angela Merkels CDU modtager store summer fra BMW. Kritikere frygter, at den tyske bilindustri køber sig til indflydelse på europæisk klimapolitik
 
	Ifølge en rødglødende tysk opposition er sammenfaldet mellem en BMW-donation på 690.000 euro til Merkels parti CDU og den tyske afvisning af en allerede indgået aftale om at reducere CO2-grænseværdier yderst påfaldende.


 
	Er Angela Merkels klimapolitik til salg? Har den tyske regering bevidst forpurret en chance for at gøre europæiske biler mindre forurenende? Er den tyske bilindustri vigtigere end bestræbelserne på at reducere udledningen af CO2?

	Sådan lyder anklagerne fra en række ledende tyske politikere og kommentatorer, efter den hovedrige familie Quandt/Klatten, der tilsammen ejer 46,7 procent af aktierne i den tyske bilkoncern BMW, i sidste uge donerede 690.000 euro til Angela Merkels CDU.

	Partibidrag i den størrelsesorden er ganske vist ikke noget særsyn i tysk politik, men denne gang har tidspunktet for donationen fået kritikere af den tyske bil-lobby til at rejse spørgsmålet om, hvorvidt BMW i praksis har købt sig til indflydelse på tysk klimapolitik.

	På et topmøde for EU’s miljøministre i mandags slog CDU-miljøminister Peter Altmaier nemlig et slag for den tyske bilindustris kommercielle interesser ved at modsætte sig et EU-forslag om strammere retningslinjer for CO2-udledning på større biler. Med navne som BMW, Daimler, Audi og Porsche er Tyskland blandt verdens førende producenter af større personbiler. Især den tyske bilindustri har derfor en interesse i at nedskyde en europæisk aftale fra sidste år om at begrænse CO2-udledningen til højst 95 gram per kilometer på alle nye biler fra 2020.

	Købt politik

	Ifølge en rødglødende tysk opposition er sammenfaldet mellem BMW-donationen og den tyske afvisning af en allerede indgået aftale om at reducere CO2-grænseværdier yderst påfaldende.

	På Twitter skriver den grønne toppolitiker Jürgen Trittin: »For 690.000 euro. Familierne Quandt og Klatten fra BMW har den 9/10-2013 købt Angela Merkels klimapolitik,« mens vicegruppeformand Klaus Ernst fra venstrefløjspartiet Die Linke betegner donationen som det »mest ekstreme tilfælde af købt politik i længere tid.«

	Ikke overraskende afviser CDU, at BMW forsøger at påvirke tysk partipolitik. Quandt-familien har i en årrække hørt til blandt partiets fremmeste velgørere, lyder det fra en CDU-talsmand, hvorfor netop denne donation ikke er noget særligt bekymrende tilfælde. Ifølge en talsmand for Quandt-familien har man bevidst ventet til efter den nyligt overståede tyske valgkamp for ikke at give indtryk af at købe sig til politisk indflydelse.

	Både juridiske eksperter og politiske kommentatorer forholder sig imidlertid kritisk over for både partidonationens timing og omfang. »Også selv om der ikke er noget sikkert bevis, så lugter det en smule af en ’mange tak’-donation,« siger forvaltningsjuristen Hans-Herbert von Arnim til magasinet Spiegel.

	Byttehandel med Cameron

	Siden juni sidste år har den tyske regering kæmpet for at forhindre vedtagelsen af strengere europæiske regler for CO2-udledning. Tyskland har sikret sig støtte fra regeringerne i mindre EU-lande som Ungarn, Portugal og Slovakiet, hvor en række tyske bilkoncerner driver fabrikker.

	I stedet for den indgåede aftale foreslår Tyskland, med støtte fra blandt andre Storbritannien, at de nye grænseværdier for CO2-udstødning først træder i kraft fra 2024. En sådan udskydelse vil ifølge miljøorganisationen Deutsche Umwelthilfe føre til udledning af yderligere 310 mio. ton CO2. Beslutningen kan også føre til færre investeringer i grønne teknologier. Hvorvidt det tyske forslag vil møde forståelse hos de EU-institutioner, herunder Europa-Parlamentet, der har været med til at godkende 2020-målene, er tvivlsomt.

	For at sikre sig størst mulig opbakning har Angela Merkel ifølge Spiegel i længere tid arbejdet på at sikre sig opbakning fra store EU-lande. Ved EU-topmødet i juni sidste år undlod Tyskland eksempelvis at gribe ind over for britiske ønsker om at beholde EU-rabatten i sin nuværende størrelsesorden.

	Ifølge Spiegel har Merkel desuden tilbudt sin britiske kollega, David Cameron, en byttehandel: Til gengæld for britisk støtte i kampen mod strengere CO2-grænseværdier vil Tyskland angiveligt imødekomme de EU-skeptiske briter i spørgsmålet om den endelige udformning af en europæisk bankunion. I britiske øjne betragtes bankunionen som en trussel mod Londons finansindustri. I sidste ende kan en tysk-britisk studehandel således ende med at skuffe både miljøforkæmpere og fortalere for yderligere regulering af den europæiske finanssektor.

