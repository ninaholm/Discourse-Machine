Velkommen til Det Nye Tyrkiet med 100 journalister bag tremmer
... de er ikke journalister, men terrorister, forklarer politikere og mediedirektører i Ankara, der ikke er bekymret for den tyrkiske ytringsfrihed


 Tyrkiets ytringsfrihed er en ca. 40-årig mand i blå fløjlshabit og lyseblå skjorte, knappet op i halsen. Et dyrt udseende armbåndsur røber, at han som bestyrelsesformand og generaldirektør for det statslige Anadolu Ajansi, det tyrkiske svar på Ritzau, oppebærer en rimelig løn.
Kemal Öztürk personificerer den nye tyrkiske selvbevidsthed, men med det gamle Tyrkiets dårlige vaner: Da han træder ind i sin vicedirektørs kontor uden at banke på, lader han sig falde ned i den dybe lænestol, den mindst 20 år ældre underordnede lige har rejst sig fra i respekt, og tager uden videre ordet: »En stor nation må have en stor nyheds-bureau, og vi vil selv redigere vores synspunkter.«
Han kunne lige så godt have sagt: Vi vil selv redigere virkeligheden, for det synes at være realiteten i de tyrkiske medier. Da jeg spørger Kemal Öztürk, hvordan nyhedsbureauet dækker indespærringen af 105 journalister, svarer han, at der »ikke er tale om journalister, men folk, der står i ledtog med terrorister.«
Samme morgen havde Hüseyin Celik, premierminister Erdogans tidligere kulturminister og nuværende medierådgiver, besvaret samme spørgsmål på følgende måde: »99 procent af de fængslede sidder ikke inde for noget, de har skrevet, men for bistand til enten PKK eller ’Ergenekon’, et netværk, der angiveligt pønsede på at kuppe Erdogan-regeringen.«
Celik lod sin sekretær kopiere et kompendium med detaljer om de indsatte. Den første på listen, Ali Bulus, er idømt seks år og tre måneder for »at råbe slagord og forsyne PKK med informationer.« Manden arbejdede for det kurdiske pressebureau, DIHA (Dicle Haber – Tigris Nyt), hvis formål er at »supplere« offentligheden med informationer.
Dilsah Ercan, der skrev for to kurdiske trykte medier, Yorum Gazetisi og Yeni Özgür Halk, er idømt to gange 10 måneder, to gange fem måneder og 6 år og tre måneders fængsel for at »angreb på sikkerhedsstyrker« og »deltagelse i demonstrationer«.
Af de 105 navne er 22 dømt, 72 sidder i forvaring, fire er løsladt og syv er på fri fod. Kun seks personer er i besiddelse af et tyrkisk pressekort. Så enhver må forstå – lød det hele vejen rundt – at det er statens sikkerhed og ikke den tyrkiske ytringsfrihed, der er truet.
Alligevel er Tyrkiet faldet 50 pladser ned på Journalister Uden Grænser-ranglisten for den globale pressefrihed – fra nummer 98 i 2007, det år AK-partiet vandt den afgørende og konsoliderende valgsejr, til 148 i 2011-12 – seks pladser under Rusland!
Journalister og alfonser
Da jeg spurgte Celik, hvad han selv syntes om den placering, svarede han: »Er du hotelvært, og drives der prostitution fra dit hotel, kan du ikke påstå, at du ikke er medvidende. Det er det samme med disse såkaldte journalister.«
– De er altså en slags alfonser eller hvad?
»De trykker måske ikke selv på aftrækkeren, men de hjælper dem, der gør det, ved at skrive i PKK-relaterede aviser, ligesom de forleder unge til at gå terror-vejen. De er dermed lige så kriminelle som PKK-terroristerne.«
Chefredaktøren for den regeringskritiske avis Radikaln i Istanbul, Eyup Can, har en mere præcis analyse af fængslingerne:
»I dette land ses individet som potentiel sikkerhedsrisiko, ikke som bidragyder til samfundet. Folk her ryger i fængsel for at anfægte statens ideologi. Jeg mener, at borgerne skal have lov til at fremsætte deres holdninger, også selv om de er militante. Kun hvis de er direkte knyttet til PKK, skal det undersøges. Men at promovere kravet om en selvstændig kurdisk stat på skrift, bør være tilladt. Men det er altså forbudt.«
Blandt de journalister, der nu er sat på fri fod, er to prominente navne, Ahmet Sik og Nedim Sener. Begge blev løsladt efter mere end et års varetægt, men sagerne mod dem er ikke droppet. Begge har skrevet bøger, der kritiserer masseanholdelser af sekulære oppositionsfolk i Ergenekon-sagen som politisk motiverede, og peger på det islamiske Fetullah Gülen-netværks kontrol med dele af politiet og justitsvæsenet.
Fetullah Gülen, en tyrkisk sufi-prædikant i USA, kontrollerer desuden toneangivende medier, der alle støtter Erdogans AK-regering.
Erdogan selv har afvist enhver kritik af anholdelserne af journalister som ’smædekampagne’ mod hans regering. Da den amerikanske forfatter Paul Auster i januar sagde nej til at besøge Tyrkiet, da han ikke ville legitimere fængslinger af journalister, kaldte Erdogan ham ’ignorant’.
Hundredevis er anholdt i Ergenekon-komplekset, heraf 35 generaler, og regeringen lader stå til.
Da Erdogans medierådgiver Hüseyin Celik i sidste uge blev spurgt om det ikke svækkede Tyrkiets militære beredskab med så mange generaler bag lås og slå, svarede han: »Vi har mange generaler i NATO’s næststørste hær.«
Vel – der er lys for enden af tunnellen: Ali Babacan, formodet kronprins i AK-partiet, startede et møde sidste fredag i Ankara med bl.a. Information med ordene: »Vores demokrati er langtfra perfekt.«
Men indtil videre er Kemal Öztürk, Anadolu Ajansis leder og indtil for nylig rådgiver for bl.a. parlaments-formanden og Erdogan, tættest på Det Ny Tyrkiets virkelighed, når han bemærker: »Vi redigerer selv.«

