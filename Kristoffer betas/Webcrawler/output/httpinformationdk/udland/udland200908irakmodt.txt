Irak vil ikke modtage tvangshjemsendte
Kun få af de irakere, der blev anholdt i Brorsons kirke kan sendes hjem. Iraks regeringsleder sår alvorlig tvivl om gyldigheden af hjemsendelsesaftalen mellem Irak og Danmark


 Af de 19 irakiske asylsøgere, som blev anholdt i Brorsons kirke i København natten til i går, er det kun ganske få, som de irakiske myndigheder vil tage imod, oplyser politiet.
»Vores gennemgang af sagerne viser nu, at ud af de 19 er de tre accepteret tilbagetaget af de irakiske myndigheder, efter at vi har forelagt sagerne for dem,« siger Hans-Viggo Jensen, der er chef for Rigspolitiets Udlændingeafdeling til DR Nyheder.
De irakiske myndigheder har til gengæld sagt nej til at modtage ti af de anholdte irakere fra Brorsons kirke, og dermed er deres fremtid uvis. Årsagen er, at deres identitet ikke kan fastslås endeligt, det skal en irakisk delegation, der kommer til Danmark i næste uge, arbejde på.
I går blev syv andre irakere, der allerede var tilbageholdt, sat på et fly til Irak, fortæller Hans Viggo Jensen til DR Nyheder:
»Jeg har fået bekræftet, at de er landet i Bagdad, og at de er modtaget af de irakiske myndigheder.«
Tvivl om grundlaget
Onsdag kom det desuden frem, at Iraks regeringschef, Nuri Al-Maliki, afviser, at Irak har indgået aftaler med noget fremmed land om at modtage irakiske flygtninge, som bliver tvunget hjem.
Afvisningen fra Iraks premierminister Nuri al-Maliki står på regeringens officielle hjemmeside. Udtalelser er i strid med den danske regerings opfattelse af en aftale om at kunne tvinge afviste asylansøgere til Irak.
»Der findes ikke sådanne aftaler. Snakken om, at der eksisterer sådanne aftaler er led i en forstyrrende hetz, som skal forvrænge regeringens omdømme hos de irakiske flygtninge. Vores aftaler med de europæiske regeringer og de arabiske regeringer er, at de skal sørge for disse flygtninge og tage sig af dem,« siger Al-Maliki på hjemmesiden.
»Vi har meddelt, at vi afviser at tage imod én eneste af dem, hvis personen bliver tvangshjemsendt til os,« siger den irakiske regeringschef, som mener, at det vil skade de irakiske flygtninge og asylansøgere meget, hvis de tvinges væk fra de lande, hvor de opholder sig med deres børn.
Jonas Christoffersen, som er jurist og direktør for Dansk Institut for Menneskerettigheder, mener, at Al-Malikis udtalelser sår tvivl om grundlaget for tvangshjemsendelserne.
»Uanset hvordan den aftale er formuleret, så er det sådan, at hvis irakerne siger, at de ikke kan modtage dem, som Danmark troede, at de nu kunne hjemsende, så er man tilbage til den situation, man havde, inden aftalen blev indgået, og så kan man ikke sende dem hjem, « siger han til Information.

