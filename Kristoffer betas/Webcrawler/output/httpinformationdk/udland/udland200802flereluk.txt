Flere lukkedage i kommuner



 "Desværre, institutionen holder lukket. "
Den besked vil forældre i en række kommuner oftere få i år. En opgørelse fra Jydske Vestkysten viser, at alene i det sydjyske område har fem ud af ni kommuner udvidet antallet af lukkedage i 2008. Lukkedagene omfatter børnehaver, vuggestuer, dagpleje og sfo.
"Det er et spørgsmål om at udnytte ressourcerne bedst muligt," siger Henrik Larsen (R), formand for Børne- og kulturudvalget i Kommunernes Landsforening (KL) og medlem af byrådet i Kolding, der har indført 17 nye lukkedage på dagplejen og tre på daginstitutionsområdet.
Kommunalordfører for Socialdemokraterne Rasmus Prehn mener, at regeringen ikke lever op til sit valgløfte om færre lukkedage.
"Finans- og velfærdsministeren skal nu stå til ansvar for dette angreb på landets børnefamilier og dermed kernevelfærden i Danmark. De to ministre skal forklare, hvorfor regeringen løber fra endnu et af sine valgløfter," siger Rasmus Prehn. 
ritzau

