Svær balancegang for Biden i Beijing
Vicepræsident Joe Biden ankommer i Kina til beskyldninger om, at USA har valgt side til fordel for Japan i territorialstrid. Kontroverser mellem Beijing og Washington kan forplumre et tættere samarbejde, ikke mindst med hensyn til Nordkorea, hvor udrensning i lederskabet kan føre til en endnu mere uforudsigelig situation
Joe Biden ankom i går til Kina, hvor han skal forsøge at undgå at forværre forholdet til værterne alt for meget, mens han samtidig skal holde fast i USA’s støtte til Japan.


 
	USA’s vicepræsident Joe Biden havde kun været i Beijing i ganske få timer, før han allerede havde tilført endnu en potentiel kontrovers til et allerede konfliktfyldt besøg i Kina. På den amerikanske ambassade kritiserede han implicit Kinas politiske system, da han opfordrede hundreder af kinesiske visumansøgere til at »trække vejret frit« og »udfordre regeringen«.

	Det er formentlig bemærkninger, der ikke vil gøre det kinesiske lederskab mere venligt indstillet over for vicepræsidenten, som på sin rundtur i Nordøstasien håber på at mindske spændingerne i det giftige forhold mellem Kina og Japan, som er forværret betragteligt, efter Kina forrige uge etablerede en omstridt luftforsvarszone. Og oven i det har Nordkorea – et evigt problem for det kinesisk-amerikanske forhold – igen trængt sig ind på agendaen med nyheden om en tilsyneladende magtkamp i det nordkoreanske regime, som kan ende med at få indflydelse på sikkerhedssituationen i hele regionen.

	Joe Biden ankom til Beijing med fly fra Tokyo, og den svære balancegang for vicepræsidenten er at udvise stærk støtte til den traditionelle allierede Japan uden at forværre forholdet til Kina i en sådan grad, at det for alvor kan true relationerne mellem Washington og Beijing.

	Tirsdag i Tokyo udtrykte Biden dog stærk amerikansk utilfredshed med den kinesiske luftforsvarszone, som han sagde var et forsøg på at »unilateralt ændre på status quo i Det Østkinesiske Hav«, som »øger risikoen« for sammenstød. Han bad dog ikke Kina om at annullere zonen, hvilket USA’s udenrigsministerium ellers havde opfordret til mandag.

	Forrige weekend etablerede Kina luftforsvarszonen, som indbefatter store dele af Det Østkinesiske Hav og inkluderer luftrummet over japansk-kontrolleret territorium. Beijing kræver, at alle fly, der bevæger sig ind i zonen, identificerer sig over for de kinesiske myndigheder. Hverken USA eller Japan anerkender dog zonen og fremviste deres åbne modstand ved at sende militærfly ind i den uden at søge Beijings tilladelse.

	Denne magtdemonstration lader til både at have overrasket og ophidset kineserne, der anklager USA og Japan for at overreagere. Kina mener, at zonen er legitim og nødvendig for at forsvare landets territoriale suverænitet.

	Japan insisterer imidlertid på, at den kinesiske zone skal sløjfes og ser den som et forsøg på fra kinesisk side at hævde kontrol over en række omstridte øer, kaldet Senkaku på japansk og Diaoyu på kinesisk. Japan kontrollerer øerne, men striden om dem har specielt inden for det seneste halvandet år ført til store skærmydsler, hvor begge sider har sendt jagerfly og militærskibe til området.

	USA har gjort det klart, at landet vil stå ved sin forsvarstraktat med Japan, som pålægger amerikanerne at forsvare de japanskkontrollerede øer. Washington forsøger dog samtidig at undgå at blive trukket dybere ind i konflikten mellem de to rivaliserende asiatiske stormagter.

	Tilliden truet

	I Kina betragtes USA dog allerede som part i konflikten – og det på fjendens side. Den engelsksprogede kinesiske avis China Daily, som det kinesiske styre ofte bruger til at kommunikere beskeder til omverdenen, hilste i går Joe Biden velkommen med en hård leder, som sagde, at vicepræsidenten ikke skal forvente at kunne afmontere krisen i Det Østkinesiske Hav, hvis han bliver ved med at gentage sine »fejlagtige og ensidige bemærkninger« om emnet. Lederen anklager USA for at støtte »Tokyos farlige leg med ilden«, da det ifølge Beijing er Japan, som er aggressoren.

	Joe Biden sagde i går til Kinas præsident Xi Jinping, at der var brug for »tillid« for, at Kina og USA kan arbejde konstruktivt sammen. Og Xi Jinping advarede om, at »verden ikke er fredelig«, og regionale problemer og udfordringer bliver ved med at dukke op.

	For begge sider vil det netop være vigtigt at opretholde et fungerende forhold for at være i stand til at samarbejde om løsningen af internationale konflikter. Ikke mindst med hensyn til det atomvåbenbevæbnede Nordkorea, som kan gå hen og blive endnu mere ustabilt end hidtil. Tidligere på ugen fortalte Sydkoreas efterretningstjeneste, at den 67-årige Jang Song-taek, der reelt er nummer to i det nordkoreanske politiske regimes hierarki, lader til at være udrenset fra toplederskabet. Efterretningstjenesten berettede, at to af Jang Song-taeks nærmeste rådgivere var blevet offentligt henrettet i midten af november, og siden har Jang Song-taek ikke været set offentligt.

	Analytikere har set Jang Song-taek som fortaler for nordkoreanske økonomiske reformer a la Kina. Desuden er han af flere blevet anset for at have haft en mere rolig hånd på roret end den unge diktator Kim Jong-un, der har stået for voldsom sabelraslen over for omverdenen, siden han overtog magten i 2011.

	Hvis Jang Song-taek vitterligt er udrenset, er frygten nu, at Nordkorea kan blive endnu mere uforudsigelig i fremtiden. Og dermed vil der blive brug for endnu større tillid mellem Washington og Beijing, som holder det nordkoreanske regime i live, for at løse kommende konflikter. Den igangværende konflikt i Det Østkinesiske Hav truer dog med at beskadige den nødvendige tillid mellem USA og Kina.

