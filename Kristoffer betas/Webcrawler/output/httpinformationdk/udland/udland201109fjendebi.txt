'Fjendebillederne passer ikke længere'
I 10 år har Osama bin Laden styret vores verdensbillede, men nu er det slut. Europas førende islamforsker Olivier Roy er overbevist om, at en ny æra er på vej, hvor vi vil indse, at vi siden 2001 har taget fejl på stort set alle punkter: krigen mod terror, frygten for islamismen og ideen om Europas fejlslagne integration
I kølvandet på 11. september-angrebene blomstrede islamofobien op i hele Europa og gav næring til en omfattende værdikamp og til opblomstringen af indvandrer- og islamfjendtlige partier i næsten alle vestlige lande. Men nu er frygten for islam på retur, siger Olivier Roy.


 På søndag er det 10 år siden, USA blev ramt af det værste terrorangreb nogensinde. Den 11. september 2001 ændrede vores verdensbillede, kastede nationen ud i krige, førte til lovændringer og en værdikamp, som for mange blev beviset på det Civilisationernes Sammenstød, den amerikanske professor Samuel Huntington forudsagde allerede i 1993.
Information har spurgt Europas førende islamforsker, professor Olivier Roy fra European University Institute i Italien, hvordan han mener, de seneste 10 år har påvirket os og hvor vi står i dag.
Og hans budskab er opmuntrende.
Forfejlet terrorkrig
11. september var bekræftelsen på Huntingtons forudsigelse om Civilisationernes Sammenstød, men vores måde at opfatte sammenstødet på har ført til en række fejltagelser, som har præget verden de seneste 10 år, mener den prisbelønnede sociologiprofessor.
»Vi stillede den rigtig diagnose, men har anvendt de forkerte midler,« lyder Olivier Roys dom i dag.
»11. september forandrede vore samfund; politisk, juridisk, socialt. Enkelte tiltag har været fornuftige, f.eks. var den omfattende terrorsikring nødvendig, for vi var ikke særlig godt beskyttede. Men på de store linjer tog vi fejl,« siger han.
Olivier Roy peger bl.a. på invasionerne i Irak og Afghanistan, som efter hans mening intet havde at gøre med at bekæmpe terrorisme.
»Ingen af de to krige bragte terrortruslen til ophør, tværtimod gav det os blot endnu større problemer med terrorisme,« siger han og mener, at drabet på Osama bin Laden er eksemplet, der beviser analysen.
»Det er meget betegnende, at Osama bin Laden ikke blev dræbt under en militær operation i Afghanistan. Han blev tværtimod dræbt i et klassisk efterretningsdrevet kommandoraid. Det havde intet med krigen i Afghanistan at gøre«, mener han.
Integrationssucces
Efter 11. september har de vestlige samfund gennemgået en selvransagelsesproces på jagt efter en forklaring på årsagerne til den terror(trussel), der pludselig truede os, både indefra og udefra. Hvad har vi gjort forkert, lød spørgsmålet. Og det svar, vi fandt, var, at forsøget på at integrere millioner af muslimske flygtninge og indvandrere i Europa var slået fejl.
Intet kunne imidlertid være mere forkert, understreger den franske forsker.
»Opfattelsen af, at integrationen er slået fejl, har været så stærk, at vi fuldstændig har overset det faktum, at integrationen faktisk virker. Overalt i Europa ser vi i disse år en muslimsk middelklasse vokse frem, som bestemt ikke udgør nogen trussel,« siger Olivier Roy.
»Denne nye middelklasse er lige så veluddannet, lige så velstående og lige så velfungerende som andre middelklasseborgere,« understreger Olivier Roy.
Og han begrunder sin analyse med statistik.
»Det fremgår af tallene, at muslimerne i Europa får færre og færre børn, giftealderen øges, uddannelsesniveauet ligeså, og forskellen mellem kønnene mindskes. De ligner i stadig højere grad resten af befolkningen,« siger Roy.
Også på det religiøse område kommer Europas muslimer mere og mere til at ligne andre etniske europæere.
»De er stadig muslimer, men de er det på en måde, som vi bedre kan acceptere,« siger han.
Faktisk mener Olivier Roy, at 11. september har styrket integrationen, fordi vi har været tvunget til at integrere bedre, end vi ellers gjorde.
»I modsætning til, hvad de fleste tror, har 11. september gavnet vores samfund. Vi har nu en åben debat om islam, vi har moskeer og minareter, vi har indvandrere, der stiller op til valg osv. Og det er i sig selv en succes,« siger han.
Islamisterne forsvandt
Også i de islamiske samfund har 11. september haft store konsekvenser.
Efter angrebet på World Trade Center fik vi for alvor øje på de islamistiske kræfter, som var vokset frem i mange mellemøstlige lande, inspireret af 1979-revolutionen i Iran og næret af unge, veluddannedes utilfredshed med lokale despoter og fejlslagne økonomier.
»Osama bin Laden præsenterede sig selv som den muslimske verdens eneste repræsentant og politisk islam som den eneste politiske forandringskraft. Og vi åd det råt. Vi i Vesten tog hans ord for gode varer og overså fuldstændig de kræfter, som nu står bag Det Arabiske Forår. Vi købte hans selvbillede, men det gjorde de arabiske befolkninger heldigvis ikke.«
Som bevis på, hvor meget vi tog fejl, peger Olivier Roy på, at islamismen ikke har spillet nogen nævneværdig rolle i et eneste af de folkelige oprør, som det seneste halve år er rullet hen over Mellemøsten.
»Islamismen har udspillet sin rolle. Den var et protestfænomen, som har haft sin tid. I dag er politisk islam ikke længere en drivende kraft for noget som helst,« konstaterer han.
»Demonstranterne er ikke sekulære ateister, langtfra. Men de orienterer sig ikke mod islam for at finde opskriften på et bedre samfund,« understreger Roy.
Det er tværtimod de vestlige velfærdsdemokratier og liberalismen, der inspirerer de unge araberes krav om borgerlige frihedsrettigheder.
»Islamismen har simpelthen mistet pusten,« konstaterer Olivier Roy.
»Men det er sket, uden at vi har opdaget det. I modsætning til muslimerne har vi i Vesten været forblændet af Osama bin Laden. Vi så ikke, hvad der foregik internt i de arabiske samfund, og derfor er vi først nu i gang med at justere vores verdensbillede,« mener Olivier Roy.
Frygten vil falme
I kølvandet på 11. september blomstrede islamofobien op i hele Europa og gav næring til en omfattende værdikamp og til opblomstringen af indvandrer- og islamfjendtlige partier i næsten alle vestlige lande.
Eller populistiske partier, som Roy foretrækker at kalde dem, fordi de ofte omfatter folk, der tidligere har været f.eks. venstrepopulister.
»Efter 11. september handlede alt pludselig om islam, islam, islam. Men også på dette punkt må vi erkende, at vi har taget fejl,« siger den franske sociologiprofessor.
»Fjendebillederne passer ganske enkelt ikke længere. Den islamiske terrorist er blevet erstattet af andre former for terrorister, som vi netop har set det i Norge. Og det passer ikke ind i xenofobernes verdensbillede. De populistiske politikere og hjemmesider har haft meget svært ved at forholde sig til terroraktionen i Norge. De ved simpelthen ikke, hvordan de skal reagere,« siger han.
Samme problem har populisterne i forhold til Det Arabiske Forår, mener Olivier Roy. Billedet af muslimske befolkninger, der kræver demokrati og politisk frihed, passer heller ikke med det fjendebillede, som islamofoberne har dyrket siden 11. september.
Islamofobien har derfor fået væsentlig trangere kår, mener Roy.
»Frygten for islamisering af vore vestlige samfund er på retur. Det er ikke noget, der sker på et øjeblik. Det tager tid at ændre folks opfattelse, men vi er godt på vej,« mener han.
Den falmende muslimske terrortrussel og fremvæksten af en velintegreret indvandrer-middelklasse vil i løbet af de kommende år få frygten til yderligere at forsvinde, mener han.
Alt i alt mener Olivier Roy, at det kommende årti tegner lysere end det forgangne.
»Jeg er ikke pessimist med hensyn til fremtiden. Tværtimod synes jeg, at der er mange ting, der bevæger sig i den rigtige retning.«

