Far advarede myndigheder om terrorsigtet søns synspunkter
Det er sønnen af en prominent og respekteret bankmand, der nu står anklaget for et terrorforsøg på et fly på vej fra Amsterdam til Detroit 1. juledag. Den anklagedes far advarede for seks måneder siden myndigheder og fortalte om sønnen ekstreme religiøse synspunkter


 Den 23-årige nigerianer Umar Farouk Abdulmutallab prøvede tilsyneladende at antænde det højeksplosive stof Petn om bord på flyet, og han er nu hovedperson i en terrorsag, der har fået flyselskaber verden over til at skærpe sikkerheden på fly til USA.
Umar Farouk Abdulmutallab er fra en prominent nigeriansk familie og var ifølge oplysninger fra Nigeria elev på den britiske internationale skole i Lome, Togo. Hans tidligere skolelærer beskriver ham som »enhver lærers drøm«. Drengen var ifølge læreren både entusiastisk, opvakt og høflig.
Men allerede i sine unge år var Umar Farouk Abdulmutallab fascineret af radikal religiøsitet og prædikede islam for sine medstuderende.
»Hvor de andre elever syntes, at Taleban var skøre, mente han, at de var ok,« fortæller den terrorsigtedes tidligere lærer.
Senere boede Abdulmutallab i London, hvor han efter sigende læste til ingeniør med speciale i mekanik ved University College fra 2005 til 2008. Det skriver den nigerianske avis The Day. Universitet bekræfter, at der gik en ung mand med det navn på institutionen i det tidsrum, men kan ikke bekræfte, at det drejer sig om den terrorsigtede.
Mistænkt på liste
Efter London boede Abdulmutallab i Egypten og Dubai, og han deklarerede over for sin familie, at han ikke ville have mere med dem at gøre, skriver avisen.
Amerikanske medier citerer amerikanske embedsmænd for at sige, at Umar Farouk Abdulmutallabs navn i mindst to år har stået på en liste over personer, der mistænkes for at have kontakt til terrororganisationer, eller som vides at have kontakter til organisationerne.
Listen føres af USA's Nationale Kontraterror Center og indeholder omkring 550.000 navne. Personer på den liste er dog ikke nødvendigvis også opført på listen over personer, som amerikanerne ønsker, skal have forbud mod at flyve.
The Day citerer familiemedlemmer for at sige, at Umar Farouk Mutallabs far, Umaru Mutallab, der blandt andet grundlagde Nigerias første muslimske bank, ikke har haft det godt med sin søns »ekstreme religiøse synspunkter«.
Umaru Mutallab er citeret for at sige, at han for seks måneder siden fortalte Nigerias sikkerhedstjeneste og USA's ambassade i Nigeria om sønnen. 


