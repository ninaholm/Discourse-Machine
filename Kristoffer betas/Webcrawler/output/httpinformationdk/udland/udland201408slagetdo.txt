Slaget om Donetsk nærmer sig
De ukrainske militær har indledt offensiven mod den sidste separatistkontrollerede storby, Donetsk. Men 20.000 russiske soldater står klar ved Ukraines østgrænse, og separatisterne får fortsat rigelige forsyninger af våben
Mortergranater ødelagde i går flere bygninger og dræbte én person i Donetsk.


 De sociale medier flød i går formiddags over med amatørbilleder taget ved Vishnevskihospitalet i den østukrainske millionby Donetsk. Kort forinden var hospitalet og en nærliggende beboelsesejendom blevet ramt af mortergranater. Billederne viser hospitalets ødelagte indgangsparti og knuste ruder.
»Der var en pludselig en eksplosion, en mortergranat røg gennem et vindue, alt udstyr blev ødelagt. Den dræbte én person, og en anden blev såret og bragt væk,« beretter hospitalslægen Anna Kravtsova til Associated Press’ reporter på stedet. En talsmand for bystyret siger, at et større antal mennesker blev såret.
Begivenheden, der fandt sted bare fire kilometer fra Donetsk centrum, tyder på, at de ukrainske regeringsstyrker nu har indledt, hvad man formentlig vil se som det endelige militære opgør med de prorussiske separatister, der har kontrolleret regionshovedbyen siden april og nu holder Donetsk som deres sidste større bastion i det østlige Ukraine. Unavngivne talsmænd for den ukrainske regering i Kijev har sagt, at man mener at kunne nedkæmpe eller fordrive separatisterne i løbet af tre uger.
Selv hvis et militært stormløb skulle lykkes, er der imidlertid ingen tegn på, at det kan bringe den regionale konflikt og de ledsagende storpolitiske spændinger til ophør. I går var der overvejelser over, om en betydelig russisk troppeopbygning ved grænsen til Ukraine kan være tegn på, at præsident Putin overvejer en regulær eller camoufleret invasion.
»Vi vil ikke begynde at gætte på, hvad Rusland har i sinde, men vi kan se, hvad Rusland foretager sig i felten, og det giver anledning til alvorlig bekymring. Rusland har samlet 20.000 kampklare tropper ved Ukraines østgrænse,« sagde onsdag Oana Lungescu, talsmand for NATO’s generalsekretær, Anders Fogh Rasmussen, der i går var i Kijev til samtaler med den ukrainske præsident, Petro Porosjenko.
Jernringen
Gårsdagens – antagelig utilsigtede – angreb på hospitalet følger i kølvandet på de seneste dages optrappede bombninger og artilleriangreb fra regeringsstyrkerne, der nu har lagt en jernring med kun få huller omkring Donetsk. Ifølge den ukrainske militærtalsmand Andrij Lysenko har man etableret evakueringskorridorer for at sikre civile en vej ud af den truede storby. Omkring 200.000 af Donetsks én million indbyggere menes at have forladt den.
Byen styres endnu af de prorussiske ledere af den såkaldte Donetsk Folkerepublik, DPR, som midt under kamphandlingerne søger at opbygge den selvudråbte republiks ny institutioner. Centralt i dette lederskab står i dag en håndfuld russere – den såkaldte premierminister, Aleksander Borodaj, vicepremierminister Vladimir Antjufejev samt den militære leder Igor Girkin – som har erstattet eller fortrængt nogle af de oprindelige separatister af ukrainsk herkomst.
Det militære pres på separatisterne er taget til efter nedskydningen af det malaysiske passagerfly MH17 midt i juli. Forud for gårsdagens hospitalsangreb gik en nat med andre angreb, hvor også beboelsesejendomme blev ramt, ifølge de lokale myndigheder med tre dræbte og fem sårede til følge. Og onsdag morgen registreredes otte bombekratere i Donetsk-bydelen Kalininskij som resultat af, hvad der formodes at være natlige flyangreb foretaget af det ukrainske militær, endskønt den militære talsmand, Lysenko, afviser, at man foretager angreb fra luften på Donetsk.
En gordisk knude
Der er ingen tvivl om, at regeringstropperne netop nu har initiativet. Separatisternes militære leder, Igor Girkin, har for nylig erkendt, at uden hjælp udefra ser det sort ud.
Problemet er imidlertid for det første, at det kræver en omfattende indsats og kan føre til voldsomme civile tab at nedkæmpe måske 15.000 separatister i en slags byguerillakrig i Donetsks gader med hundredetusinder af sagesløse indbyggere stadig i byen. Med et ukrainsk parlamentsvalg planlagt til oktober kan regeringen i Kijev næppe påtage sig ansvaret for en blodig offensiv med langt flere civile ofre end de over 800, som der indtil nu er tale om.
Dertil kommer, at de ukrainske styrker ikke har formået at lukke separatisternes forsyningslinjer mod øst, til Rusland.
»Sidst i juli og først i august har separatisterne modtaget, hvad der formentlig er det største antal tunge våben indtil nu, inklusive mindst 17 tanks,« skriver den polske tænketank Centre for Eastern Studies, der følger udviklingen tæt.
Separatisterne kan således holde ud længe, antagelig så længe Moskva ser en interesse i at fastholde Ukraine i en destabiliseret tilstand. Jo mere nød der rapporteres fra Donetskområdet – og der er allerede nu problemer med vand og el – desto svagere står Kijev-regeringen frem mod oktobervalget.
I Kijev, Washington og NATO-hovedkvarteret ses det derfor som stærkt ildevarslende, at Rusland nu har opmarcheret 20.000 mand – den polske tænketank hævder, det drejer sig om 46.000 mand – ved den ukrainske grænse foruden tunge våben, raketaffyringsramper m.m. Ifølge både Washington og Kijev har Rusland beskudt det østlige Ukraine med artilleri, og med de fortsatte våbenleverancer og et antal russeres centrale placering i separatistregeringen i Donetsk tøver Centre for Eastern Studies ikke med at betegne det, der nu foregår, som »en ukrainsk-russisk krig«.
»Hvis det viser sig, at ukrainske styrker er ved at få kontrol over regionen, kan regulære russiske tropper måske blive sat ind under dække af en fredsbevarende operation og af at ville forhindre en humanitær katastrofe. I en sådan situation vil den ukrainsk-russiske krig gå ind i en fase med uforudsigelige konsekvenser,« skriver den polske tænketank i sin dagsaktuelle analyse.
Sanktionerne
Foreløbig vælger Putin blot at rasle med den militære sabel og indfører nu i stedet en række modtræk mod de sanktioner, EU, USA og andre har indført mod den russiske finanssektor, en stribe russiske virksomheder, et stigende antal enkeltpersoner samt salg af våben og visse energiteknologier til Rusland. Putins modtræk er et stop for import til Rusland af fødevarer som frugt, grønt, kød, fisk, mælk og mejeriprodukter fra USA og EU, Australien, Canada og Norge.
Midt i den uheldsvangre optrapning er den ubekvemme sandhed, at næsten 50 pct. af indbyggerne i Donetsk er etniske russere, hvoraf rigtig mange ikke ønsker en fremtid under det nuværende styre i Kijev. Hverken optrappede sanktioner, en eventuel fordrivelse af de militante separatister eller regulær krig ligner en løsning på det forhold.

