Medicinprisens pris
LEDER


 I Danmark har medicinalindustrien det godt, blandt andet fordi vi betaler for meget for vores medicin. Hvis de danske hospitaler havde de samme medicinpriser som de norske, ville vi årligt kunne spare en halv milliard kroner alene på de 25 dyreste medicinske præparater, viser en opgørelse fra Regionernes lægemiddelorganisation, Amgros. Det svarer til årslønnen for 1.148 sygeplejersker inkl. tillæg og pension. I alt forventes vi at bruge otte milliarder på sygehusmedicin i 2015 – dobbelt så meget som vi brugte i 2007.
I Danmark beregner man medicinprisen ud fra et gennemsnit af priserne i ni sammenlignelige lande. I Norge beregner man prisen ud fra et gennemsnit af de tre billigste af de ni lande. Med andre ord har man i Norge været bedre til at forhandle en god pris, og det har man, fordi man ikke har en medicinalindustri at tage hensyn til:
»Det kan de gøre i Norge, fordi de lever af olie og lakseopdræt. Vi lever af forskning og innovation af lægemidler,« som direktøren for lægemiddelindustriforeningen, Ida Sofie Jensen, sagde til DR. Det er det samme som at sige, at vi igennem vores medicinpriser giver omtrent en halv milliard i statsstøtte til medicinalindustrien.
Man kan argumentere for, at det er en god idé at skabe gode vilkår for medicinalindustrien i Danmark, for vi er afhængige af den. Virksomheder som Novo Nordisk og Lundbeck bidrager med arbejdspladser og betaler – selv om regnestykket tydeligvis er mere kompliceret end som så – også skat i Danmark. Men kigger man på medicinalvirksomhedernes bundlinjer, tegner der sig mildest talt ikke et billede af en branche, der har brug for denne ekstrabetaling for at have råd til den nødvendige forskning og innovation. Særligt Novo – men også de mindre virksomheder – præsterer år efter år voldsomme overskud.
Og regnestykket med den halve milliard i overpris bliver ekstra paradoksalt, fordi det kommer få dage efter at regionerne har meldt ud, at man bliver nødt til at fyre sundhedspersonale på grund af de voksende udgifter til sygehusmedicin. For slet ikke at nævne Venstres forslag om at skære i udviklingsbistanden for at bruge flere penge på sundhedsvæsenet. Så længe man opretholder overpriserne på medicin, svarer det reelt til at flytte penge fra verdens fattigste lande til medicinalvirksomhedernes bugnende kasser.

