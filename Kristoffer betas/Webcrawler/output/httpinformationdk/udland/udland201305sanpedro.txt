San Pedro Sula er verdens mest voldelige by
Kun krigszoner har højere antal drab pr. indbygger end San Pedro Sula i Honduras, hvor 173 personer for hver 100.000 indbyggere bliver slået ihjel – sidste år blev gennemsnitligt 20 mennesker myrdet hver eneste dag i Honduras
Endnu et mord i San Pedro Sula. Kvinden blev skudt af to mænd på en motorcykel den 20. marts.


 
	Både nat og dag står bedemænd klar ved byens lighus og venter på det næste lig, så de kan tilbyde deres ydelser til pårørende i sorg. I den voldeligste by i verdens mest voldelige land skal de aldrig vente længe.

	»Djævlen selv bor her i San Pedro,« siger en nervøs bedemand, som bare vil kaldes Lucas.

	»Folk her bliver slået ihjel, som var de slagtesvin.«

	Sidste år blev gennemsnitligt 20 mennesker dræbt hver dag i Honduras, et land med blot otte millioner indbyggere. Det viser tal fra Violence Observatory ved National Autonomous University of Honduras (NAUH). Det giver en årlig mordrate på 85,5 pr. 100.000 indbyggere på landsplan. Til sammenligning er mordraten i Venezuela på 56, mens USA’s er på 4,78, og Storbritanniens er på 1,2.

	I San Pedro Sula er mordraten imidlertid helt oppe på 173, angiveligt den højeste i verden, bortset fra i krigszoner.

	Byen er landets centrum for fremstillingsindustri og handel. Adskillige maquiladoras – eksportrettede samlefabrikker – sprøjter New Balance T-shirts og Fruit of the Loom-boxershorts ud til udenlandske markeder. Det burde være et livligt sted, men der er næsten ikke en bevægelse at se i gaderne, og spændingen i luften er så tyk, at man kan skære i den.

	Fra avisholderne står dagens overskrifter og skriger om gårsdagens uhyrlige forbrydelser. Få biler har nummerplader på; langt de fleste har tonede ruder.

	Det lille antal patruljevogne i gaderne spreder mere frygt end sikkerhed blandt indbyggerne på grund af den høje korruptionsrate inden for den nationale politistyrke – et problem, der angiveligt fortsætter til toppen af hierakiet.

	Honduras er fanget i en malstrøm af forbrydelser – narkosmugling, bandekrige, politiske optøjer og indædte stridigheder om retten til jorden – og det hele har følgeskab af lige dele korruption og straffrihed.

	Det er en lignende blanding af faktorer, som i det hele taget har gjort Latinamerika til verdens mest dødbringende region. På trods af, at blot otte procent af verdens befolkning er samlet her, viser tal fra FN, at 42 procent af alle mord bliver begået i denne region.

	Narkoruten til USA

	Ifølge den mexicanske tænketank Citizen Council on Public Safety and Criminal Justice er de 20 byer i verden med højest mordrate placeret i Latinamerika, på nær en enkelt. Det er New Orleans.

	Men intet sted er volden ude af kontrol i en sådan grad som i Honduras.

	Volden blussede op fra begyndelsen af 00’erne og er steget støt, i takt med at landet har fået en større rolle i narkoruterne mellem Sydamerika og USA. Omtrent 80 pct. af den kokain, som bliver sendt til USA, kommer ifølge det amerikanske udenrigsministerium igennem Honduras.Honduras var allerede på vej til at blive en failed state, da landet blev yderligere svækket af organiseret kriminalitet og et kup i 2009, hvorefter beretninger om menneskeretskrænkelser steg drastisk. Samtidig begyndte gadebander kendt som maras – af hvilke mange medlemmer var blevet deporteret fra fængsler i USA – at kæmpe om det lokale narkomarked, og antallet af afpresningssager røg i vejret.

	Lucas har klargjort lig til begravelse, siden han var 15, og han kan huske dengang, de fleste af dem, han arbejdede på, var afgået ved døden af naturlige årsager.

	»I dag er det sjældent. Vi får lig ind med mange skudsår, lemlæstede og med hovedet hugget af,« siger han.

	Ofrene er mekanikere, studerende, bønder, journalister, buschauffører og forretningsfolk. Den 19. april blev topanklageren i sager om hvidvaskning skuddræbt. Den 2. maj blev en førende efterforsker af biltyverier myrdet.

	»Der er tilsyneladende ingen grænser for, hvem der kan blive ramt,« siger Steven Dudley, medleder af Insight Crime, en tænketank, der har fokus på sikkerhedsspørgsmål og organiseret kriminalitet i Latinamerika.

	Embedsmændenes første forsvarsreaktion, når man spørger til de høje mordrater, er at skabe tvivl om tallene.

	»Det er en smædekampagne,« siger Jose Amilcar Mejia, der er politichef i San Pedro Sula.

	Han hævder, at optællingerne er fejlagtige, at drabstallene for byen også indbefatter drab begået andre steder, og hvor ligene så bliver dumpet i byen.

	Violence Observatory trækker imidlertid deres data fra officielle kilder. Sikkerhedsministeriet har efterfølgende nedlagt forbud mod, at politiet giver interview, og talspersoner må kun give oplysninger om anholdelser, ransagninger og andre politioperationer. Kriminalitetsstatistikker skal blive liggende i skuffen på politistationerne.

	Udbredt korruption

	En af årsagerne til problemet er korruption inden for politiets egne rækker – det gælder alt lige fra at indkræve bestikkelse til at begå tyveri og drab. I mindst fem sager har politibetjente ifølge Associated Press været involveret i dødspatruljelignende drab på bandemedlemmer.

	I 2011 førte en særlig slem sag til et offentligt krav om udrensning i politistyrken, men blandt de politifolk, som ikke kom rene ud af undersøgelserne, blev flere senere forfremmet.

	Den nationale politichef, Juan Carlos ’El Tigre’ Bonilla, er anklaget for tre udenretslige drab og for at være involveret i 11 andre dødsfald og forsvindinger.

	På trods af disse anklager og det faktum, at USA – en stor donor i kampen mod narkohandel – har nægtet at samarbejde med Bonilla, holder præsident Porfirio Lobo hånden over ham.

	Men politiet gør faktisk en indsats for at forbedre deres image. Bonilla kommer som en ud af flere end 400 politifolk til at skulle underlægge sig ’tillidsprøver’, der omfatter narkotest og løgnedetektortest, og sikkerhedsministeriet har annonceret en omrokering i politiets ledende lag i næste uge.

	Mangel på tillid til politiet og andre myndigheder og det forhold, at blot en brøkdel af forbrydelserne bliver efterforsket, for slet ikke at tale om, hvor få der faktisk bliver straffet.

	»Der er absolut ingen myndighedsudøvelse, og politiet og efterforskerne er ubrugelige,« siger Gustavo Irias fra Democracy Studies Centre i Tegucigalpa.

	»Og straffriheden genererer endnu mere vold.«

	I blot 41 procent af sagerne sidste år blev der fastslået et motiv; ud af dem var næsten hver fjerde relateret til gengældelsesaktioner ifølge Violence Observatory.

	»Når folk ikke har andre udveje, bliver svaret: ’Hvordan kan jeg skaffe mig et større våben?’«

	For bedemanden Lucas betyder større våben fortsat gang i forretningen. Men han overvejer at prøve lykken i et andet land, ligesom tusindvis af andre i Honduras, der overvejer at emigrere til Mexico, USA eller længere væk. Lucas er sikker på, at der vil være brug for hans talenter, uanset hvor han havner.

	»Der er jo døde mennesker i hele verden, ikke sandt?«

Sibylla Brodzinsky er freelancejournalist med base i Colombia og skriver om latinamerikansk politik, sociale spørgsmål og menneskerettigheder for bl.a. The Guardian og The Economist.

© The Guardian og Information
Oversat af Nina Trige Andersen

