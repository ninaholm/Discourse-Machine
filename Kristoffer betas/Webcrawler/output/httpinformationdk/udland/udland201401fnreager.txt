FN reagerer på spionage mod COP15-forhandlinger
En talsmand for FN’s generalsekretær, Ban Ki-moon, reagerer på NSA’s spionage mod COP15-forhandlingerne. Det er så tæt på at være en kritik, som det kan være, når det handler om FN, siger jurist og tidligere FN-medarbejder


 
	Det er så tæt på en kritik, som man kan komme, når det gælder FN, siger adjunkt Jesper Lindholm fra juridisk institut ved Aalborg Universitet. Han har læst et skriftligt svar, som Information har modtaget fra Farhan Haq, der er talsmand for FN’s generalsekretær, Ban Ki-moon.

	Information har bedt FN vurdere lovligheden af NSA’s mulige spionage ved selve COP15-mødet i København i 2009 med henvisning til Konventionen om de Forenede Nationers rettigheder og immuniteter fra 1946. Til det skriver en talsmand for FN’s generalsekretær:

	»Diplomatiske missioners ukrænkelighed, også forstået som FN som organisation og andre internationale organisationer, hvis funktioner er beskyttet af de relevante internationale konventioner, er veletableret i international ret. Derfor må medlemsstater forventes at agere i overensstemmelse hermed for at beskytte diplomatiske missioners ukrænkelighed.«

	Jesper Lindholm, der selv har arbejdet hos FN i syv år, kalder svaret »ret interessant«.

	»Når det er generalsekretærens talsmand, så vil jeg mene, at det er så tæt, han kan komme på at være kritisk. Han går ikke ud og siger, at det er rigtigt, at de har spioneret, men det er en typisk FN-udtalelse, hvor man gerne vil træde vande. Men alene det, at han ikke afviser, at det er ulovligt, synes jeg, er interessant, når det kommer så højt oppe fra i systemet.«

	Jesper Lindholm hæfter sig særligt ved, at FN-talsmanden overhovedet vælger at svare.

	»Han kunne helt lade være med at svare, hvis han ikke ville have ørerne i maskinen,« siger han. »Men dermed har han mellem linjerne sagt, at der er noget her.«

	Svaret kommer efter Informations afsløring af, at USA har spioneret mod andre landes forberedelser forud for COP15-forhandlingerne. Men i dokumentet fremgår det også som en selvfølgelighed, at NSA derudover vil kunne udføre spionage under selve klimakonferencen.

	Hvis det er tilfældet, er det i strid med dansk lov og internationale konventioner, har flere jurister hidtil bekræftet.

	Anders Henriksen, der er lektor i folkeret og leder af Centre for International Law and Justice på Københavns Universitet, har blandt andet peget på, at FN-diplomater er beskyttede mod spionage via en FN-konvention fra 1946.

	Hans vurdering har derfor tidligere været, at det samme må være gældende for diplomatiske medlemmer af forskellige landes delegationer ved et FN-topmøde.

	Svaret fra FN, som Anders Henriksen også har læst, støtter den antagelse, mener han.

	»Det bekræfter, at FN også er af den opfattelse, at 1946-konventionen er relevant i forhold til spionage ved COP15,« siger Anders Henriksen.

	/

