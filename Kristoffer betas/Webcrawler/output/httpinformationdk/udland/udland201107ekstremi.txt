Ekstremisme-eksperter: Breivik er ingen ensom ulv
Den norske massemorder er tydeligt inspireret af tankegods, der siden 11. september har vundet frem på den yderste højrefløj i Europa og blandt andet findes på velbesøgte danske hjemmesider, lyder det
Den type nationalisme, som Anders Behring Breivik synes inspireret af, adskiller sig fra nazismen. Den er ikke antisemitisk, men antimuslimsk og antielitær, og dens tilhængere støtter staten Israel ud fra en forestilling om, at landet er en sidste bastion imod islamismen.


 Han er blevet beskrevet som en ensom ulv. Men Anders Behring Breivik er tværtimod produktet af en stærkt islamkritisk, antielitær nationalisme, som har bredt sig i Europa siden 11. september 2001 og står stærkt i Danmark. Det vurderer kendere af europæisk højreekstremisme.
»Breiviks manifest viser meget klart, at han er en del af denne idéverden. Derfor er det fuldstændig forkert at beskrive ham som en ensom galning. Det betyder ikke, at de mennesker, hvis politiske opfattelser han deler, sympatiserer med hans handlinger, men det betyder, at den form for politisk miljø, som de skaber, kan inspirere mennesker som Breivik,« siger Daniel Poohl, chefredaktør for det svenske tidsskrift Expo, der kortlægger højreekstremistiske tendenser.
Daniel Poohl har læst store dele af det manifest, hvor Anders Behring Breivik har beskrevet planlægningen af det dobbelte terroranslag mod Norge. Blandt de mange referencer i det over 1.500 siders lange skrift er henvisninger til de indvandringskritiske danske hjemmesider uriasposten.dk og snaphanen.dk. Uriasposten blev i 2007 vurderet til at være den mest indflydelsesrige blog i Danmark målt på antal links, og ifølge Daniel Poohl er både Uriasposten og Snaphanen, der begge har over 3.000 besøgende om dagen, fora for samme form for politisk tænkning som den, der ser ud til at have drevet Breivik:
»Der er ikke tale om nazisme, men om en idéverden, der har 11. september som baggrund og har haft stor fremgang de seneste fem-ti år. Islam er fjenden, og konspirationsteorien er, at den politiske og mediemæssige elite har inviteret Vestens fjender indenfor i multikulturalismens navn.«
'Bekymrende ligheder'
Også historikeren Chris Holmsted Larsen, der forsker i politisk ekstremisme på RUC, placerer Anders Behring Breivik i en bredere sammenhæng.
»Grundkernen er et stærkt had til islam og en overbevisning om, at den politisk korrekte kulturelle elite er inficeret af en venstrefløj, der vil opløse nationalstaten. Dén konspirationsteori deler Breivik med store dele af den yderste højrefløj, herhjemme især repræsenteret på Uriasposten,« siger Chris Holmsted Larsen, der også nævner de populære hjemmesider Snaphanen, Stop Islamiseringen af Danmark og Hodjanernes Blog samt Trykkefrihedsselskabet, hvis formand, Lars Hedegaard, bliver citeret flere gange i Breiviks manifest:
»De opfordrer ikke til vold, og der er ikke belæg for at sige, at de bakker op om Breivik, men man kan ikke komme udenom, at der er nogle bekymrende ligheder mellem den politiske tænkning, de repræsenterer, og Breiviks ideer. Problemet er, at han ser ud til at være inspireret af den slags tænkning og har forvandlet nogle ekstreme ord til ekstreme holdninger imod den politiske elite, som i hans øjne tillader islamiseringen af Norge,« siger Chris Holmsted Larsen, der mener, det lige så godt kunne være Danmark, der var blevet ramt af højreekstremistisk terror:
»Fordi vi har mange af de samme ekstreme holdninger her i landet, kunne det lige så godt have været en dansker som en nordmand, der blev inspireret.«
Ikke nazister
Ifølge Chris Holmsted Larsen og Daniel Poohl fra Expo adskiller den type nationalisme, som Anders Behring Breivik synes inspireret af, sig fra nazismen. Den er ikke antisemitisk, men antimuslimsk og antielitær, og dens tilhængere støtter staten Israel ud fra en forestilling om, at landet er en sidste bastion imod islamismen. Desuden er den ikke biologisk, men kulturelt funderet.
»Og så forstår de sig til forskel fra nazister sig selv som nogen, der omfavner moderniteten, mens islam for dem står for det formørkede og forældede,« siger Daniel Poohl.
Omvendt peger chefredaktøren også på, at flere går igen i begge miljøer eller forlader nazismen til fordel for en mere islamkritisk nationalisme:
»Mange fra det nazistiske miljø forstår, at det er en bedre strategi. Det er islam, der skal bekæmpes, og partier som det norske Arbeiterpartiet, der åbner for indvandringen. Siden 11. september er det her, fremgangen er sket overalt i Europa, og de kan se, at nazismen er ved at uddø.«
'Hadet det er der'
Indehavere af Uriasposten, historikeren Kim Møller, skrev lørdag et blogindlæg om Anders Behring Breivik og tog afstand fra terroraktionen.
»For nu at skære det ud, så det ikke kan misforstås. Der er ikke mere Anders Breivik anno 2011 i mig og mine, end der i 70'erne var en Andreas Baader i den gennemsnitlige socialdemokrat. Der er en streg man aldrig krydser,« skrev Kim Møller blandt andet.
Indlægget afføder mange kommentarer fra Uriaspostens læsere.
»JEG hader, i mørke stunder, dem der har bragt indvandringens ulykker over vores land og folk,« skriver en læser, der kalder sig Ulrik, og fortsætter: »Ja, der er en usynlig streg der aldrig må krydses. Men hadet det er der. Begge veje. Det må vi stå ved og det kan ikke være anderledes, når det er vores fremtid i dybeste forstand uenigheden står om. Under overfladen, i sjælene, er vore samfund ikke længere fredelige samfund, for så vidt de nogensinde har været det.«
Over for Information forklarer Kim Møller, at han som nationalkonservativ netop er modstander af terror.
»Jeg mener ikke, man kan være konservativ, hvis man slår folk ihjel,« siger han. »Lov er lov. Det er en grundpille i den konservative ideologi, at man skal adlyde loven.«
At Breivik henviser til Uriasposten i sit manifest kan ikke lægges hjemmesiden til last, mener Kim Møller:
»Det rører mig ikke overhovedet. Jeg kan ikke se, hvordan galningens revolutionære ideologi på nogen måde er forenelig med min nationalkonservative, der netop forsvarer demokratiet og samfundets institutioner mod hastige forandringer.«
Det kunne måske sige noget om, at han fulgte din blog?
»Jeg har faktisk forsøgt at få hans IP-adresse, så vil jeg forsøge at tjekke op på det,« siger Kim Møller og fortæller, at han håber at kunne lave et blogindlæg om eventuelle besøg på Uriasposten fra Anders Behring Breivik.

