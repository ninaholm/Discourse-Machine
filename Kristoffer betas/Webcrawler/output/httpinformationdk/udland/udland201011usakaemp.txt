USA kæmper med global krisestyring
USAs udenrigsministerium har de seneste døgn arbejdet på højtryk med at kontakte lande over hele verden for at dæmpe de potentielle skadevirkninger af det kommende læk fra Wikileaks. Frygten går på, at lækket består af hundredetusinder af amerikanske diplomatiske indberetninger
Den amerikanske udenrigsminister, Hillary Clinton, har orienteret sin australske kollega, Kevin Rudd, om den kommende lækage fra Wikileaks. En kilde i ministeriet oplyser, at ministeriet forbereder sig på det værst tænkelige scenarium.


 Et kommende læk af flere hundredetusinde diplomatiske dokumenter har sendt det amerikanske udenrigsministerium på overarbejde. Allierede over hele verden modtager i disse dage opringninger med besked om det læk, der forventes at være på vej fra Wikileaks.
»Afsløringerne vil være til skade for USA og vores interesser. De vil skabe spændinger i forholdet mellem vores diplomater og vores venner over hele verden,« siger talsmanden for det amerikanske udenrigsministerium, Philip J. Crowley.
Ifølge talsmanden har USA hele tiden vidst, at de diplomatiske indberetninger var i Wikileaks besiddelse, men da ministeriet ikke kender omfanget af lækagen, kan de heller ikke vurdere hvor stor skade, det vil medføre. Det danske udenrigsministerium bekræfter over for Information, at amerikanerne har henvendt sig vedrørende lækagen.
»Vi kan bekræfte, at vi har fået en orientering fra den amerikanske ambassade, men har i øvrigt ikke nogen kommentarer,« oplyser Udenrigsministeriet.
Ifølge The Australian var det Hillary Clinton selv, der oplyste den australske udenrigsminister, Kevin Rudd, om den kommende lækage. Ifølge avisens kilder i ministeriet forbereder man sig på det værste, »delvist fordi vi ikke ved, hvor slemt det kan vise sig at være«.
Ingen finfølelse
En anonym kilde i det amerikanske udenrigsministerium oplyser til CNN, at ministeriet har bedt alle sine diplomatiske repræsentationer om at gennemgå indberetninger og fremhæve dem, der kan vise sig at være særligt kontroversielle. Ifølge professor i international politik på Københavns Universitet Ole Wæver kan netop karakteren af de diplomatiske indberetninger ende med at blive til stor skade for USA:
»Udenrigstjenesten er normalt ekstremt forsigtig omkring, hvad man offentligt udtaler om andre, særligt venligtsindede lande. Men det er man nødt til at gøre i de interne indberetninger, for ellers kan man jo ikke føre politik,« siger Ole Wæver.
»Der kan være ting, som man bestemt ikke ønsker at få ud. For i fortrolige indberetninger er der ikke nogen fintfølen over for værtslandet. Det er legitimt i branchen, men det er så også meningen, at det ikke skal komme ud«.
Konstante lækager
Den kommende lækage er den fjerde større lækage af fortrolige amerikanske dokumenter, som Wikileaks har fået fingrene i og efterfølgende offentliggjort. I foråret offentliggjorde hjemmesiden en video, der viste billeder fra en amerikansk helikopter, der dræbte blandt andet to Reuters-journalister i Bagdad. I juli blev 76.000 militærlogs lækket fra krigen i Afghanistan, og i oktober var det 391.000 lignende logs fra krigen i Irak. Den konstante strøm af lækager gør problemet endnu større, vurderer Ole Wæver:
»At dokumenterne lækker er i sig selv ubehageligt. Da vi havde Frank Grevil-sagen i Danmark, havde vi en stor diskussion om, at Danmark nu ville blive mere utroværdige at samarbejde med på grund af lækagen,« siger han.
»Når man så ser, at amerikanerne ikke bare én gang, men flere gange, har containerladninger af dokumenter, der lækker, så kan det påvirke andre landes villighed til at samarbejde tæt med dem. Så det er klart en belastning for dem.«
Grundet de mange lækager har det amerikanske forsvar etableret en særlig arbejdsgruppe til at granske de potentielle skadevirkninger. Inden lækagen af Irak-dokumenterne var arbejdsgruppen på 120 personer, men den blev siden halveret til 60. I lyset af den kommende lækage er den nu tilbage på flere end 100 mand, oplyser Pentagons talsmand, David Lapan.


