Lurer militær konfrontation mellem Kina og USA?
USA planlægger at patruljere inden for den 12-sømil-zone, Kina gør territorialkrav på


 Det amerikanske forsvarsministerium har allerede taget beslutningen.
Det er kun et spørgsmål om dage eller uger, før USA vil indsætte patruljeskibe eller sende overvågningsfly ind over det 12-sømil store område, som Kina gør territorialkrav på i Spratly-øgruppen i det sydkinesiske hav.
En konfrontation mellem USA og Kina lurer altså lige om hjørnet, med mindre de to stormagter kan finde en diplomatisk løsning på striden inden for kort tid.
Øgruppen ligger lige midt i det strategisk vigtige hav i Sydøstasien, hvorpå der hvert år fragtes varer til en værdi af 5.000 mia. dollar.
Under præsident Xi Pings nylige statsbesøg i USA syntes han i en udtalelse at revidere Kinas planer.
»De omtalte byggeaktiviteter, som Kina har udført i Spratly-øgruppen, er ikke rettet mod noget land, ej heller vil det påvirke noget land, og Kina agter ikke at forfølge en militarisering,« sagde den kinesiske leder på en pressekonference med præsident Barack Obama.
Men for amerikanerne er det uklart, hvad præsident Xi mener med »militarisering«.
»Man kan håbe på, at kineserne vil give en mere detaljeret forklaring på, hvad det betyder. Vil de undlade at udstationere krigsfly og installere missiler,« siger Bonnie Glaser fra tænketanken Center for Strategic and International Studies i Washington, D.C. til Wall Street Journal.
Aggressivt træk
De planlagte amerikanske patruljer inden for 12-sømil-grænsen vil være de første siden 2012. Siden dengang har Kinas nye præsident Xi Ping beordret forvandlingen af nogle rev, der ligger under eller lige ved havoverfladen, til kunstige øer.
Det opsigtsvækkende initiativ er blevet registreret af Kinas nabolande i Sydøstasien. Nabolandene ønsker ikke at udstrække Kinas militære dominans i et farvand, der af alle FN’s medlemslande anerkendes som internationalt.
Spratly-øgruppen ligger geografisk væsentligt tættere på Malaysia, Filippinerne og Vietnam end Kina. Alle tre lande ser stillehavsmagten USA som det eneste bolværk mod en kinesisk militær ekspansion i det sydkinesiske hav; de menes ikke at have militær kapacitet til at gøre modstand uden støtte fra amerikanerne.
USA og Filippinerne indgik i 1951 en gensidig forsvarsaftale, der forpligter USA til at komme Filippinerne til undsætning i tilfælde af et angreb på dets territorium.
Da Kina i 2012 i sin første militære fremfærd i det sydkinesiske hav indtog den af Filippinerne militært kontrollerede Scarborough-sandbanke, der kun ligger 100 sømil fra den filippinske kyst (og fire gange længere væk fra den kinesiske kyst), kom USA dog ikke sin allierede til forsvar.
Men eksperter påpeger, at en anden sandbanke kontrolleret af Filippinerne siden 1999 har været omringet og blokeret af kinesiske flådefartøjer siden 2014. Med mindre der findes en løsning på denne territoriale strid, er der en risiko for, at USA også her kan blive inddraget i en militær konfrontation med Kina.

