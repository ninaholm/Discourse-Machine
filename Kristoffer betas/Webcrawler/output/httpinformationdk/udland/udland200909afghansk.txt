Afghansk studerende benådet
Den afghanske præsident Karzai har hemmeligt benådet den studerende, der blev idømt dødsstraf og siden 20 års fængsel for at have downloadet artikler om kvinderettigheder
Sayed Pervez Kambaksh, dømt til 20 års fængsel for blasfemi, er blevet benådet af den afganske præsident Karzai.


 Den 24-årige afghanske studerende, der blev dømt til døden og senere til 20 års fængsel for 'blasfemi' efter at have downloadet artikler om af-ghanske kvinders rettighe-der - herunder nogle, der citerede koranen - er i al hemmelighed blevet benådet af præsident Hamid Karzai. Det skriver den britiske avis The Independent, der første gang omtalte  Sayed Pervez Kambaksh sag i januar sidste år. For næsten to år siden blev Kambaksh angivet af med-studerende og ansatte på universitetet i Masar-i-Sharif for at have distribueret artikler om kvinderettigheder fra nettet, og efter pres fra konservative religiøse kræfter i Afghanistan blev Kambaksh fængslet og trukket gennem, hvad han selv kaldte en 'farce' af en retssag:
»Det, de kaldte en retssag, varede kun fire minutter for lukkede døre,« sagde Kam-baksh til Independent fra sin celle, hvor han også fortalte, at han ikke have fået ret til advokat, og at hans tilståelse var blevet banket ud af ham. Da dommen for blasfemi blev ændret til 20 års fængsel, var Kambaksh både lettet og opgivende:
»I det mindste skal jeg ikke dø. Men 20 år er lang tid - jeg kan sætte en streg på væggen for hver dag, ligesom de gør på film, men jeg kommer til at løbe tør for plads.«
Pres på Karzai
Omtalen af Kambaksh' sag i Independent affødte prote-ster fra menneskeretsorga-nisationer og progressive i Afghanistan, samt fra blandt andet EU-Parlamentet, FN og civile menneskeretsorganisationer i Vesten. USA's daværende udenrigsminister Condeleezza Rice lod sig også overtale til at diskutere sagen med Karzai. Efter lang tids diplomatiske forhandlinger bag lukkede døre har Karzai altså nu valgt at benåde Kambaksh, der er blevet bragt i sikkerhed uden for Afghanistans grænser. Karzai har skullet balancere mellem presset fra Vesten og civile afghanske organisationer, og stærke konservative religiøse og politiske kræfter, der ønskede Kambaksh straffet for at fornærme islam.
Benådningen vil højst sandsynligt blive brugt til at fremstille Karzai som eftergivende for vestligt pres, hvad der kan vise sig at svække præsidenten politisk.
En højtstående diplomat udtalte til Independent, at der med stor sandsynlighed vil komme stærke reaktio-ner, når det bliver kendt i den afghanske offentlighed, at Kambaksh ikke længere er i landet.
Kort før han blev fløjet ud af Afghanistan, udtrykte Kambaksh til The Independent stor lettelse blandet med sorg over, at han formentlig ikke får mulighed for at se sin familie eller sit land igen.


