Forligsparter ønsker flyindkøb udsat
Forsvarsministeriet afviser beskyldninger om misinformation af Folketinget i forbindelse med det kommende flykøb. Flere af partierne bag forsvarsforliget ønsker flykøbet udsat


 Australien er medlem af NATO, Holland og Tyrkiet har besluttet at købe JSF, Australien vil kun bruge sine nye Hornet-kampfly i 10 år.
Det er nogle af de oplysninger, som indgår i et notat om det kommende kampflykøb, som Forsvarsministeriet i sidste uge gav partierne bag forsvarsforliget. Der er bare et enkelt problem. Ifølge flere forsvarsanalytikere er ingen af de ovennævnte oplysninger korrekte. Australien er ikke medlem af NATO. Holland og Tyrkiet har ikke besluttet, hvilket fly de vil købe, og Australien har bestemt tænkt sig at bruge sine spritnye Hornet-fly i mange år fremover, mener bl.a. Peter Viggo Jacobsen fra Københavns Universitet og Jeppe Trautner fra Aalborg Universitet, der også beskylder notatet for at havde slagside til fordel for favoritkandidaten Joint Strike Fighter.
Forsvarsministeriet afviser imidlertid kritikken. I en mail til Information skriver ministeriet, at kritikkerne har misforstået notatets »formål og indhold.«
På et punkt erkender Forsvarsministeriet dog, at Australien »ved en fejl er angivet som NATO-land«, men henviser ellers til en række internetkilder.
Forsvarsforskerne Peter Viggo Jacobsen og Jeppe Trautner har bl.a. kritiseret notatet for at have slagside til fordel for det amerikanske JSF-kamfly, der menes at være forsvarets og forsvarsminister Søren Gades favoritfly. De peger bl.a. på en grafik i notatet, hvor USA's indkøb tælles hele tre gange, og hvor flere lande, der endnu ikke har besluttet sig for at købe JSF, optræder som om, de har valgt netop dette fly.
Men den kritik, mener ministeriet, er ubegrundet.
Når USAs flyvalg er opført hele tre gange, er det for at »tydeliggøre« de valg, som US Air Force, US Navy og US Marine Corps har foretaget, hedder det i mailen. »Der er tale om tre separate værn med kampflyflåder, der hver for sig er større end de fleste øvrige landes samlede kampflyflåder. Opdelingen er derfor efter Forsvarsministeriets opfattelse relevant.«
Partier vakler
På Christiansborg er flere partier utilfredse med notatet.
»Det er ikke særligt betryggende, at der forekommer så graverende fejl og tendentiøse bemærkninger i et dokument, som skal danne præmis for så betydningsfuld en beslutning,« siger Villum Christensen fra Liberal Alliance.
SF's forsvarsordfører, Holger K. Nielsen, er enig:
»Det er selvfølgelig hverken betryggende eller hensigtsmæssigt med de fejl, men heldigvis er det jo ikke vores beslutningsgrundlag. Når det kommer, vil vi gennemgå det med lup.«
Enhedslistens Frank Aaen mener, fejlene er et bevist forsøg på vildledning.
»Det er fantastisk, at forsvaret prøver at skrive sig uden om så væsentlige problemer som den manglende pris og de store udviklingsproblemer - og tydeligvis prøver at fremstille JSF som mere populær, end det er tilfældet« siger han og understreger, at hele forsvarets procedure efter hans mening er »tilrettelagt med henblik på at få et bestemt resultat, nemlig JSF.«
Venstres forsvarsordfører Karsten Nonbo afviser imidlertid, at regeringens notat er vildledende,
»Jeg ser ingen misinformation« siger han. Til gengæld mener han, at der endnu ikke er informeret nok om flykøbet. »Vi skal selvfølgelig have en opsamling på, hvad vi ved, og hvad vi kan få at vide om den enkelte flytype, før vi træffer et typevalg. Men det er ikke nogen katastrofe, at vi ikke kan få alt at vide før et typevalg. « siger han.
Krav om udsættelse
Flere af partierne bag forsvarsforliget føler sig i det hele taget usikre på det kampflyvalg, som forsvarsminister Søren Gade ønsker at foretage inden sommer.
Liberal Alliance forstår ikke regeringens hastværk.
»Vi er af den opfattelse, at så stor en beslutning som køb af kampfly er for det danske samfund, må man som minimum kende prisen, før man beslutter sig, ligesom det bør være forholdsvist klart, hvad det er i den militære strategi, der kræver så stor en investering. Vi synes ikke, at man skal lægge sig fast nu og på de nu kendte vilkår« siger forsvarsordfører Villum Christensen.
Også De Radikale og SF opfordrer derfor regeringen til at udsætte valget af nyt kampfly.
»Den beslutning kan uden problemer udsættes til 2015« siger Holger K. Nielsen. »Det kan sagtens lade sig gøre, at levetidsforlænge den nuværende F-16-flåde indtil 2020. Så vi har masser af tid«.
Det er især prisen på JSF-flyene, politikerne er bekymrede over. I forrige uge blev den øverste ansvarlige for JSF-projektet fyret på grund af konstante forsinkelser og budgetoverskridelser, og konsekvenserne af de økonomiske problemer er fortsat ukendte. Også Enhedslisten mener, at kampflykøbet skal udsættes, og har netop stillet forslag herom.
»Det er helt uantageligt at træffe en beslutning om JSF på det foreliggende grundlag. Det er vores håb, at vi med en udskydelse også kan få en ny diskussion om, hvad det er, Danmark har brug for,« siger Frank Aaen, hvis forslag skal behandles den 23. februar.
Han bebuder desuden en stribe ministerspørgsmål for »på den måde at give offentligheden indsigt i flykøbet«


