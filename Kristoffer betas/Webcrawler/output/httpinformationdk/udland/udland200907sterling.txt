Fra Sterling til Safi Airways' ruter i afghansk luftrum
Afghanistan er et land, som på én gang er mørk middelalder og topmoderne. Det succesrige flyselskab Safi Airways er for eksempel et overraskende bekendtskab
Fra København til Kabul. Ewald Christiansen har skiftet fra Sterling til Safi Airways, Afghanistans mest succesfulde flyselskab: 'Det kræver en vis professionalisme at flyve i Afghanistan, for forholdene er meget anderledes end i Europa. For eksempel er der ingen radar her i Herat. Det betyder, at jeg kun kan bruge visuel landing, så hvis sigtbarheden er under fem kilometer, må jeg vende om igen.'


 HERAT - » On behalf on Captain Christiansen and his crew, thank you for flying Safi Airways. « Den knitrende højtaler kan ikke skjule den umiskendelige accent, og et kig ind i cockpittet bekræfter antagelsen. Kaptajnen, der netop har sat det lille rutefly ned på landingsbanen i det vestlige Afghanistan, er pæredansk.
»Jo, jo, det er jeg da,« smiler Ewald Christiansen. Jeg er en af de piloter, der blev fyret fra Sterling sidste år, og nu er jeg så her«, siger kaptajnen og fortæller, at Kabul-Herat kun er en af de ruter, han flyver. Andre dage flyver han fra Kabul til Mazar-e-Sharif i det nordlige Afghanistan, andre gange fra Kabul til Dubai i de Forenede Arabiske Emirater, hvor han bor med sin kone.
Et land i krig
Det er et udfordrende job, fortæller den 61-årige danske pilot.
»Det kræver en vis professionalisme at flyve i Afghanistan, for forholdene er meget anderledes end i Europa. For eksempel er der ingen radar her i Herat. Det betyder, at jeg kun kan bruge visuel landing. hvis sigtbarheden er under fem kilometer, må jeg vende om igen.« En anden udfordring er de mange militærfly, helikoptere og droner, som konstant overflyver det afghanske luftrum som led i krigen mod Taleban.
»Det er en udfordring i sig selv at holde styr på dem, for de flyver ikke faste ruter, så det kan være ret kompliceret. Især de ubemandede fly, som bruges til overvågning kan være et problem,« forklarer han.
Det er i det hele taget et meget anderledes job, kaptajn Christiansen har fundet i Afghanistan. Men  han er glad for det. Og han har ingen planer om at vende tilbage til Danmark.
»Det er helt klart det her, jeg skal lave, indtil jeg skal på pension,« smiler han. Det bliver formentlig om fire år, når han fylder 65.
En succes
Safi Airways, som Ewald Christiansen arbejder for, ejes af Safi-familien fra  Herat, der er en af Afghanistans rigeste klaner. Sådanne folk er der nemlig også i Afghanistan, der ellers hører til blandt verdens allerfattigeste lande.
Safi-familien ejer bl.a. luksushotelkæden Safi Landmark, flere butikscentre, en gipsfabrik, et stenbrud og et teglværk, ligesom de sælger byggematerialer, ti forskellige mærker madolie, kashmir-uld, nødder, tørret frugt, drivhuse og medicinske planter.
De seneste skud på imperiet er et storstilet og meget elegant lejlighedskompleks i Herat, flyselskabet Safi Airways, der netop har åbnet den første direkte rute til Europa (Kabul-Frankfurt), en række rejsebureauer og ikke mindst et 20-etagers hotel i Herat ved navn - Twin Towers.

