Britiske nationalister vinder frem
British National Party har vundet flere pladser i byråd ved supplerings-valg i Sydengland. Næste mål er Europa-parlamentet


 LONDON - Der hænger et billede af en engelsk Spitfire-flyvemaskine på the British National Partys kontor i Croydon syd for London. 
Det var den slags flyvemaskiner, der blev brugt under Anden Verdenskrig, da englænderne under den såkaldte Blitzkrig forsvarede deres hjemland mod de angribende nazister. Symbolikken er ikke til at tage fejl af, men Paul Golding - det lokale byrådsmedlem fra det yderliggående British National Party (BNP)- føler alligevel behov for at skære situationen ud i pap:
"Vi er stadig under angreb fra Europa - men denne gang er taktikken en anden. Det er ikke nazisterne, vi kæmper imod, men islamister. Og de er værre end nazisterne," siger han.
Han er en 'pæn mand' - har en mindre virksomhed, har været soldat og - siger han - går i kirke hver søndag. Umiddelbart virker han som den traditionelle karikatur på en englænder i et lettere krøllet nålestribet jakkesæt med vest. Han har tidligere været konservativ, men er nu skiftet til The British Nationalist Party.
"De var ikke konsekvente nok. Så jeg skiftede. Dette land er ved at blive oversvømmet af muslimer. De vil overtage vores land, men regeringen gør intet. De giver muslimer lov til at prædike vold".
Kuldegysninger
BNP vil udvise muslimer og stoppe al indvandring. 
Tonen er hård. Og der er ikke tvivl om, at Golding og hans parti mener det alvorligt. Det lille kontor i den grå kontorbygning er fuld af stabler af løbesedler til det forestående Europaparlamentsvalg. Men én ting har ændret sig i forhold til tidligere; BNP har en reel chance for at komme ind. Meningsmålinger tyder på, at partiet kan vinde en til to pladser ved valget.
Det har sendt kuldegysninger gennem det britiske politiske system.
"Det er en katastrofe. Vi har hidtil undgået de ekstremistiske partier, som man kender fra Danmark, Holland og Frankrig. Det finder jeg beklageligt," siger Lord Geoffrey Howe, tidligere konservativ udenrigsminister, der i dag er medlem af Overhuset. Han er en af dem, der mest vedholdende har advaret om faren for, at BNP bliver repræsenteret. Han anklager Gordon Brown og Labour for at være skyld i BNPs opkomst. Årsagen er ikke politisk, men skyldes ændringen af valgsystemet til Europaparlamentsvalget, mener han.
"Tidligere havde vi flertalsvalg i enkeltmandskredse ved valget til EU-parlamentet. Men efter vi gik over til forholdstalsmetoden, så fik de de racistiske partier pludselig mulighed for at blive repræsenteret," siger han.
Labours egen skyld
Tilbage i Croydon er Paul Golding bevidst om, at ændringen af valgsystemet har gavnet nationalistpartiet.
"Det er korrekt, at forholdstalsvalg gør det lettere for os, men det er ikke hele årsagen. Til kommunalvalget her i byen vandt jeg en kreds - og det gjorde jeg under systemet med flertalsvalg i enkeltmandskredse. Det er ikke bare en ændring i valgsystemet, der gør os populære. Det skyldes, at befolkningen har fået nok af indvandringen," siger Golding.
Politologer giver ham delvist ret.
"Det er rigtigt, at valgsystemet ikke er den eneste årsag, men det er en vigtig del af forklaringen," siger Adrian Blau, lektor ved Manchester University.
"Der har altid været en bræmme af yderliggående racister i vores politiske system. Osvald Mosley i trediverne var fascist, og op gennem århundredet har der været andre," siger Blau. Han mener, at det i høj grad er de politiske partiers egen skyld, at BNP er blevet populært.
"Man kan vel sige, at både Labour og de Konservative har fremført synspunkter, som har gjort BNP stuerene," siger han.
På Labours landsmøde for to år siden brugte Gordon Brown vendingen: "Britiske jobs for britiske arbejdere" 
"Det, som mange dengang ikke lagde mærke til, var, at det var et slogan som Labour havde stjålet fra BNP. Det gør selvsagt ikke Brown til racist, men det legitimerer på en måde BNP", siger Blau.
Middelklasse
Flere medier har kritiseret Brown for ikke at tage konfrontationen med BNP. Det overrasker ikke Blau. Tværtimod ser han et mønster i Labours holdning til det yderliggående højreparti. Han ser en parallel til de franske socialisters strategi i 1980erne.
"I midten af firserne ændrede præsident Mitterrand valgsystemet til forholdstalsvalg. Det betød, at Front National kom ind i parlamentet - og det mistede de borgerlige stemmer på. Selvom de borgerlige ændrede systemet tilbage igen, var det sket. Det samme kan ske her," siger han.
Han mener, at Labour har en interesse i, at flere højrepartier vinder frem, da det kan skade de konservative.
"Ved sidste valg til Europaparlamentet fik det ligeledes yderliggående United Kingdom Independence Party et godt valg. Deres stemmer kom mere eller mindre direkte fra de konservative. Det samme er tilfældet med BNPs vælgere. I modsætning til hvad mange siger, så er nationalisterne stærkest i middelklassen altså i Sydengland. Der er kynisk set ikke megen ræson i, at Brown kritiserer dem," siger Blau.
Den slags intellektuelle overvejelser interesserer ikke den lille flok af cardiganklædte pensionister rundt om bordet i Croydon. 
Snakken går om 'den islamiske fare', mens de folder løbesedler sammen. De tror på et gennembrud ved næste valg og føler, de kæmper for en retfærdig sag: 
"Ville du ikke også forsvare dit land, hvis det var ved at blive overrendt af muslimer,- spørger en dame på omkring de tres. 
To hundrede meter nede af gaden ser man en kø af mellemøstligt udseende mennesker. De venter på at komme til samtale med immigrationsmyndighederne som - tankevækkende nok har til huse i Croydon. 
BNP er repræsenteret i 56 byråd. Ved sidste Parlamentsvalg (2005) fik partiet 0,7 procent af stemmerne. Men ved borgmestervalget i London sidste år fik partiet seks procent. 


