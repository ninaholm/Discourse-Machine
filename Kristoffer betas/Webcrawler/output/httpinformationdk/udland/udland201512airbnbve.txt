Er Airbnb ved at vokse fra græsrødderne?
De seneste år er Airbnb stormet frem verden over. Information blev inviteret med, da boligudlejningsplatformen samlede tusindvis af udlejere i Paris til, hvad milliardvirksomheden kalder den største græsrods-gæstfriheds-event nogensinde
’Måden folk rejser på, er ved at ændre sig. Folk vil ikke bo på hotel, de vil møde andre mennesker. Helt basalt er det en ny og mere nysgerrig måde at rejse på,’ siger en af de faste Airbnb-brugere.


 »Alle sammen, byd velkommen til Jonathan Mildenhall,« siger konferencieren til det tusindtallige publikum, som klapper og jubler, mens en flot lysebrun mand i sort jakkesæt og stort smil løber ind på scenen. Han løfter ’spontant’ konferencieren og giver hende en svingom. Jonathan Mildenhall er markedsføringschef for den ekstremt populære boligudlejningshjemmeside Airbnb, der i disse dage har samlet tusindvis af boligudlejere fra hele verden til arrangementet Airbnb Open i Paris.
»Uhh, jeg føler, jeg har lyst til at danse. Vil I danse med mig?« spørger han publikum. Høj Whitney Houston brager ud i lokalet, mens publikum rejser sig fra sæderne og for en stund forvandler konferencen til en ekstatisk dansefest. Så begynder Jonathan Mildenhall sin præsentation:
»Vi skal sammen skabe det næste nye, globale, ikoniske superbrand, der er drevet af fællesskab, og som promoverer positive værdier,« siger han og afspiller videoer, der alle fortæller historien om, hvordan man ved at udleje sin lejlighed nedbryder kulturelle barrierer.
»Airbnb skal over det næste par år gøre, hvad Coca-Cola gjorde i 80’erne, hvad Nike gjorde i 90’erne, og hvad Apple gjorde i 00’erne. Vi skal arbejde sammen for at blive brandet, der definerer denne generation,« siger Jonathan Mildenhall, der netop blev headhuntet til Airbnb fra en topstilling i Coca-Cola.
Voldsom vækst
Da jeg for nogle år siden skrev speciale og ikke havde tid til studiejob, levede jeg, ud over at skralde, af at udleje min lejlighed via Airbnb en håndfuld dage om måneden. Det tog en time at oprette en profil på hjemmesiden, og snart var manuskriptforfatteren Michael fra Los Angeles min første gæst. Siden har jeg fra tid til anden udlejet min lejlighed til folk fra hele verden. Og jeg er langtfra den eneste, der har tjent en skilling på Airbnb. På de travleste nætter overnatter over en million mennesker i en lejlighed, de har fundet via Airbnb. Firmaet er ifølge Wall Street Journal vurderet til at være 24 milliarder dollar værd – mere end hotelkæden Marriott International. Ikke dårligt gået af en virksomhed, der i 2008 med grundlæggernes egne ord startede i en lille lejlighed i San Francisco, hvor de begyndte at tilbyde overnatningsmulighed over nettet for at kunne betale huslejen. Nu er jeg så som journalist blevet inviteret på pressetur til Airbnb Open i Paris. Et arrangement, der »formentlig er den største græsrods-gæstfriheds-event i historien«, som Chip Conley, der er head of global hospitality and strategy i Airbnb, formulerer det.
Airbnb sørger for flybilletter, indkvartering og en chauffør i jakkesæt, der henter mig i lufthavnen. Jeg har sagt ja tak til invitationen, fordi det forvirrer og fascinerer mig, hvordan en kommerciel milliardvirksomhed kan skabe et community så dedikeret, at mange vil rejse fra den anden side af kloden og endda betale for at deltage i tre dages konference om boligudlejning. Chaufføren sætter mig af i et slags antikvariat spækket med udstoppede dyr. Her bliver jeg sammen med et dusin journalister fra hele verden trakteret af cirka lige så mange tjenere, der serverer champagne og hors d’oeuvres i et tempo, der udfordrer selvdisciplinen. En af Airbnb’s tre unge grundlæggere, Nathan Blecharczyk, står i en kreds af pressefolk og fortæller begejstret en journalist fra Frankfurter Allgemeine Zeitung om firmaets nye nøgleoverdragelsessystem. Jeg efterlader nødtvungent min cheesecake med glaseret ananas, griber mit champagneglas og møver elegant ind i kredsen for at stille mine spørgsmål, da en ældre fransk herre i røde bukser og med en udstoppet gris under armen hopper op på en stol, præsenterer sig som stedets ejer og fortæller noget om, at stedet har været location i Woody Allens Midnight in Paris. Imens forsvinder Nathan Blecharczyk fra mig og de andre journalister, tjenere og kommunikationsansatte, der en håndfuld glas senere giver mig et sæt nøgler og et par goodiebags med merchandise, inden de bestiller mig en taxi, der selvfølgelig ikke kører mig til et hotel, men til en airbnb-lejlighed.
Nobelpris eller profit
Næste dag kort tid efter Jonathan Mildenhalls hæsblæsende præsentation sidder en kineser, en canadier og en franskmand i messecentrets marokkansk indrettede caféområde. Som størstedelen af de omkring 5.000 deltagere har de hver betalt mellem 150 og 260 euro for tre dages foredrag, sociale arrangementer og workshops med titler fra lavpraktiske Tips and insights from superhosts over det politiske How we can accelerate governments embracing the right to home sharing! til det mere højstemte How Airbnb can foster international peace.
»Måden folk rejser på, er ved at ændre sig. Folk vil ikke bo på hotel, de vil møde andre mennesker. Helt basalt er det en ny og mere nysgerrig måde at rejse på, og det afspejler sig i dagens arrangement,« siger canadiske Barbara Konrad, der bor ved Niagara Falls, hvor hun ofte udlejer sin bolig til turister.
– Kan Airbnb bevare dagens opbakning fra fællesskabet, hvis det bliver det nye Coca-Cola?
»Ja, for rejseri er sundt, men det er Coca-Cola ikke. Folk indser, at man bliver glad af at møde andre kulturer og tjene gode penge. Airbnb er begge dele, og derfor er det succesfuldt,« siger Barbara Konrad.
»En talemåde siger, at du som forretningsmand skal være opmærksom på, om du er ude efter Nobelprisen eller profit. Hvis du kun vil have en nobelpris, bør du blive forsker, men ellers er du nødt til at lave profit,« tilføjer Vivian Liu.
Hun er fra Kina, hvor Airbnb mange steder er forbudt, uden at det forhindrer hende og andre i at bruge tjenesten. Franskmanden Sylvain Lafonbor er fra Marseille, som han fortæller har et dårligt ry for at være nedslidt og kriminel. Airbnb gør det muligt for ham at vise fremmede byens gode sider.
»Udlejernes og lejernes fællesskabsfølelse er Airbnb’s produkt. Det er ikke så pænt at sige, men det passer. Vi tjener penge til dem, når vi tager imod vores gæster. Så Airbnb ved, at de er nødt til at passe på os og at pleje os,« tilføjer Sylvain Lafonbor.
Ung gigant
Samtidig med Airbnbs hastige globale fremmarch har der i Danmark og i byer som Berlin, Barcelona og hjembyen San Francisco været kritik af den unge gigants socioøkonomiske fodaftryk. En del af kritikken stammer fra de etablerede hoteller, der frygter unfair konkurrence fra et voksende, ureguleret, privat udlejningsmarked. Bystyrer frygter især at gå glip af skatteindtægter, fordi det kan være svært at have overblik over, hvor mange private penge der tjenes på Airbnb. Samtidig har borgergrupper i visse byer kritiseret, at Airbnb gør det så let og lukrativt at udleje til turister, at boligmarkedet skævvrides, og almindelige mennesker presses ud. Airbnb påpeger, at de giver almindelige mennesker mulighed for at tjene lidt ekstra, og at de er med til at kanalisere turistpenge fra byers centrale hotelområder til fattigere nabolag. Samtidig har de brugt millioner af dollar på advokater, kampagner og lobbyvirksomhed, der skal afholde myndigheder fra at begrænse borgernes mulighed for at udleje deres boliger.
Men ud over disse stridspunkter er der måske også risiko for, at Airbnb vokser sig så stort, at firmaet mister den fællesskabsånd, som mange mener er essentiel for den enorme succes.
»For en dansker kan foredragene godt virke lidt sødsuppeagtige, men det var endnu vildere sidste år til Airbnb Open i San Francisco. Hele den der Church of Airbnb-stil er blevet nedtonet en del i år. Men samtidig er det også blevet mere anonymt, fordi der er mange flere mennesker med,« siger den danske deltager Erland Jakobsen.
Gennem årene har Airbnb givet Erland Jakobsen venner i både Helsingborg og Helsinki, og han har sågar mødt sin kæreste via tjenesten.
»Airbnb har givet mig en masse gode oplevelser. Men jeg synes, der er noget lidt selvmodsigende ved den her konference. Samtidig med at de prøver at skabe en græsrodsbevægelse, er det hele blevet meget mainstream og utroligt almindeligt. Det er ikke rigtig unikt længere. Det er fint, at det nu når ud til alle, men det er også farligt at gøre det alt for bredt,« siger Erland Jakobsen.
Sidste år i San Francisco talte Erland Jakobsen flere gange personligt med Airbnb’s tre grundlæggere.
»De kører rundt i Uber, fordi de støtter ideen om deleøkonomi, og de udlejer stadig selv deres boliger på samme vilkår som alle andre. De optræder slet ikke som kapitalister, men lever efter deres eget produkt. Det tror jeg, meget få virksomhedsejere gør,« siger han. Han mener, at firmaet står ved en skillevej.
»Jo større det bliver, jo sværere bliver det at skabe det grundlæggende fællesskab. Det er et svært mix både at være det nye Coca-Cola og at være intime,« siger Erland Jakobsen.
Det er awesome
Efter flere forespørgsler får jeg endelig tiltusket mig syv minutters interview med en af Airbnb’s grundlæggere, Nathan Blecharczyk, som undslap mig under gårsdagens reception. Ifølge Forbes er han den syvenderigeste amerikanske entreprenør under 40. Han er lige blevet interviewet af et spansk tv-hold og sidder nu med et bredt smil og iklædt jeans og den samme slags lyseblå skjorte, han bar ved gårsdagens reception.
– Hvad er forskellen på dette arrangement og et traditionelt firma, hvor aktionærerne dukker op hvert år til generalforsamlingen for at fejre firmaets succes?
Nathan Blecharczyk slår en latter op:
»Det centrale i Airbnb er ikke vores hjemmeside, det er ikke det produkt, som folk køber. Produktet, som de rejsende er optaget af, er det, som værterne tilbyder, så det hele handler i bund og grund om vores værter. Det, de rejsende kan lide, er, at værterne er individer og ikke store firmaer. Derfor kan du også se en helt særlig energi i dag. Her er ikke folk i jakkesæt. Det hele handler om folk og deres hjem, så det er bestemt meget anderledes.«
– Alle talerne nævner hele tiden fællesskabet, men der er ikke rigtig nogen, der taler om penge. Hvor mange penge har du egentlig tjent på Airbnb indtil videre?
»Vi er et privat firma, så vi taler ikke om de finansielle aspekter, men vi har indlysende nok haft en masse vækst. Og vi klarer os ret fint.«
– Kan I både blive det nye Coca- Cola og bevare jeres community?
»Nu var det Jonathan (Mildenhall, red.), der nævnte det med Coca-Cola. Men du har ret, det har aldrig været gjort før. Men vi er en anden slags firma. Vi masseproducerer ikke coladåser. Vores produkt er den platform, vi har skabt, og de folk, den tiltrækker.«
»Sidste spørgsmål,« siger pressekvinden.
– Hvor er I om 10 år?
»I det lange løb er det virkeligt interessante, at vores idé gør verden til et mindre sted. Vi er i dag i 190 lande. Det er awesome og nedbryder kulturelle barrierer. Hvis vi kan gøre det i endnu større omfang om 10 år, vil det gøre verden til et meget bedre sted,« siger Nathan Blecharczyk.
Tillykke
Da jeg træt kommer hjem til København og tjekker min mail, venter en autogenereret mail fra Airbnb:
»Tillykke med dit tre års jubilæum som vært, Sven! (…) Dette netværk ville ikke være det samme uden dig. Tak for din tro på den radikale idé om at invitere folk fra hele verden til at bo hos dig i dit hjem, i din by, hvor som helst. Vi ønsker dig mange flere år som en glad vært!«
Og ja, jeg er en glad vært, for mens jeg har været væk, har jeg tjent 1.800 kroner på at udleje min andelslejlighed på Nørrebro til en spanier, der hedder Pasquale. Airbnb er en genial forretningsidé, men jeg føler mig nu mere som købmand end verdensborger, når jeg benytter mig af tjenesten. Men for mange andre er det anderledes.

