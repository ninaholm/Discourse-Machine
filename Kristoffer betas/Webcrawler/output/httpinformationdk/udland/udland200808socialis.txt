Socialisternes store håb
Paris’ borgmester Bertrand Delanoë er inspireret af Oluf Palme, Willy Brandt og Keynes. Det er strategi – men siger også noget om det franske vælgerkorps
-Jeg beundrer Allende, han har altid været mere inspirerende end Castro,- siger Paris' borgmester Bertrand Delanoë, Socialistpartiets nye store håb.


 PARIS - De er skøre, de gallere siger de i den franske tegneserie Asterix. De er i hvert fald anderledes. Og så er Paris' socialistiske overborgmester, den 58 årige Bernard Delanoë, endda kendt for at være nymodens og noget så ufransk og udenlandsk som 'liberal'. 
Men ordet liberal har en anden klang i Frankrig. Selv på den franske højrefløj er der skepsis over for markedsøkonomien og støtte til statsstyring af økonomien, såkaldt dirigisme, som det kaldes på fransk. At være liberal er mere et udtryk for frisind og tolerance, end det er udtryk for en økonomisk filosofi. 
Dette grundsynspunkt fornægter sig ikke i Delanoë politiske overbevisning og i udtalelser. 
"Siden jeg har været en ung mand har jeg beundret store socialdemokrater som Oluf Palme, Willy Brandt, Mario Soares (tidligere socialistisk statsminister i Portugal) og Shimon Peres. Jeg beundrer også Allende. Han har altid været mere inspirerende for mig end Castro. For Allende var det humanisme, demokrati og frihed," sagde han i sidste uge i et seminar, som Informations udsendte medarbejder deltog i. 
"Det er meget betegnende for hans politiske strategi," siger Laurence Morel, Professor i statskundskab ved universitetet i Lille til Information. 
"Men det siger selvfølgelig også noget om fransk politik. Politikere udtaler sig ikke sådan, med mindre de kan vinde stemmer. Så ideologisk er vi nok mere til venstre end f.eks. England," siger Morel. 
Da Lenin gik med ble 
Delanoë er den første fra venstrefløjen, der er blevet valgt til byens overhoved siden Pariserkommunen (den kortlivede socialistiske republik) i 1871. "Dengang Lenin gik med ble," som en Delanoë efter sigende har udtrykt det. Han er Socialistpartiets store håb. Efter Ségolène Royals nederlag ved præsidentvalget sidste år er han den eneste socialist der har bevist, at han kan vinde valg. I marts i år blev han genvalgt til endnu en otte års periode som borgmester. Koalitionen af socialister, kommunister og grønne fik 57 procent af stemmerne. Det var en fremgang på otte procent i forhold til det forudgående kommunalvalg. Denne succes skyldes primært en meget aktiv miljøpolitik. 
Nu stiller han op til formandsposten i socialistpartiet. Og derefter - måske - præsidentposten i 2012. Han vil ikke bekræfte, at han har ambitioner om at efterfølge Sarkozy. Men modsat afviser det ikke. 
"Hvis jeg stiller op, vil jeg være kandidat af et rent hjerte," siger han til ugemagasinet Le Point. 
Som ung var han rådgiver for den senere præsident François Mitterrand, men forlod i 1980erne politik for at hellige sig en karriere i erhvervslivet.  Han blev millionær og vendte i 1996 tilbage til politik, hvor han efterfulgte den konservative Jacques Chirac som borgmester i Paris. 
Den tunesiskfødte Delanoë bruger ikke email, ryger fortsat Gauloises - de bitre franske cigaretter som også blev røget af Albert Camus og Jean-Paul Sartre - og så er han bøsse. Han er den første erklærede homoseksuelle politiker, der er blevet valgt til et højere embede i Frankrig. Det kostede ham næsten livet. 
I 2002 blev han stukket ned af en sindsforvirret mand, der senere sagde til politiet at han hadede "bøsser, socialister og politikere." 
Venstresving 
I de seneste uger har han ført en profileret kampagne for at tiltrække sig stemmer i den afstemning blandt partimedlemmerne, der skal afgøre hvem, der bliver socialistpartiets førstemand eller første-dame. Det har betydet, at han har markeret en skarpere ideologisk profil end Royal. 
I et interview i Le Point uddybede han igen sine ideologiske synspunkter ved at fremhæve økonomen John Maynard Keynes som sit teoretiske forbillede. Keynes var forbilledet for den socialdemokratiske velfærdsstat i 1960erne. 
"I grænselandet mellem økonomi og filosofi finder vi Keynes. Han skrev en bog, der hed Afslutningen på Laisser-Faire økonomien. Det kan vi fortsat lære noget af," sagde Delanoë på et seminar med akademikere på Sciences Po - det politologiske institut ved Paris Universitet. Men samtidig med disse ideologiske udtalelser har Delanoë ført en pragmatisk kurs over for præsident Sarkozy. 
"Jeg er lodret imod hans politik, men jeg er pragmatiker. At bekrige ham er ikke et mål i sig selv," siger Delanoë med slet skjult adresse til Royal, der konsekvent har angrebet præsident Sarkozy. 
"Det er bemærkelsesværdigt, at Delanoë har ført en balancegang mellem på den ene side markante ideologiske udtalelser og, på den anden side, har ført en pragmatisk politik," siger Olivier Rozenberg, forsker ved Sciences Po til Information.
"På den måde har han gjort det modsatte af Ségolène Royal. Hun stillede op som 'Blairiste', men i sin praktiske politik har hun været mere venstreorienteret. Det er modsat med Delanoë. Han har været venstreorienteret i ord, men ikke i handling." 
Det er mere strategisk end af overbevisning, mener Rozenberg. 
"For at vinde formandsvalget må han appellere til partimedlemmerne. Det gør han ved at hylde Willy Brandt og sige, han er Keynesianer. Men det er en svær balancegang. Vælgerkorpset er ikke så socialdemokratisk som tidligere. Det så vi ved præsidentvalget sidste år. Så han må kan ikke gå for langt. Det er derfor, han i praksis er moderat." 
Valget til formandsposten afholdes i november i byen Reims. Ifølge en meningsmåling i bladet Le Point er Delanoë favorit. Han støttes blandt andet af tidligere premierminister Lionel Jospin og andre af partiets såkaldte 'elefanter', dvs. den gamle garde af garvede politikere.


