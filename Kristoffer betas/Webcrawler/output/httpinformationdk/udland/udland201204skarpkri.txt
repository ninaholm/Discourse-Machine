Skarp kritik af regeringens  nye udviklingsstrategi
Humanitære organisationer frygter, at regeringen fortsat vil lade sikkerhedspolitiske hensyn afgøre, hvor de danske bistandsmilliarder skal bruges. Ifølge ekspert er der ikke dokumentation for, at bistand til skrøbelige stater øger Danmarks sikkerhed


 Regeringens nye udviklingsstrategi møder skarp kritik fra flere sider. Både Læger uden Grænser og uafhængige udviklingseksperter kritiserer udviklingsminister Christian Friis Bach (R) for at servere gammel Søren Pind-vin på nye flasker. Det er især regeringens planer om fortsat at anvende udviklingsbistanden til at fremme Danmarks sikkerhedspolitiske interesser, som møder kritik.
»Den nye udviklingsstrategi baserer sig – som den tidligere regerings strategi – på en opfattelse af, at man kan stabilisere skrøbelige stater som Afghanistan eller Somalia ved hjælp af udviklingsbistand og humanitær bistand,« siger Lars Engberg-Pedersen fra Dansk Institut for Internationale Studier, DIIS. Han finder denne sammenhæng meget tvivlsom:
»Vi har ingen forskningsmæssige beviser for, at den udviklingsbistand, vi giver, har nogen som helst indflydelse på sikkerheden i Danmark.«
Smukke ord på papir
Organisationen Læger uden Grænser hører til dem, der har protesteret mest over den tidligere regerings sammenblanding af nødhjælp, udviklingsbistand og sikkerhedspolitik.
En politik, som organisationen mener, bringer nødhjælpsarbejderne i fare, fordi de bliver opfattet som part i de konflikter, hvor Danmark og andre vestlige lande deltager militært.
Direktør Michael Gylling Nielsen roser ganske vist den nye udviklingsstrategi for at fastslå, at Danmarks »humanitære indsatser ikke (er) underlagt sikkerhedspolitiske eller udenrigspolitiske målsætninger«, men han tvivler på, at regeringen mener det.
»Det er ikke tilstrækkeligt, hvis denne adskillelse forbliver en flot målsætning på papir og ikke omsættes i praksis. Og det har vi desværre en meget velbegrundet bekymring for, at den ikke gør,« siger han og henviser til, at Friis Bach så sent som i sidste uge sagde, at Danmarks humanitære nødhjælp til Sahel-bæltet i Afrika ikke kun er begrundet med de tydelige humanitære behov, men at indsatsen også er vigtig for den globale sikkerhed og indsatsen mod terrorbevægelser.
»En sådan udtalelse viser, at regeringen i praksis ikke ønsker at fravige den samtænkningsstrategi, som blander de politiske, militære og humanitære aktiviteter sammen. Det er farligt, både for de mennesker, der har brug den humanitære hjælp, og for dem, der forsøger at give den,« siger Gylling Nielsen.
Et skridt fremad
Christian Balslev-Olesen, medejer af konsulentfirmaet NCG og ekspert i bistand til skrøbelige stater, er mere positiv. Han mener, at den nye udviklingsstrategi er et vigtigt skridt på vejen til at gøre op med »00’ernes terrortænkning.«
»Samtænkningen mellem bistand og sikkerhed er væsentligt nedtonet i forhold til den tidligere regerings bistandsstrategi,« siger han og mener, at »det afspejler en klar erkendelse af, at det ikke er lykkedes at anvende humanitær bistand til at vinde hearts and minds i f.eks. Afghanistan.«
Ifølge Christian Balslev-Olesen er der tale om et markant skift med hensyn til, hvordan Danmark skal give nødhjælp.
»Med den nye strategi vil det f.eks. ikke være muligt at give nødhjælp til de pakistanske grænseområder med den begrundelse, at det mindsker terrortruslen mod Danmark,« siger han.

