Så sjove vi alle sammen er
I går var alverdens medier fulde af tvivlsomme historier


 Information går en trist fremtid i møde. Den kinesiske telemilliardær Ran Yin har opkøbt aktiemajoriteten i vores lille dagblad, som han vil forvandle til en husstandsomdelt gratisavis. Opkøbet sker som led et i storstilet forsøg på at udnytte den internationale finanskrise til at sætte sig på nyhedsdagsordenen i Vesten. 
I går var det den 1. april, og det internetbaserede mediemagasin MediaWatch stod bag en kreativ aprilsnar om nærværende dagblad. 
Selv serverede Information en historie om, at forsvarskommandoen anbefaler, at Danmark indkøber en række kampfly af typen Joint Strike Fighter, om end vingerne på det avancerede fly har været ved at knække under testflyvninger.
Britiske The Guardian tog til gengæld pis på sig selv. Avisen skrev, at de har besluttet at konsolidere deres position som førende inden for medieteknologi ved at droppe papirudgaven og fremover kun udkomme i Twitter-format.
"Enhver nyhedshistorie kan fortælles på 140 tegn," udtalte en redaktør for avisen, der er kendt for sine lange, grundige artikler.
The Economist var også i det selvironiske hjørne. 
Magasinet kunne fortælle, at de åbner en forlystelsespark, der kombinerer underholdning og makroøkonomi. Blandt andet kan man køre en tur i valuta-rutsjebanen. 
"Econoland vil appellere til barnet i enhver, selv om børn selv ikke er velkomne," sagde en talsmand for The Economist Group.
Spaghettifarmere
Søren Larsen er til gengæld mere end velkommen i Boldklubben Frem, der på deres hjemmeside offentliggør, at de har skrevet kontrakt med den høje angriber frem til 2010. 
Søren Larsen skulle angiveligt have valgt 1. divisionsklubben fra Valby, fordi han vil være sikker på spilletid.
Internetsiden Feltet.dk kan fortælle en anden nyhed fra sportens verden. Bjarne Riis vil udgive en samling digte skrevet efter det japanske haiku-princip. Det indebærer, at digtene skal være på tre linjer med fem stavelser i første linje, syv i næste og fem i tredje. 
"På Champs Elysses/ Virenque er et tudefjæs/ Vandet er for varmt," lyder et digt.
Den er der dog næppe mange, der tror på. Bjarne Riis er ligesom ikke rigtig typen, der skriver digte.
På den anden side er historien fuld af eksempler på, at folk nærer en forbløffende tillid til medierne.
Da svensk fjernsyn den 1. april 1962 annoncerede, at man kunne konvertere sort-hvide billeder til farvefjernsyn, hvis man trak en nylonstrømpe over sit tv, var der tusinder af svenskere, der brokkede sig over, at det ikke virkede.
Samme dag i 1957 fortalte BBC, at det var et særlig godt år for schweiziske spaghettifarmere. Manipulerede billeder af bønder, der plukkede spaghetti fra træer overbeviste seerne, der ringede ind i massevis for at høre, hvordan man fik den delikate afgrøde til at gro.
"Placer en kvist spaghetti i en dåse tomatsauce og håb på det bedste," lød svaret.

