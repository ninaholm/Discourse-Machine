Rusland bomber alle andre end IS
Syriens præsident Bashar al-Assad har bedt Rusland om hjælp for at redde sig selv – og for at stække Irans voksende indflydelse i Damaskus, fortæller afhoppet topgeneral
 Stort set ingen af de russiske luftangreb i Syrien været rettet mod Islamisk Stat, siger Khaled Barakat, der er tidligere topgeneral i Assads hær, og som nu er aktiv i Den Frie Syriske Hær.


 Rusland bomber på anden uge i Syrien. Det officielle mål er Islamisk Stat, men hvem er det egentlig, Rusland bomber, og hvad er det, Assad og Putin håber på at opnå? Information har spurgt Khaled Barakat, der er tidligere topgeneral i Assads hær, og som nu er aktiv i Den Frie Syriske Hær.
»Assad mister magt og tillid i Damaskus og i de områder, han endnu kontrollerer. Uden de shiitiske hjælpetropper fra Iran, Afghanistan, Irak og Libanon – hvis rekruttering organiseres af Den Iranske Revolutionsgarde – vil hans styre formentlig ophøre inden længe,« siger Khaled Barakat, der deserterede fra den syriske hær i 2012.
»I lang tid har Den Iranske Revolutionsgarde planlagt og udført de vigtigste missioner og operationer for det syriske regime, og derudover er de fleste Assad-loyale styrker begyndt at krystallisere sig i lokale militser. Han har ganske enkelt brug for Rusland for at genvinde kontrol og for at begrænse Irans stigende indflydelse.«
– Hvor i Syrien har de russiske luftstyrkers angreb ramt?
»I Homs, Hama, Aleppo og Idlib. Disse er alle byer, der kontrolleres af Den Frie Syriske Hær.«
– Hvor mange mennesker er blevet dræbt?
»Angrebene har slået cirka 350 mennesker ihjel og såret mange flere. Bomberne, russerne bruger, har meget kraftfulde eksplosioner.«
– Hvor mange af angrebene har været rettet mod Islamisk Stat?
»Faktisk har stort set ingen af de russiske angreb været rettet mod Islamisk Stat. Måske har der i alt været tre angreb mod områder kontrolleret af IS. Og i alle disse har der været civile tab.«
To fjender
– Hvorfor er det Den Frie Syriske Hær, som russerne retter angrebene mod?
»Den Frie Syriske Hær har på det seneste vundet frem i flere regioner. De er næsten nået til Damaskus gennem Daraa-provinsen, så russerne angriber Den Frie Syriske Hær for at få Asaad tilbage til fordums magt.«
– Hvilke dele af Den Frie Syriske Hær kontrollerer de områder, som de russiske luftangreb har ramt?
»Tæt på Homs er der Homs-divisionen, og i området omkring Idlib er der mange små grupper, som for eksempel den såkaldte 101-division. I Aleppo er det Ahrar al-Sham og al-Fateh, og især i denne region har mange syriske familier mistet deres hjem og lever nu som flygtninge.«
– Hvad kan Rusland bruge Syrien til?
»Russerne er blevet en stor og vigtig økonomisk spiller i Syrien, og det ønsker de ikke at sætte over styr. Hvis Assad mister kontrol og magt i Syrien, vil russernes position i landet blive svækket. Og så vil Ruslands magt i ikke bare Syrien, men i hele Mellemøsten skrumpe ind. Det er i det lys, vi skal se begivenhederne: Det er derfor, de kæmper, og det er derfor, de for alt i verden vil undgå at tabe krigen.«
– Hvilken effekt har de russiske luftangreb på Den Frie Syriske Hærs styrker?
»Det har stor betydning. Mine folk fortæller, at de mister troen på sig selv i krigen mod ikke kun Assad-regimet, men også Islamisk Stat.«
– Hvad er jeres strategi til lands nu efter de russiske luftangreb?
»Vores strategi er den samme, som den hele tiden har været. Vi følger den oprindelige plan, som er at bekæmpe Assad – såvel som russerne – til lands.«
Skrevet i samarbejde med Rasmus Elmelund

