FN-rapport frikender Shell for forurening i Nigerdeltaet
Oliegiganten står kun bag 10 procent af de ni millioner tønder olie, som er lækket ud i deltaet gennem 40 år - resten skyldes olie-tyverier og sabotører, konkluderer FN's miljøprogram


 Undersøgelsen har været tre år undervejs, er blevet gennemført i regi af FN og nu foreligger dens overraskende konklusion: Energigiganten Royal Dutch Shell frikendes i vidt omfang for 40 års olieforurening i Niger-deltaet, der har skabt  harme og forbitrelse i områdets lokalsamfund, hvor man længe har ført kampagne for at tvinge de multinationale olieselskaber til at udbedre miljøskaderne efter deres olieudslip og udbetale erstatning.
Den 10 millioner dollars dyre undersøgelse, som FN's miljøprogram (UNEP) har stået bag, konkluderer angiveligt, at kun 10 procent af olieforureningen i Ogoniland kan tilskrives ulykker med teknisk udstyr eller forsømmelighed fra olieselskabernes side. De resterende 90 pct. stammer derimod fra lokale grupper, der ulovligt stjæler olien eller saboterer selskabets rørledninger.
Det afslører Mike Cowing, lederen af det FN-hold på 100 mennesker, der har studeret miljøskaderne i regionen.
Cowing erklærer, at de 300 registrerede olieudslip i Ogoniland-regionens delta ganske rigtigt har forårsaget enorme skader. Men han tilføjer, at de lokale bander, der stjæler olien, er ansvarlige for langt den overvejende del af disse.
Anklages for partiskhed
Hans bemærkninger, der faldt under en høring i Genève i sidste uge, har vakt voldsomt anstød blandt familierne til Ken Saro-Wiwa og otte andre ogoni-ledere, der blev hængt af den nigerianske regering i 1995 efter at have iværksat en fredelig opstand mod Shells forurening.
Med 606 oliefelter (hvoraf 193 er i drift i dag), leverer Niger-deltaet omkring 40 pct. af USA's råolieimport. Den forventede levealder i disse landbosamfund, hvor halvdelen af indbyggerne ikke har adgang til rent drikkevand, er i løbet af to generationer faldet til under 40 år.
I lokalsamfundene erkender man, at olietyverier er udbredt i nogle områder, men insisterer på, at dette er en relativ ny udvikling, og at hovedparten af den historiske  forurening skyldes Shells operationer.
Sidste år beregnede Amnesty International, at olie i mængder svarende til mindst ni millioner tønder er blevet spildt i deltaet i løbet af det seneste halve århundrede - næsten dobbelt så meget, som de fem mio. tønder, der er strømmet ud i Den Mexicanske Golf efter Deepwater Horizon-katastrofen.
FN's efterforskere beskyldes for partiskhed af nigerianere og miljøgrupper, der hævder, at undersøgelsen - som da også er betalt af Shell og bestilt af den nigerianske regering - er forvansket.
Ben Ikari, en Ogoni-aktivist, udtaler i den anledning:
»Ingen fra Ogoniland vil blive overrasket over de konklusioner, vi nu hører om. For forbundsregeringen i Nigeria og Shell er begge medlemmer af den samme klike, som dræbte Ken Saro-Wiwa og flere andre.«
'Finansiering ok'
Men Cowing forsvarer rapporten. I en emailudveksling med The Guardian bemærker han: »Det er ikke UNEP's opgav at placere ansvaret for det antal udslip, som er konstateret i Ogoniland. Vi fokuserer på det, som der kan findes belæg for. Vores tal stammer fra det nigerianske miljø- og olieministerium.«
Han tilføjer: »Dette er en nigeriansk problematik, ikke en UNEP-problematik. Jeg vil dog tilføje, at vi på vores omfattende feltarbejde i hele Ogoniland dagligt var vidner til en meget betydelig grad af bunkering (olietyveri, red.). Spørgsmålet er kontroversielt. Vi kan ikke sige, om et bestemt udslippet har den ene eller den anden årsag. Men vi har ved selvsyn konstateret, at der er meget store problemer med bunkering. Jeg ved, at det bliver opfattet, som om vi tager parti for olieselskaberne. Men det er ikke tilfældet.
»Vi fik udleveret den officielle udslipsliste. Den har vi fra olieselskaberne selv, men den er godkendt af de nigerianske myndigheder. Men det betyder ikke, at vi er på olieselskabernes side.«
»Vi finder det helt i orden, at Shell finansierer undersøgelsen. Det er i fin overensstemmelse med den internationalt accepterede norm om, at forureneren betaler.«
Den fulde rapport, som skal offentliggøres senest i december, forventes at advare om en miljøkatastrofe.
Førende miljøgrupper har udtrykt chok over rapporten. Nnimmo Bassey, formand for Friends the Earth International og direktør for Environmental Rights Action, Nigerias vigtigste miljø-gruppe, siger således: »Shell har betalt for UNEP's bedømmelse. Deres konklusioner kan derfor udmærket være skræddersyet til at opfylde deres klients forventninger. Vi overvåger udslippene regelmæssigt, og vores observationer er de direkte modsatte af, hvad UNEP åbenbart har planer om at indberette.«
© The Guardian og Information. Oversat af Niels Ivar Larsen


