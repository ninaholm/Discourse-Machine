Grøn økonomi: En vestlig agenda
’Grøn økonomi’ lyder så kønt. EU, FN og i-landene er begejstrede og mener, at den grønne økonomi er svaret på klodens økonomiske, sociale og miljømæssige udfordringer. U-landene derimod kalder grøn økonomi for neoliberalisme i nye klæder
Gennemgående i kritikken fra mange af de store udviklingslande, bl.a. Indien, er, at fokus på grøn økonomi dækker over, at Vesten ikke ønsker et opgør med selve det system, der har skabt krisen og en ikke-bæredygtig verden; nemlig den kapitalistiske vækstøkonomi.


 Siden FN’s miljøorganisation, UNEP, i 2008 lancerede initiativet for en grøn verdensøkonomi, er den grønne økonomi blevet svaret på snart sagt alt.
EU-landene mener, at den aktuelle økonomiske krise skal aflives med investeringer i grøn økonomi. FN’s generalsekretær, Ban Ki-moon, og EU’s klimakommissær, Connie Hedegaard, taler om at redde hele verden med grøn økonomi. Og ifølge Den Internationale Arbejderorganisation, ILO, vil omstilling til grøn økonomi skabe op mod 60 mio. nye arbejdspladser globalt.
Alligevel er en lang række lande skeptiske. Det drejer sig især om flere af verdens store udviklingslande som Indien og Kina, men også en lang række latinamerikanske lande er stærkt kritiske. De er bekymrede over, at Vestens pludselige fokus på grøn økonomi mere handler om en skjult dagsorden, hvor de rige landes virksomheder og produktioner igen favoriseres frem for u-landenes, som det tidligere er set med eksempelvis toldmure og landbrugsstøtte.
Derfor er begrebet om grøn økonomi, der i en dansk sammenhæng lyder godt og uskadeligt, på vej til at blive centrum for en konflikt mellem rige og fattige lande, der vil præge næste uges FN-topmøde for bæredygtig udvikling i Rio de Janeiro.
»Vi frygter, at den ’grønne økonomi’ bliver til en måde at måle vores CO2-udledninger på og dermed en slags rød-stempling af vores produkter (som ikke-bæredygtige, red.). Derfor er vi på nuværende tidspunkt imod, at man fra verdens mest magtfulde lande vil hæmme vores udvikling og bestræbelser på at skabe job,« siger Argentinas FN-ambassadør Oscar Labrode til det argentinske dagblad Diario El Comercial.
Frygter for økonomien
Klimapolitisk medarbejder i Folkekirkens Nødhjælp, Mattias Söderberg, ærgrer sig over, at modstanden mod grøn økonomi er blevet til et principielt spørgsmål for mange u-lande, men han forstår landenes frygt for den nye, dominerende dagsorden.
»Høje minimumskrav for produktion rammer jo ikke EU, men det rammer lande som Kina, Indien og mange andre udviklingsøkonomier, der i dag ikke producerer særlig grønt eller miljøvenligt,« siger Mattias Söderberg til Information.
– Men hvorfor er Kina imod, de er jo verdens førende i grønne investeringer?
»Kina producerer jo rigtig, rigtig meget, så selv om de måske fører på grønne investeringer, handler det stadig kun om en meget lille del af deres samlede deres produktionsapparat,« siger Mattias Söderberg:
»Derfor kan grøn økonomi på den korte bane betyde et værditab for mange u-lande – og et forholdsvis stort værditab i deres produktion sammenlignet med EU-landene, der er verdens førende inden for grøn teknologi og miljøstandarder,« siger Mattias Söderberg, der netop har talt med de argentinske forhandlere, som frygter, hvad grøn økonomi vil betyde for deres landbrug.
Argentina er verdens største producent af soja og har en af verdens største produktioner af kød.
»De frygter at miste markedsandele, når verdens mest udviklede lande pludselig begynder at tale om, at nu skal eksempelvis produktionen af kød beskattes. Det ville være en bombe under den argentinske økonomi. Derfor er det risikoen for at tabe eksport, der står øverst på argentinernes huskeseddel i Rio,« siger Mattias Söderberg.
Rettigheder og monopol
Positionen fra verdens udviklingslande bygger imidlertid på en kritik, der har været længe undervejs.
Da Information forud for klimatopmødet i København i 2009 talte med den bolivianske klima-chefforhandler, Juan Pablo Ramos, advarede han netop om, at den grønne økonomi efter hans mening i virkeligheden handler om patenter og rettigheder – og løfter om penge, der aldrig kommer.
»Det, vi frygter med en markedsbaseret løsning, er, at det går ligesom med aids-medicinen. Det er de i forvejen udviklede nationer, der helt og holdent dominerer markedet og derfor i sidste ende bare laver en god forretning ud af det. Derfor foreslår vi fra Bolivias side, at alle patenter på grøn teknologi – den teknologi, som vi globalt er afhængige af – skal ophæves,« lød det dengang fra Ramos.
Og det bolivianske synspunkt har ikke flyttet sig meget. Tværtimod er det kun blevet bestyrket i takt med, at den klimafinansiering, der under COP15 i København blev lovet de fattige lande, kun i ringe omfang er kommet til udbetaling.
I dag forklarer Pablo Solón, der er Bolivias FN-ambassadør frem mod FN-topmødet i Rio de Janeiro og en af de bærende kræfter i de socialistiske ALBA-landes ’Nej til grøn økonomi’-kampagne, at det i hans øjne mest af alt drejer sig om at redde den kapitalistiske økonomi.
»Problemet med dette nye initiativ, som kapitalismen nu lancerer for at komme ud krisen, er, at der er sektorer og lande, der vil få nogle meget store fordele, mens andre ikke vil. Og det er dem – de store internationale virksomheder, der yder services og produkter inden for grøn økonomi – der presser på,« sagde Pablo Solón i forbindelse med lanceringen af kampagnen.
Han er samtidig yderst kritisk over for udsigten til, at FN skal til at poste penge i at kontrollere og måle grøn økonomi.
»Det betyder jo, at vi skaber det her enorme apparat, der vil koste millioner og millioner af dollar – og det skal finansieres via FN, der igen henter deres penge hos medlemsstaterne – alt sammen for at skabe en struktur omkring prissætning af naturressourcerne, som er noget af det mest usikre, der findes,« siger Pablo Solón, der ikke kan se, hvordan aktier i eksempelvis en skov kan være en værdi, der giver mening på et kapitalistisk marked.
»Hvad sker der eksempelvis, når folk fra FN har bestemt, at en given skov er så og så meget værd, men en pludselig naturkatastrofe, en skovbrand, udrydder det hele. Hvad sker der så med de aktier, som skoven er solgt på? Værdien for miljøet er jo væk. Men de, der købte aktier i skoven, er forsikret, så de taber intet – så hvad taler vi så om her? Derfor taler vi jo i virkeligheden om papir, ikke andet. Skoven forsvandt jo,« lyder det fra Pablo Solón, der fortsætter:  
»Det er bare for at illustrere, hvor uendeligt besværligt det her system er, for der er jo tusinder af variabler og faktorer, vi ikke kan styre, når det handler om naturen.«
»Derfor siger vi, vent lige et øjeblik: Man kan simpelthen ikke markedsgøre naturressourcerne på den måde, man kan ikke sætte markedets love over naturens egne love, og derfor vil denne forretningslogik falde sammen.«
Male bæstet grønt
Gennemgående i kritikken fra mange af de store udviklingslande er, at fokus på grøn økonomi dækker over, at Vesten ikke ønsker et opgør med selve det system, der har skabt krisen og en ikke-bæredygtig verden; nemlig den kapitalistiske vækstøkonomi. Også i Indien har denne kritik været skarp.
Miljøforkæmperen Vandana Shiva siger blandt andet i et interview forud for FN-topmødet Rio de Janeiro, at grøn økonomi er blevet en slags fællesnævner, som skal sikre en diffus dagsorden, der ikke vil resultere i forpligtende aftaler. Og synderen?
»I 1992 var klima eksplicit på dagsordnen. Når det ikke er det i dag, er det, fordi de multinationale selskaber i mellemtiden har fået så stor magt over dagsordnen.«
I interviewet hilser hun velkommen, at mainstream-økonomer som den tidligere verdensbankdirektør Joseph Stiglitz har meldt sig under fanerne i diskussionen, men frygter også den i Vesten så populære sammenblanding af vækstpolitik og miljøhensyn.
»Vi skal ikke gøre naturen til en vare. Vi skal sætte værdi på naturen, men ikke transformere luft, vand og skov til handelsvarer,« siger Vandana Shiva.
Derfor har hun det svært med det ’grønne buzz’ i Rio-forberedelserne.
»Grøn økonomi er ikke en dårlig idé i sig selv, men det, der bekymrer mig, er, at det bare er en ny måde for de magtfulde at prøve at få naturen underlagt sig, endnu en ’ny økonomi’. Vi skal passe meget på ikke bare at male bæstet grønt,« advarer Vandana Shiva.

