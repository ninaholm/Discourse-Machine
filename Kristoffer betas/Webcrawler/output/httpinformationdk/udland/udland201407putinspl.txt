Putin splitter det russiske folk
Konflikten i Østukraine har gjort præsident Putin endnu mere populær. Men præsidentens politik og retorik er samtidig med til at polarisere den russiske debat, siger ekspert
Ukrainske myndigheder leder efter lig i vragresterne fra passagerflyet MH17. På trods af nedskydningen nyder Putin stadig stor opbakning i hjemlandet.


 Kampene i Ukraine og den seneste uges hændelse, hvor et civilt passagerfly blev skudt ned over Donetsk-regionen, influerer den russiske opinion vidt forskelligt. Ifølge direktør og medejer i Akademisk rejsebureau og ph.d. i russisk, Jon Kyst, er den russiske offentlighed polariseret fremfor samlet omkring midten, og begivenheder og politiske udmeldinger trækker fløjene i forskellige retninger.
Nedskydningen af det civile passagerfly over Østukraine var en sådan begivenhed. Den russiske reaktion var lige så stærk og forfærdet som i andre lande. Men konklusionen en anden.
»Man skal ikke forestille sig, at der i en bred russisk offentlighed er konsensus om, at der skal placeres en skyld hos Rusland,« siger han.
Nyheden om flynedskydningen overbeviste den internationalt orienterede liberale fløj om, at angrebet er et »wakeup call« til, at Rusland nærmer sig Vesten og får etableret e konsensus om konfliktens videre udvikling.
»De mener, at præsident Putin sidder med et ansvar, fordi våbensystemerne, som separatisterne bruger, i sidste ende er kommet fra Rusland,« siger han.
På den anden side står den nationalkonservative fløj, som på ingen måde vil anerkende, at Rusland har gjort noget forkert. De mener, at Rusland gør det rigtige ved at støtte russere i krig med Ukraine. Devisen er, at nedskydningen af passagerflyet er et forsøg på stigmatisere det russiske folk, således at den ukrainske regering har carte blanche til en mere voldelig offensiv tilgang til separatisterne.
»De læner sig op ad udmeldingerne fra det russiske forsvarsministerium om, at det nok er ukrainerne, som har skudt flyet ned for at fremprovokere en antirussisk reaktion. De ser nedskydningen som en anledning til at stå endnu stærkere omkring de mennesker, man støtter i Østukraine,« siger han.
Populære Putin
Den russiske præsident Putin har i disse måneder nydt stor opbakning fra befolkningen i Rusland. Det uafhængige Levada Center i Moskva har således målt Putins opbakning i befolkningen til at være 86 procent i forbindelse med annekteringen af halvøen Krim i marts måned. Kun to procentpoint færre end målinger fra 2008, hvor Putin under Georgienkrigen oplevede sin højeste popularitet nogensinde med tilslutning fra 88 procent.
Men de høje pro-putinske procentsatser er ikke udelukkende et udtryk for, hvordan konflikten influerer den offentlige opinion i Rusland. Kyst peger blandt andet på, at en stor del af Putins politik i Ukraine er bygget op omkring ideen om, at han er præsident for den russiske nation og ikke kun for staten Rusland.
»Og den systematik kan give bagslag. For der er mange statsborgere i Rusland, som ikke er russere i etnisk forstand. Jo mere Putin etablerer sig selv som værende præsident for etniske russere i og udenfor Rusland, jo mere negligerer han minoriteterne i Rusland,« siger han.
Og det er en farlig strategi at føre politik for nationer og ikke for stater, siger Jon Kyst, som mener, at der blandt de 15-20 procent, som ikke støtter op om hans politik, er en stigende utilfredshed med styret, fordi de føler sig intimideret af en præsident, der mener, han er præsident for de etniske russere.
Politisk knibe
De rige forretningsførende russere ræsonnerer med endnu en logik omkring flynedskydningen og kampene i Ukraine, skriver det amerikanske finansmedie Bloomberg. Det handler om penge og forretning. De rige forretningsfolk frygter yderligere skrappe økonomiske sanktioner fra Vesten oven på nedskydningen, og derved yderligere omkostninger, som efter Bloombergs beregninger løber op i et tab på 80 mia. kroner for de 19 rigeste russere siden årsskiftet.
»Den økonomiske og erhvervsmæssige elite er i rædsel,« siger Igor Bunin, der er leder af Center for Politisk Teknologi i Moskva til Bloomberg.
Den samme frygt deler Mikhail Kasyanov, som er tidligere premierminister i Rusland fra 2000 til 2004. Han siger til samme medie:
»Truslen om sanktioner mod hele sektorer af økonomien er nu meget reel, og der er alvorlig grund til, at erhvervslivet er bange.«
Ifølge Maria Lipman, der er ruslandsekspert ved tænketanken Carnegie Moscow Center, er det den nationalkonservative gruppe, som er mest fremtrædende i Rusland. Det siger hun til mediet The Moscow Times og påpeger, at den liberale fløj står svagt i Rusland i øjeblikket.
I artiklen påpeger hun og Alexei Makarkin, der er analytiker og vicedirektør ved Center for Political Technologies, at det politiske råderum er begrænset og under pres fra flere forskellige fløje i Rusland. Uanset om man tager afstand fra separatisterne eller ej.
»I betragtning af de nuværende økonomiske problemer ville den offentlige opinion styrtdykke i nedadgående retning, hvis det hedder sig, at Rusland blev besejret i Ukraine,« siger Makarkin til mediet.
Derfor har de to svært ved at se en løsning, der både skulle stoppe konflikten, formilde offentligheden og lade Putin redde ansigt. Derfor er situationen »katastrofal for Kreml«, siger Lipman.

