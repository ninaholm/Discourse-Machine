Labour taber på hjemmebane
Selvom Labour tabte et suppleringsvalg i Glasgow til skotske nationa-lister og ikke til de konservative, betyder nederlaget, at taburetten ryster under Gordon Brown, der led et bittert ideologisk nederlag
Gordon Brown måtte se sig slået på sin egen hjemmebane - både fysisk og ideologisk - da skotske nationalister vandt et suppleringsvalg i Glasgow - og det er et problem for premierministerens kontrol over Labour.


 Nederlaget i suppleringsvalget i Glasgow East kan føre til Gordon Browns afgang
"Jeg erklærer hermed, at John Mason fra Scottish National Party er valgt som medlem af det britiske parlament for Glasgow East".
Sådan lød det sidst på natten fra formanden for valgkommissionen i Glasgow.  Det kom som en overraskelse for selv den sejrende kandidat selv. John Mason var nøgtern i sin vurdering af resultatet:
"Suppleringsvalg er specielle," sagde han. "Normalt ville vi ikke kunne vinde denne kreds, men vi har en meget populær nationalistregering i Skotland og en usædvanlig upopulær regering i London".  
Labour tabte kredsen med en margin på knap tusind stemmer. Det betyder i runde tal, at Labour har mistet 13.000 stemmer i en enkelt valgkreds på mindre end tre år.
Personligt nederlag
Det er en katastrofe for det regerende arbejderparti. Mange iagttagere mener, at nederlaget vil få personlige konsekvenser for premierminister Gordon Brown.
"Der er nu ingen vej tilbage for Labours parlamentsmedlemmer. Dette bør udløse et kamp om formandspos-ten," vurderede avisen The Evening Standard  i går eftermiddags. 
Et nederlag i den tredje mest sikre kreds i Skotland kan ikke berolige de ængstelige 'backbenchers' (menige medlemmer af parlamentsgruppen), der frygter at miste deres pladser ved næste parlamentsvalg.
Men Brown har forsøgt at gardere sig mod en eventuel paladsrevolution ved at udskrive suppleringsvalget, efter parlamentsmedlemmerne var gået på sommerferie. På den måde er det mere vanskeligt for hans partifæller at organisere et valg om formandsposten. Da Labours backbenchers er hjemme på sommerferie, er det svært at organisere et oprør. Men et sådant er nødvendigt.
At tabe Glasgow East er noget, som ikke kan overvurderes. 
Glasgow er Labours vugge. Det var her i Skotland, at Keir Hardie grundlagde det britiske arbejderparti i begyndelsen af det 20. århundrede - og det var i dette område, James Maxton og andre moderate medlemmer af Labour i mellemkrigstiden skabte den form for demokratisk socialisme, som altid har inspireret Gordon Brown.
I en tidligere inkarnation skrev Gordon Brown en bog om netop dette område syd for Clyde-floden - om det såkaldte Red Clydeside. At partiet mister sin position i dette område, er noget nær katastrofalt for Brown personligt. Det er her, han har sine politiske rødder, og det er herfra hans verden går.   
"Glasgow East er noget, der er i Browns hjerte og i hans sjæl. Maxtons karriere var noget, Brown brugte som en målestok for sig selv. Altså det at være radikal, at forsøge at udfordre kapitalismen, men på en pragmatisk måde, som appellerede til vælgerne. Et nederlag i Glasgow East viser, at denne balancegang er mislykkedes". Sådan siger historikeren Gerry Hasan fra Glasgow Caledonian University. Han forsker i arbejderbevægelsens historie og var tidligere kollega med Gordon Brown.
Magtbase borte
Valget ændrer ikke på magtbalancen i Westminster (Parlamentet i London). De konservative fik kun knap 10 procent af stemmerne.  Den store sejrherre var Det Skotske Nationalistparti - som for tiden har regeringsmagten i lokalparlamentet i Edinburgh.
Men det betyder ikke, at resultatet er uden landspolitiske implikationer. 
Labour har kun regeringsmagten i London, fordi de står stærkt i Skotland og til dels i Wales. Hvis man ser isoleret på England har de konservative allerede nu flertal. 
Hidtil har Labour haft fire femtedele af parlamentsmedlemmerne, men med nederlaget i går er denne magtbase borte. Omregnet til landspolitik vil et tab af disse valgkredse betyde, at regeringsmagten glider partiet af hænde.
Denne morgen var der ingen kommentarer fra Gordon Brown. Det har der i øvrigt ikke været i de sidste par uger. Hverken Brown eller finansminister Alistair Darling har besøgt valgkredsen under valgkampen.
Sejren i suppleringsvalget vil give de skotske nationalister endnu mere medvind. Det kan måske give dem det momentum, det vil kræve for, at de kan vinde en folkeafstemning om selvstændighed. 
Men det er ikke den historie, medierne denne morgen skriver og snakker om i Storbritannien. Det store spørgsmål er; hvor længe kan Gordon Brown overleve som premierminister. Og om dette valg endeligt vil give partifællerne mod til at stille en modkandidat op mod Brown. 


