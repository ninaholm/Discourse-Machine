Tysk partikrig ender i højredrejning
Merkels konkurrenter på højre side af CDU får en strammere højrekurs, men også et svagere vælgerfundament, efter at partikrigen er afgjort


 I de seneste måneder har Tyskland fulgt med i en fuldt offentligt udspillet fløjkrig i det hidtil fremadstormende parti Alternative für Deutschland (AfD), der på knap et år er strøget ind i fem tyske delstatsparlamenter samt i Europa-Parlamentet. Men måske har AfD allerede toppet, for stridighederne i partiet har blotlagt to stridende fløje, der ikke kan være i stue sammen.
Partiets varemærke har hidtil været en teoretisk funderet eurokritik, mens en indvandrerkritisk dagsorden med en stærk national profil kom til senere. I stedet for som hidtil at rumme begge strømninger er kampen vundet af den højrenationale fløj, der nu stiller med den nye formand, Frauke Petry, der afløser et team af tre ligestillede formænd.
Partiet var ellers fra starten for lidt over to år siden temmelig kritisk over for den tyske regerings rolle og angiveligt blødsødne økonomiske kurs, da redningen af Grækenland i 2012 blev besluttet.
Grundlæggeren af partiet, økonomiprofessor Bernd Lucke, mener, at stort set alle lande syd for alperne samt Frankrig skal ekskluderes fra euro-samarbejdet, fordi AfD var bange for en enorm regning, hvis euroen skulle bryde sammen. Men man opsamlede også mange af de skuffede CDU-vælgere, der mener, at Angela Merkel har trukket CDU for langt ind på midten af tysk politik. Samt vælgere, der havde rejst sig fra sofaen for at afgive en borgerlig proteststemme.
Alternative für Deutschlands succes var ellers meget tæt på at sende partiet ind i Forbundsdagen i 2013, og den store vælgertilslutning var også stærkt medvirkende til, at det liberale parti FDP måtte vinke farvel til deres sæder i det tyske parlament.
Partistifter Bernd Lucke har sammen med en række fortrolige i denne uge vinket eftertrykkeligt farvel til partiet. Sammen med Lucke har også andre markante skikkelser på den mere økonomisk funderede fløj af partiet smækket med døren i arrigskab over tabet af indflydelse. Efter et dilettantisk forsøg på at skabe et nyt parti inden for partiet er det fortsat ikke udelukket, at Lucke stræber efter at blive i politik og dermed reelt splitte AfD.
Siden det nylige formandsskifte har striden så udfoldet sig yderligere, da den nye formand Frauke Petry bad de udtrædende om at overlade deres mandater til deres suppleanter. Foreløbig forgæves.
Markante skridt mod højre
Nu skal Frauke Petry så lægge linjen, og den vil efter al sandsynlighed indebære markante skridt mod højre. Den nye partiformand har hidtil siddet som formand for AfD’s landdagsgruppe i Sachsen og har også tidligere flirtet med Pegida-miljøet i sin hjemby Dresden. Det blev for meget for partistifter Lucke, der netop har villet skærme partiet mod at blive fremmedfjendsk.
Fordi Frauke Petry ønsker at sætte indvandrerkritikken på dagsordenen, satte Frankfurter Allgemeine Zeitung i denne uge den nye partiformand i stævne til et interview om netop det emne. De to journalister endte dog med at skrive en artikel om et forgæves interview, idet partiformanden aflyste interviewet, før det gik i gang, selv om hun tidligere inden for partiet havde fremlagt et stramt indvandrer-initiativ.
Hun beklagede sig dog over, at Tyskland ikke har nogen egentlig indvandrerlovgivning, hvilket fik journalisterne til at gøre hende opmærksom på et lovkompleks med 107 paragraffer, der nøje definerer udlændingenes status. Det overraskede den nye partiformand, der ikke lod til at have hørt om reglerne.
Ugeavisen Die Zeit skriver i en kommentar om partiets formandsskifte, at partiet nu ser ud til at miste de mere moderate liberal-konservative medlemmer, og dermed ryger også legitimiteten og eksistensberettigelsen, »fordi partiet bag de moderates camouflage ser ud til at blive overtaget af de stærkt højreorierenterede«. De moderate, der bliver tilbage, vil nu forsøge at gøre livet surt for de højrenationale, og dermed vil fløjkampene ikke dø helt ud.
»Som et reservoir for borgerlig sindet protest er partiet allerede dødt. Som et åbent højreparti har det ikke nogen fremtid,« lyder det i Die Zeit.

