Risiko for en lang og brutal udmattelseskrig i Gaza
En varig våbenhvile er fortsat ude af syne – først skal Israel gå med til at ophæve sin otte år lange blokade af Gazastriben, insisterer Hamas
Den 21-årige palæstinensiske kvinde Hadil Amar tager med sin tablet et billede af sig selv i ruinerne af hendes families hus i Tel al Hawa, der ligger i det centrale Gaza. Mange er dog ikke vendt hjem under de midlertidige våbenhviler, og en permanent våbenhvile ser ud til at have lange udsigter.


 Den våbenhvile, som Israel og Hamas indgik på egyptisk foranledning søndag aften, så i går ud til at holde. Samtidig ankom et hold israelske fredsforhandlere til Egypten, hvor de endnu engang skal forsøge at finde en varig løsning på den blodige konflikt i Gazastriben.
Selv om de fleste indbyggere i den smalle kystenklave hilser de 72 timers henstand i konflikten velkommen, er det de færreste, der forventer, at dette ottende forsøg på at få standset kamphandlingerne vil blive kronet med nogen varig succes.
15 mennesker i Gaza blev dræbt under de israelske luftangreb, som fandt sted, efter at den seneste våbenhvile sluttede fredag. Hamas nægtede at forlænge denne våbenhvile under henvisning til, at Israel skal have undladt at reagere på de centrale krav, som palæstinensiske forhandlere har fremsat under de indirekte drøftelser i Kairo. Hamas rettede weekenden igennem vedvarende raket- og morterangreb mod Israel fra Gaza, hvorunder to israelere er blevet såret.
Analytikere frygter, at der nu vil komme en længere og mere dødbringende periode med yderligere vold i Gaza kun afbrudt af flere kortvarige midlertidige våbenhviler, og at denne udvikling yderligere vil forværre en allerede alvorlig humanitær krise og vanskeliggøre eventuelle bestræbelser på at udbedre og reparere de enorme skader, som er forvoldt på Gazas infrastruktur igennem den konflikt, der nu har varet en måned.
»Egypterne forsøger at mægle en aftale, men mislykkes dette, må vi formentlig regne med en langvarig udmattelseskrig, hvor vi muligvis vil få endnu mere brutale kamphandlinger at se,« vurderer Mkhaimar Abusada, en politisk analytiker fra Gaza.
’Det er en katastrofe’
Omkring 500.000 mennesker i Gaza er tvunget fra deres hjem, deraf er over 200.000 indkvarteret på FN-skoler. Veje, vandforsyning, sanitære systemer og elproduktion og distributionsnetværk er alle stærkt beskadigede. Over 60.000 mennesker er hjemløse. Ti ud af 26 hospitaler, hvilket svarer til 40 procent af Gazas hospitalssenge, er lukket ned, oplyser embedsmænd.
Den aktuelle tredages våbenhvile vil næppe få mange til at vende tilbage til deres hjem.
»Jeg kan ikke tage hjem, medmindre der kommer rigtig fred«, siger Joma’a Ahmed Zaid, en landmand og fisker.
»Mit hus er slemt medtaget, og mine marker er ødelagt. Jeg har brug for meget tid og megen hjælp for at få orden på alt det«.
Zaid er en af næsten 2.000 personer, der opholder sig på en FN-skole i Gaza By. Den forrige våbenhvile fik godt halvdelen af dem til at søge hjem, men alle kom tilbage til skolen, da angrebene blev genoptaget. Amad Zaqqout, vicedirektør for skolen og leder af indkvarteringsindsatsen, siger, at hendes medarbejdere er ved at segne under byrden.
»Jeg oplever, at vi næsten ikke kan klare mere. Men det bliver vi jo bare nødt til,« siger hun.
I et klasseværelse, der nu huser over 40 medlemmer af en palæstinensisk storfamilie, udtrykker kvinderne forfærdelse og fortvivlelse over udsigten til, at konflikten kan rase videre i mange uger endnu. Familien har ingen elektricitet og må deles om en latrin med hundredvis af andre. »Det er næsten umuligt at forestille sig, hvordan vi skal klare det. Det er en katastrofe. Alle børnene er syge, de keder sig og er vrede. Vi har intet arbejde og kun lidt at spise. Jeg er gravid i ottende måned. Hvordan kan det fortsætte på den måde? Hvor skal jeg føde min baby?,« spørger 34-årige Hiam Joma’a ’Zaid.
Over 1.900 palæstinensere, de fleste civile, har mistet livet i det, der er den mest dødbringende runde af kamphandlinger mellem Israel og Hamas, siden gruppen i 2007 fik kontrol over Gaza et år efter at have vundet en overraskende sejr ved det palæstinensiske valg. Tre civile i Israel og 64 soldater er blevet dræbt.
Alle de raketter, som er blevet affyret fra Gaza siden slutningen af forrige våbenhvile – den syvende siden krigens start – har været kortrækkende. I alt er 3.000 Hamas-raketter slået ned i Israel, siden spændingerne begyndte at stige i juni.
Ihab al-Ghussein, en Hamas-talsmand i Gaza, siger, at bevægelsen kræver »et bindende tilsagn om at der kan føres reelle forhandlinger«, før man vil indvilge i en længere våbenhvile. Før den seneste midlertidige våbenhvile blev erklæret, sagde han, at dersom fjendtlighederne fortsætter, vil »modstandsgrupperne tage bestik af, hvilke yderligere foranstaltninger der skal gribes til, hvem der skal skyde, og hvad der skal skydes på«.
»Der findes andre midler end raketter. Dette er en specialitet, der sorterer under Hamas’ militære fløj, og de har andre initiativer, de kan tage.«
Blokaden som stridspunkt
Væsentlige byggematerialer, som er nødvendige for at påbegynde genopbygningen, kan ikke komme ind i Gaza, førend fjendtlighederne hører op. Import af cement og andre materialer er et særligt omstridt tema, idet Israel hævder, at Hamas blot vil bruge det til at opbygge ’angrebstunneler’ under grænsen til Israel, og at tunnelerne vil true landets sikkerhed. Israelske tropper har angiveligt ødelagt over 30 tunneler under konflikten.
Hamas har gentagne gange klaget over, at Israel på intet tidspunkt igennem forhandlingerne – der foregår via egyptiske mellemmænd – har reageret formelt på det centrale palæstinensiske krav om afslutning på den otte år lange blokade af Gaza-striben. Muammar Ayyad på 19 år, der har mistet 18 medlemmer af sin familie i denne konflikt, siger, at Hamas gør ret i at afvise enhver aftale, for så vidt at den ikke fører til ophævelse af blokaden.
»Kommer der ikke et stop for belejringen, kan jeg ikke gå ind for nogen våbenhvile, selv ikke hvis det skulle ende med, at alle medlemmer af min familie mister livet«, siger han.
I mellemtiden insisterer Benjamin Netanyahu, Israels premierminister, på, at Israel ikke vil forhandle »under beskydning« og forsikrer om, at den nuværende militæroperation vil fortsætte, indtil Israels borgere igen kan nyde »fred og sikkerhed«.
© The Guardian og Information.
Oversat af Niels Ivar Larsen

