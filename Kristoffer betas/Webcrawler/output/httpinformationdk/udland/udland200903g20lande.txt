G20-lande enige om at stå sammen mod krisen
G20-ministre siger, de vil bruge alle midler for at overvinde den økonomiske krise, men der er ikke fodslag mellem Europa og USA


 Finansministrene fra de såkaldte G20-lande enedes lørdag på et møde i Stor-britannien om at tage alle nødvendige midler i brug for at beskytte store finans-virksomheder, at genskabe sundheden i verdens finansielle system og at sætte gang i udlån.
Der skal tilføres bankerne kapital, der skal ryddes op i de tvivlsomme værdipapirer, som har sendt verdensøkonomien mod afgrunden, og finansvirksomheder skal underlægges kontrol, hed det i en fælles erklæring fra finansministrene.
G20-landene tæller de store vestlige økonomier og lande på vej frem som Kina, Indien, Brasilien og Rusland. Finansministrenes møde var optakten til et topmøde i London den 2. april. 
"Vi er klar til at gribe til enhver handling, der er nødvendig for at sikre, at væksten genskabes, og vi er fast besluttet på at gøre det i lige så lang tid, som der behøves," sagde den britiske finansminister, Alistair Darling.
Finansministrene enedes også om at tilføre Den Internationale Valutafond (IMF) flere midler for at modgå krisen. Men der blev ikke sat størrelse på beløbet.
Europæerne er internt uenige om, hvor mange penge det offentlige skal bruge på at sætte gang i den økonomiske udvikling, og der er ikke fodslag mellem Europa og USA. Amerikanerne ønsker, at europæerne afsætter endnu flere penge til at turbostarte økonomien. 
Merkel positiv
I London mødtes den britiske premierminister, Gordon Brown, og den tyske forbundskansler, Angela Merkel.
Merkel sagde, at hun på trods af meningsforskelle mellem Europa og USA er optimistisk, hvad angår enigheden på G20-topmødet i London i begyndelsen af april. 
"Jeg er meget positiv og meget optimistisk. Jeg tror, at vi sammen med USA vil være i stand til at opnå en aftale med de voksende økonomier såsom Kina og Indien," sagde hun.
Brown sagde, han forventede nye skrappe regler for, hvordan kapitalfonde kan operere. 


