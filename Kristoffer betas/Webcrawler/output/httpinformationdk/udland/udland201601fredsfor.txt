Fredsforhandlinger går ind i sidste fase
Der er udsigt til snarlig fred mellem Colombia og guerillagruppen FARC efter mere end fem årtiers borgerkrig
FARC-medlemmerne Juan og Tania kan måske snart pakke camouflage-uniformer, geværer og laptops sammen, hvis fredsforhandlingerne bærer frugt.


 Det er næsten ikke til at tro, men de fleste observatører er alligevel enige om, at en egentlig fred i Colombia kan være lige om hjørnet.
Siden 2012 har Colombias regering anført af præsident Juan Manuel Santos, oprørsgruppen FARC og højreorienterede paramilitære grupper forhandlet i Cubas hovedstad, Havana, om en fredelig løsning på den længst varende borgerkrig i Latinamerika. Konflikten, der brød ud i 1964, menes at have kostet mere end 220.000 mennesker livet og sendt millioner på flugt internt i Colombia og til nabolandene.
Men rædslerne kan snart være fortid. I hvert fald menes parterne at være så tæt på hinanden, at en egentlig fredsaftale kan forventes at blive underskrevet inden for et par måneder. Den officielle frist, sat af parterne selv, er den 23. marts i år.
»Fredsprocessen er gået ind i sin sidste fase, og vi kan forvente en aftale i løbet af de kommende måneder,« sagde FN’s generalsekretær, Ban Ki-moon, i sidste uge ifølge nyhedsbureauet EFE. Ban Ki-moon gjorde det klart, at fred i Colombia er et af FN’s højest prioriterede mål for 2016.
FN som observatør
Det, der har skabt de egentlige gennembrud i forhandlingerne, er en række delaftaler indgået i løbet af de seneste måneder. I september lykkedes det således parterne at blive enige om at nedsætte en sandhedskommission, der skal redegøre for krigens detaljer og sikre, at konfliktens ofre kompenseres.
I december tog parterne endnu et vigtigt skridt, da de blev enige om et tribunal af uafhængige dommere, der skal kunne retsforfølge både guerillakrigere, paramilitære og regeringssoldater. Tribunalet vil skelne mellem dem, der indrømmer deres skyld – som opnår strafnedsættelse – og dem, der ikke deltager i udredningen, som dømmes hårdere.
Endelig – og det er den måske hidtil største bedrift – blev parterne i denne uge enige om at bede FN om at nedsætte en international observatørgruppe bestående af ubevæbnede observatører fra andre latinamerikanske og caribiske lande, der skal kontrollere afvæbningen af de omkring 7.000 FARC-krigere. Selv om det endnu ikke er helt klart, hvordan observatørernes arbejde skal foregå, er afvæbningen det sidste og afgørende skridt for fred.
»Dagens nyhed er ikke bare begyndelsen på en international proces, det er samtidig en utvetydig demonstration af vores vilje til at slutte konflikten,« lød det tirsdag fra den colombianske regerings chefforhandler, Humberto de la Calle.

