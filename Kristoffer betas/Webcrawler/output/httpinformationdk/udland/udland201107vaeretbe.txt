Havde de været bedre tjent med en bølge?
Katastrofer, der udvikler sig langsomt som tørken på Afrikas Horn, er ofte ikke genstand for lige så stor opmærksomhed  og lige så store bidrag  som de pludseligt opståede katastrofer. Indtil videre har regeringen ydet 63 mio. kroner i støtte. Ved tsunamien i 2004 gav den 180 mio. kroner
Det er ikke alene Dadaab, verdens største flygtningelejr, som de tørkeramte flygter til. I går kunne FN's World Food Programme rapportere, at mere end 110.000 somaliere er ankommet til de afsides flygtningelejre i Dolo Ado i den sydøstlige egn af Etiopien. Omtrent 1.600 mennesker ankommer hver dag, og somalierne går i dagevis for at nå lejren. Ifølge nødhjælpsorganisationer er der mange af de fejlernærede somaliere, der ikke overlever turen.


 Internationale nødhjælpsorganisationer kalder tørken og hungersnøden på Afrikas Horn den værste i 60 år og efterlyser 66,7 milliarder kroner fra det internationale samfund til at afhjælpe den katastrofe, der hver dag slår mennesker ihjel og tvinger folk på flugt. Indtil videre har den danske regering bidraget med 63 millioner for bekæmpning af virkningen af tørken, der har ramt Somalia, Etiopien, Djibouti, Uganda og Kenya, og regeringen har besluttet at se tiden an, før der bliver tale om flere bidrag.
»Vi venter og ser. Det handler jo ikke bare om at sende en pose penge derned. Den kan jo havne i de forkerte hænder,« lyder begrundelsen fra Karsten Lauritzen, der er udviklingsordfører for Venstre.
Det mener SF, Enhedslisten og Radikale Venstre dog er for slapt: »Det dobbelte beløb ville være mere på linje med, hvad vi plejer at bidrage med i lignende situationer. Det er beskæmmende, at vi, som den rige nation vi er, ikke kan hive mere op af lommerne end 63 millioner,« siger Kamal Qureshi, der er udviklingsordfører for SF.
Endnu en sult
Det havde klædt regeringen at hive flere penge op af pungen til de 12 millioner mennesker, der er ramt af de stigende fødevarepriser, manglen på fødevarer og de to udeblevne regnsæsoner på Afrikas Horn, påpeger Jørgen Poulsen, der er udviklingsordfører for Radikale Venstre og tidligere generalsekretær i Røde Kors:
»Omfanget af denne katastrofe er så stort, at man gerne måtte have været generøs, og der havde hundrede millioner været et pænere beløb.«
Generelt mener Jørgen Poulsen, at der er en tendens til at tage lettere på situationer i Afrika, fordi Vesten allerede er mættet med sørgelige fortællinger fra kontinentet mod syd:
»Det er svært, når det kommer til Afrika. Så lyder reaktionen oftest: Nå, sulter de nu igen? Her er reaktionen voldsommere ved et drama som tsunamien i 2004 eller Haitis jordskælv, hvor vi har pårørende til stede. Det giver en helt anden opmærksomhed end en stille sultkatastrofe i Somalia,« siger han.
Når katastrofen kommer snigende, udebliver det chok, der kan tvinge Vestens politikere til at yde store bidrag, fordi befolkningen forlanger det, pointerer udviklingsekspert og journalist Knud Vilby.
»Du har hørt historien om høje fødevarepriser  du har set billeder af demonstrationerne imod  og nu ser du så resultaterne heraf og den snigende hungersnød. Selv om den aktuelle situation på Afrikas Horn er yderst alvorlig, så indgår denne sult efterhånden i det almindelige billede af Afrika,« siger han.
Knud Vilby var selv den første danske journalist, der dækkede tørken i Etiopien i 1984.
»Det var først, da BBC kom ned og så det med egne øjne og lavede reportager om børn, der døde som fluer, at verdenssamfundet opfattede alvoren. Der er det selvfølgelig anderledes med katastrofer som jordskælv, hvor verden kan følge med, mens det sker, og fra første stund se, hvem det rammer,« siger Knud Vilby.
Tidligere indsats
Indsatsen kunne blive bedre, og Vesten kunne spare penge, hvis politikerne blev bedre til at gribe tidligere ind over for katastrofen, påpeger Jørgen Poulsen.
»Det er utrolig ærgerligt og tragisk, at vi ikke for tre måneder siden handlede. Selv om man har alle de nødvendige tidlige varslingssystemer, så reagerer vi først, når vi ser børnene med fluer i øjnene, de opspilede maver og tændstikarmene. Men hvor kunne vi dog gøre det meget bedre og billigere, hvis vi tog det alvorligt, når vi får de første advarsler,« siger han.
Hvis både politikere og befolkning lyttede mere til ngo'erne, kunne nødhjælpen lande tidligere og afhjælpe katastrofen, inden den når et uoverskueligt omfang, mener Frank Aaen fra Enhedslisten: »Regeringen bør tage en snak med nødhjælpsorganisationer og høre, hvor mange penge de reelt set mangler. Søren Pind ved, at det her er en hel ekstraordinær situation, og jo flere dage man venter, jo flere børn dør,« siger han.
Find frem til årsagerne
Det er ikke nok at sende penge nu, regeringen skal grave dybere og se, hvilke underliggende strukturer der ligger bag katastrofer som denne, siger Frank Aaen:
»Generelt lægger katastrofer som denne op til, at man gransker årsagerne til den. Der er nogle store strukturelle problemer på fødevaremarkedet  det drejer sig både om mangel på fødevarer og stigninger i priser. Og her skal Danmark som stor aktør på markedet tage nogle selvstændige initiativer til at afhjælpe de konflikter, der i sidste instans går ud over verdens fattigste,« siger han.
Indtil videre har regeringen doneret 63 millioner, hvilket er 117 millioner mindre, end den gav under tsunamien i 2004.
Og Venstres udviklingsordfører giver Knud Vilby og Jørgen Poulsen ret i, at en langsomt udviklende katastrofe er sværere at sælge, men understreger samtidigt, at det ikke influerer på den måde regeringen yder nødhjælp på:
»Det er et stort problem med de langsomme katastrofer, og sådan en instans som Danmarksindsamlingen ville ikke vælge at fokusere på det her. Men jeg har hørt forlydender om, at der er flere penge på vej til Afrikas Horn fra dansk side,« siger Karsten Lauritzen.
Men hvorfor vente? Organisationerne har kendt til den truende hungersnød i månedsvis, og som dagene går dør flere og flere mennesker.
»Generelt bidrager Danmark til Afrika i stor stil, og nødhjælp er ikke vores kernekompetence  det er derimod vores generelle bistand i Afrika. Men vi venter og ser, hvordan situationen udvikler sig, « siger venstremanden.


