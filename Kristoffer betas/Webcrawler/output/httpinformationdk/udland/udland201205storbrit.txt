Storbritannien vil gøre akademisk viden frit tilgængelig på internettet
Storbritannien vil være førende inden for ’open access’: Målet er, at al offentligt finansieret forskning skal stilles gratis og åbent til rådighed for offentligheden – Wikipedias stifter skal bistå med at føre projektet ud i livet


 I Storbritannien indrullerer regeringen nu Wikipedias stifter, Jimmy Wales, i et projekt om at gøre al skatteyderbetalt, akademisk forskning frit tilgængeligt på internettet for enhver, der måtte ønske at læse eller bruge den. Ifølge den britiske forsknings- og universitetsminister, David Willetts, skal projektet, der støttes af den britiske premierminister, David Cameron, være ført ud i livet inden for to år.
Med dette skridt er det desuden tanken at give yderligere fremdrift til den kampagne, der er blevet kendt som ’Det akademiske forår’ – en stadig mere omfattende bevægelse blandt akademikere og bestyrere af forskningsbevillinger – for fri adgang til videnskabelige publikationer. Kampagnens mål er at frisætte forskningens resultater fra de lukrative såkaldte betalingsvægge, som udgivere af videnskabelige tidsskrifter har stillet op.
Abonnementer på de tusindvis af videnskabelige udskrifter, der udgives, koster hvert år verdens universitetsbiblioteker enorme summer – omkostninger, der føles desto smerteligere i en tid med betrængte budgetter.
»Når vi giver offentligheden gratis adgang til at gøre fri brug af offentligt finansieret forskning, tager vi hul på en helt ny æra for akademisk nysgerrighed og samarbejde, som vil kunne sætte Storbritannien i spidsen for den åbne forskning,« skriver Willetts i et indlæg i The Guardian.
Willetts bemærker, at han anerkender, at akademiske udgivere tilfører forskningsprocessen merværdi.
»Men i takt med at verden forandrer sig, både kulturelt og teknologisk, bliver de nødt til at ændre på deres forretningsmodel. Jeg vil gerne samarbejde med den britiske forlæggerforening om, hvordan vi kan skifte til en ny model.«
Wikipedias grundlægger, Jimmy Wales, er en markant fortaler for fri og åben adgang til informationer på nettet, og den britiske premierminister tilknyttede ham tidligere i år som ulønnet rådgiver for regeringen om nye metoder til crowdsourcing – at få så mange mennesker med forskellig viden som muligt til at løse samme opgave – og til at åbne den politiske proces for nye typer input. Med sine faglige indsigter i open access skal han nu bidrage til bestræbelserne i det britiske iværksætterdepartement (Department for Business, Innovation and Skills) og de britiske forskningsnævn (UK Research Councils) på at udvikle nye måder til at organisere og distribuere forskningsdata og artikler.
I første omgang skal han rådgive forskningsnævnene i deres arbejde med det to millioner pund dyre Gateway to Research-projekt, der skal etablere en portal med links til al offentligt finansieret forskning i Storbritannien.
»»Wikipedia er blevet en central del af vores kulturelle landskab, så når vi går i gang med dette store projekt, tror vi, at råd fra Wikipedias stifter kan vise sig af utroligt stor værdi,« siger David Willetts.
Næste generation
Wales skal også være idesparringspartner for Dame Janet Finch, en tidligere vicerektor for Keele University, som Willetts har bedt om at samle akademikere, bibliotekarer og udgivere om at finde frem til en ordning for open access, der kan fungere for den offentligt finansierede forskning i Storbritannien.
En regeringskilde siger, at Wales på længere sigt kan hjælpe med at etablere den næste generation af open access-platforme.
»Han vil også kunne rådgive os om, hvilket format akademiske tidsskrifter skal publiceres i, og hvilke standarder for dataformidling, der vil være de optimale. Som det er nu, ser vi ofte, at en artikel offentliggøres, uden at de data, som den bygger på, følger med. Vi vil gerne nå derhen, at data fremover publiceres side om side med artiklen i et åbent format, der er gratis tilgængelig for alle.«
Initiativet vil efter alt at dømme resultere i en central database, der vil rumme alle forskningsartikler, der er et resultat af offentlig forskning. Målet er, at selv når akademikere offentliggør deres værker i et traditionelt tidsskrift, der kræver abonnement, så vil deres artikel samtidig dukke op i den frit tilgængelige database. Endvidere vil databasen få indbyggede værktøjer til at dele, kommentere og diskutere artikler.
David Prosser, der er direktør for Research Libraries UK, de britiske forskningsbibliotekers brancheforening, byder i princippet disse planer velkommen, men siger, at den præcise udformning af systemet bliver afgørende for dets chancer for succes.
Et parallelt system, der kører ved siden af de traditionelle tidsskrifter, kan måske blive vanskeligt at bruge i praksis, siger David Prosser.
»Hvad skal en forfatter bibringe dette parallelsystem, vil det være en anden type forskning, de offentliggør online, end den forskning, de skriver om i tidsskrifterne?«
At skabe mere ensartede standarder for forskningsdata og gøre dem lettere tilgængelige, vil dog under alle omstændigheder kunne blive meget værdifuldt, tilføjer David Prosser.
 
© The Guardian og Information Oversat af Niels Ivar Larsen

