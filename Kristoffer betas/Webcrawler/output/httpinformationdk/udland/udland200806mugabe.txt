Hvad nu Mugabe?
Mugabe fik sit valg og kan dermed lade sig genindsætte som præsident. Men Mugabes afrikanske venner falder fra
Robert Mugabe og hans kone Grace ved stemmeboksen i Harare i går. Zimbabwe er kørt økonomisk i sænk, og flere afrikanske ledere kritiserer nu Mugabes one man-show.


 "Forskellen er som nat og dag. I dag stemmer vi af frygt. Ved sidste valgrunde stemte vi i forhåbning om et demokrati."
Sådan beskriver Rosemary Khumalo stemningen i Zimbabwes hovedstad, Harare. 
Som ansat i en lokal ngo, der arbejder med politisk monitorering, har hun brugt valgdagen på at besøge valgsteder i hovedstaden. 
"Folk kommer til valgstederne for at få dyppet deres finger i rødt blæk. Så kan myndighederne se, at de har stemt, og de undgår trusler og vold," siger Rosemary Khumalo. 
I modsætning til valgets første runde i marts, hvor oppositionslederen Morgan Tsvangirai vandt, var der i går kun én kandidat at stemme på. Præsident Mugabe selv.
 - Hvad sker der politisk efter valget? 
"Mugabe erklærer sig naturligvis som vinder, og så vil han sandsynligvis begynde forhandlinger med oppositionen. Det har han allerede sagt, at han vil gøre. Men jeg tror ikke, at det er gået op for ham, hvor svært det bliver at samle landet efter den her katastrofe," vurderer Rosemary Khumalo.
Mugabe selv holdt masken i går. Under stor mediedækning afgav den stadig mere virkelighedsfjerne præsident sin stemme på sig selv: "Jeg føler mig i rigtig god form og er meget optimistisk," nåede Mugabe at sige inden han kørte fra valgstedet i sin Mercedes limousine. 
Men fremtiden ser ikke entydig lys ud for den 84-årige Mugabe. Det engang så produktive Zimbabwe er kørt i økonomisk sænk, og fra en lang række afrikanske statsledere vokser kritikken af Mugabes one man-show. 
Og selvom de 14 medlemslande i den sydafrikanske samarbejds-organisation, SADC, har været forsigtige i deres udtalelser, så er deres kritik af Mugabe et tegn på nye tider. Det har aldrig været god praksis, at afrikanske ledere kritiserer eller direkte blander sig i hinandens interne politik. 
Men i går opfordrede Botswanas præsident, Ian Khama, til, at SADC "nødvendigvis må handle i forhold til Zimbabwe," og statsledere fra Tanzania, Kenya og Rwanda har kaldt dagens valg for et "skuespil." 
På mandag i næste uge begynder det årlige topmøde i den Afrikanske Union (AU) i Sharm el-Sheikh i Egypten. Forud for mødet har AU's kommissionsformand, Jean Ping, allerede udtalt, at den Afrikanske Union ser med stor bekymring på Mugabes "tiltagende brug af vold". 
Spørgsmålet er, om AU's medlemslande vil gøre brug af unionens politiske charter, der giver mulighed for at ekskludere Zimbabwe fra det afrikanske fællesskab. 

