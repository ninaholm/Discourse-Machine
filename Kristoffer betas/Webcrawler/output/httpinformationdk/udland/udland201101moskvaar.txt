Moskva arresterer oppositionen
Ruslands tidligere vicepremierminister Boris Nemtsov sidder fængslet i Moskva sammen med andre oppositionsledere for at have deltaget i en lovlig demonstration


 En af Ruslands førende oppositionspolitikere, den tidligere vicepremierminister Boris Nemtsov, sidder nu på syvende dag i fængsel i Moskva. Han var engang Boris Jeltsins foretrukne kronprins, men nytårsaften blev han og fire andre oppositionsledere arresteret under en lovlig demonstration og anklaget for ikke at have fulgt politiets anvisninger. De fik en såkaldt administrativ straf på mellem fem og 15 døgn i fængsel. I alt blev over 120 arresteret i Moskva og Sankt Petersborg. Nemtsov krævede i sin tale, at premierminister Putin går af, og at den fængslede oligark Mikhail Khodorkovskij løslades.
Nemtsov fik, som den mest prominente af de arresterede, 15 døgn i fængsel og blev som noget helt uhørt tvunget til at stå op i de fem timer 'retssagen' varede. Andre måtte overnatte i betonceller uden madrasser eller senge.
Demonstrationen, som Moskvas myndigheder havde givet tilladelse til, var led i oppositionens paraplyorganisation Solidaritets såkaldte 31-strategi, der går ud på at protestere hver gang, der er 31 dage i en måned med henvisning til forfatningens paragraf 31, der sikrer russerne forsamlingsfrihed. I årevis har Moskvas myndigheder afvist at give tilladelse til 31-demonstrationerne og slået hårdt ned på dem, men denne gang havde Solidaritet med Boris Nemtsov, ungdomspolitikeren Ilja Jasjin og menneskerettighedsforkæmperen Ljudmila Aleksejeva i spidsen fået tilladelsen.
Alligevel slog politiet altså til med arrestationer og fængslinger ikke blot af lederne, men også af over 120 demonstranter. Og arrestationerne fortsætter hver dag, når enkeltpersoner stiller sig op foran borgmesterkontorer og præsidentadministrationsbygniger i fredelig protest mod tilbageholdelsen af Nemtsov.
Medlemmer af USA's kongres har fordømt arrestationerne, og Amnesty International har erklæret Nemtsov og de andre arresterede for »samvittighedsfanger«.
I strid med loven
Den 83-årige Ljudmila Aleksejeva, der er leder af menneskerettighedsorganisationen Helsinki Gruppen, siger over telefonen fra Moskva til Information, at hun ikke ser nogen form for rationel tankegang bag myndighedernes arrestation af Nemtsov:
»Han opførte sig fuldstændig korrekt, holdt sin tale, der var ingen ballade, og han ville forlade mødet sammen med sin datter, da han og en række andre pludselig blev arresteret«.
»Ingen forstår, hvad eller hvem der står bag,« fortsætter Aleksejeva, »om det er Putin, der er rasende over Nemtsovs klare kritik af hans styre, eller om det er politiet og retssystemet, som handler af gammel vane. Men ét er sikkert: De handler i strid med både lovgivning og forfatning, og det vil vi kæmpe for, at de kommer til at stå til ansvar for. Desuden står det jo nu klart, at det ikke længere giver nogen mening at søge myndighederne om tilladelse til at afholde demonstrationer, når de arresterer folk under alle omstændigheder.«
Nemtsov forklarede i et interview med Information i november - efter at han var blevet overfaldet af proputinske unge i lufthavnen i Moskva - hvorfor myndighederne hader og frygter ham:
»Det er Kremls Putin-jugend, Nasji (vore, red.), der udfører det. Alt er planlagt af Kremls bagmænd Surkov og Jakemenko, der har oprettet disse ungdomsbevægelser, som er opdraget til, at oppositionen skal straffes, at diskussion ikke er tilladt og at vi, som mener noget andet, skal have klø. Sådan er det. Disse bevægelser blev oprettet af Putin og hans bagmænd, fordi de var skrækslagne. De frygtede, at der kunne opstå en blomsterrevolution som i Ukraine og Georgien i protest imod deres eget korrupte og uduelige styre.«


