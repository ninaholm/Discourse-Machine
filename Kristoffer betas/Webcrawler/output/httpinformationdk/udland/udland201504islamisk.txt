Islamisk Stat går til modangreb
Islamisk Stat har mistet en fjerdedel af sit territorium i Irak, men nu går bevægelsen til modangreb. Der er lange udsigter til befrielse af storbyen Mosul


 Spørger man Pentagon, er Islamisk Stat alvorligt svækket efter ni måneders flybombardementer og militære konfrontationer med kurdiske og irakiske styrker. IS har mistet mellem 25 og 30 procent af sit territorium i Irak, lyder meldingen fra den amerikanske militærledelse, Centcom.
Men det var før, Islamisk Stat gik til modangreb. I ugens løb har den militante islamistiske bevægelse erobret bl.a. landsbyerne Albu Ghanim, Albu Khalifa, Sofia og Sor i den centrale Anbar-provins, hvor bl.a. danske styrker er udstationeret.
IS står nu umiddelbart uden for storbyen Ramadi, 100 km vest for Bagdad. Anbars provinsråd har advaret om, at byen, som huser mindst 700.000 civile, er i fare for at falde.
Længere nordpå har IS i løbet af ugen erobret store dele af Iraks største olieraffinaderi, Baiji, der ligger cirka 200 km nord for Bagdad. IS har flere gange forsøgt at erobre raffinaderiet, der har kapacitet til at levere omkring 300.000 tønder olieprodukter om dagen, svarende til halvdelen af Iraks behov. Om det vil lykkes denne gang, er i skrivende stund uvist.
Den nye offensiv fra Islamisk Stat viser tydeligt, at IS er en langt vanskeligere fjende at bekæmpe, end USA og dets allierede havde regnet med. Trods store tab af både bygninger, udstyr og mandskab, er IS langtfra reduceret til en styrke, hvor den irakiske hær selv kan tackle dem.
Det viser den seneste offensiv for at befri Saddam Husseins fødeby Tikrit.
For to uger siden indsatte Irak op mod 30.000 regulære hærstyrker og militsfolk for at befri den nordlige del af Salahudin-provinsen, herunder byen Tikrit. Men trods det store opbud af kampsoldater, er dele af byen fortsat under Islamisk Stats kontrol.
Befrielsen af Tikrit var tænkt som en lakmusprøve på, hvor kampvillige og -duelige, de irakiske sikkerhedsstyrker er. Men som dagene går svinder tiltroen til hæren og dermed også håbet om hurtigt at kunne befri millionbyen Mosul, som Islamisk Stat erobrede for mere end et år siden.
USA har ellers offentliggjort angrebsplanen for Mosul i håbet om, at Islamisk Stat vil vælge at forlade byen uden kamp. Ifølge Centcom træner bl.a. USA i øjeblikket over 20.000 mand, som skal deltage i befrielsen af byen. Opskriften er kendt fra Afghanistan, hvor Taleban bl.a. i Marjah, Helmand, valgte at flygte i stedet for at tage kampen op mod en overvældende overmagt.
Men indtil videre er der ikke noget, som tyder på, at IS vil stikke halen mellem benene for at skåne sig selv eller Mosuls cirka to millioner indbyggere.
Tværtimod kan koalitionens nylige flyangreb omkring Mosul få den effekt, at IS-krigerne ikke tør forlade byen af frygt for at blive angrebet, advarer militære analytikere.
Uanset udfaldet af kampene ved Tikrit og Ramadi, er der derfor udsigt til et meget blodigt forår i Irak, hvor flykrigen vil blive afløst at blodige kampe for at generobre kontrollen over landet, hus for hus, gade for gade.

