Klimaskeptikere i ny offensiv for at sværte klimapanel
’Der bliver mere og mere is i Arktis, og global afkøling truer’. ’IPCC indrømmer fejl’. Sådan lyder kampagne-overskrifterne i klimaskeptikernes forsøg på at tage luften ud af dagens FN-klimarapport
I dag offentliggøres en længe ventet rapport fra FN’s Klimapanel, IPCC. Men allerede inden offentliggørelsen er klimaskeptikere godt i gang med at miskreditere FN-forskerne og deres resultater.
 Flere aviser verden over følger trop med overskrifter som f.eks.: ’Topklimaforskere indrømmer, at forudsigelser om global opvarmning var forkerte’.


 
	Når Arbejdsgruppe 1 under FN’s Klimapanel, IPCC, i dag kl. 10 i Stockholm offentliggør sin længe ventede rapport om klimaet og den globale opvarmning, befinder FN-forskerne sig allerede midt i en grænseoverskridende kampagne for at miskreditere deres resultat. Klimaskeptikere af forskellig observans og tilknytning har de seneste uger haft travlt med på internettet og i en række engelsksprogede medier at udlægge en lækket kladde til dagens rapport som dokumentation for, at den globale opvarmning er gået i stå, og at IPCC nu erkender at have taget fejl i sin seneste store rapport fra 2007.

	»Det er en meget velorganiseret kampagne fra klimaskeptikerne, der gør brug af det ganske, ganske lille antal forskere, som ikke er enige i den næsten enstemmige vurdering blandt alle andre, og puster små usikkerheder op til tilsyneladende store udfordringer for den videnskabelige konsensus,« siger professor Michael Jacobs, klimaforsker ved London School of Economics og indtil 2010 klimarådgiver for daværende premierminister Gordon Brown.

	Til finansmediet Bloomberg siger Jacobs, at »en af udfordringerne for panelet i år bliver at overbevise medierne, politikerne og offentligheden om, at der er en ekstraordinær udbredt konsensus om de væsentlige fakta om klimaændringer.«

	Kampagnen tog fart 7. september, da den konservative britiske avis Daily Mail trykte en artikel under overskriften: »Den arktiske iskappe har reetableret sig i rekordstort omfang, samtidig med at topforskere advarer om global AFKØLING«.

	På avisens hjemmeside lød overskriften: »And now it’s global cooling« – Nu er det så global afkøling – med henvisning til, at »den arktiske iskappe har reetableret sig i rekordstort omfang og er vokset med 60 pct. på et år«.

	»Nogle prominente forskere mener nu, at verden er på vej mod en periode med afkøling, som ikke vil slutte før midten af dette århundrede – en proces som vil udstille computerforudsigelser af en umiddelbart forestående katastrofal opvarmning som farligt vildledende,« skrev avisen.

	Time Magazine gengav kort efter oplysningerne om den ekspanderende havis og mistanken om global afkøling – med humoristisk afbildning af en frysende pingvin med tophue og tørklæde, selv om pingviner vist ikke lever i Arktis.

	Og i sidste uge tog det republikanske medlem af Repræsentanternes Hus David McKinley fra West Virginia oplysningerne med sig til en stor klimahøring i den amerikanske kongres.

	»Selv med stigende niveauer for CO2-udledning er den arktiske is faktisk vokset med 60 pct.,« sagde kongresmanden, tv-transmitteret til de amerikanere, der interesserer sig for den politiske klimadebat i USA.

	»Her er realiteterne om temperaturændringerne over de seneste 40 år: Vi kan faktisk sige, at gennem 40 år har der næsten ikke været nogen stigning i temperaturen,« oplyste McKinley og føjede til:

	»Den rapport, der er på vej fra FN – IPCC-rapporten – siger, at de fleste eksperter mener, at i 2083 – om 70 år – vil fordelene ved klimaændringer stadig overstige ulemperne.«

	En opsigtsvækkende forudsigelse, eftersom det slet ikke er denne, men først en langt senere IPCC-rapport, der skal kigge på klimaændringernes omkostninger. Men inden for sin egen logik manglede David Mc-Kinley næsten kun at argumentere for politiske indgreb mod den påståede globale afkøling, eftersom en opvarmning ifølge kongresmanden altså er en global fordel.

	Daily Mail fulgte forleden sin optaktsdækning af IPCC-rapporten op med overskriften: »Verdens ledende klimaforskere indrømmer: Den globale opvarmning er kun EN FJERDEDEL af, hvad vi troede – og computerne fik virkningerne af drivhusgasser galt i halsen«.

	Den britiske avis baserede sig angiveligt på kladden til det lækkede ’resumé for beslutningstagere’ på 31 sider, som IPCC-forskerne og regeringsrepræsentanter i denne uge har gennemgået og taget stilling til, komma for komma, på deres møde i Stockholm.

	Historien er gået videre til bl.a. Australien, hvor den landsdækkende avis The Australian skrev: »Vi tog fejl angående opvarmningen, siger IPCC«, mens en anden australsk avis, The Daily Telegraph, meddelte, at »topklimaforskere indrømmer, at forudsigelser om global opvarmning var forkerte«.

	Det newzealandske magasin Investigate Daily har en løbende klimadækning, redigeret og ofte skrevet af Benny Peiser, direktør for den klimaskeptiske tænketank The Global Warming Policy Foundation. Peiser gentog forleden historien om IPCC, der »indrømmer, at ’vi tog fejl’«.

	Den kommende rapport er ifølge Peiser »en rystende pærevælling af forvirring, spekulationer og ren og skær uvidenhed«.

	I britiske The Telegraph sætter den ligeledes erklæret klimaskeptiske journalist og kommentator James Delingpole trumf på med blog-overskriften: »95 pct. af intelligente mennesker ved, at den ny IPCC-rapport er det rene vås.«

	Røgslør

	Den klimaskeptiske kampagne, der også ruller på diverse hjemmesider og i facebookgrupper, skal skabe mistillid i offentligheden til IPCC og dagens resumé-rapport for at vanskeliggøre såvel de internationale klimaforhandlinger som præsident Obamas forsøg på at bevæge sig fremad i den amerikanske klimapolitik.

	»I ugerne op til offentliggørelsen af IPCC’s femte videnskabelige statusrapport har professionelle klimaskeptikere og deres villige støtter og hjælpere gjort deres bedste for at forvrænge, hvad rapporten faktisk siger om den reelle videnskabelige dokumentation og klimatruslens realitet,« skriver professor Michael Mann, Penn State University, på hjemmesiden LiveScience.

	Mann er fremtrædende klimaforsker, medforfatter til den forrige IPCC-rapport fra 2007 og op til klimatopmødet i København en af dem, der blev hårdest angrebet af klimaskeptikerne for at fuske med forskningen – beskyldninger, som en officiel undersøgelse i USA siden har renset ham for.

	I LiveScience-artiklen tilbageviser Mann en række af de seneste skeptikerpåstande om IPCC’s fejltagelser og indrømmelser: »Lad jer ikke narre af røgslør og vrangbilleder,« skriver han. »Det reelle budskab, man skal bide mærke i , fra den nye IPCC-rapport, er krystalklart: Klimaændringer er reelle og forårsaget af mennesker, og de fortsætter med uformindsket styrke. Vi vil se langt farligere og potentielt irreversible konsekvenser i de kommende årtier, hvis vi ikke beslutter os for at reducere de globale CO2-udledninger. Det har aldrig været mere bydende nødvendigt at handle end nu.«

	Havisen

	Skeptikerkampagnen fokuserer på to forhold: Årets udvikling i den arktiske havis og de seneste 10-15 års udvikling i den globale temperatur.

	Det er korrekt, at havisen omkring Nordpolen ved dette års sommerminimum midt i september havde et areal, der var mærkbart større end i 2012 – ifølge US National Snow and Ice Data Center (NSIDC) ikke 60, men 50 pct. større.

	Vildledningen af offentligheden ligger imidlertid i at fokusere på ændringen fra ét år til det næste, som om det kan fortælle noget om tendensen i de langsigtede klimaforandringer. Specielt for kongresmedlem David McKinley gælder, at han helt glemte at sige, at det øgede isareal handlede om ét års ændring – tilhørerne i Kongressen og ved de amerikanske tv-skærme måtte tro, han talte om en længerevarende tendens til stadig mere isdække.

	IPCC’s tidsperspektiv, når man bedømmer klimaændringer, er årtier, hvis ikke århundreder og nogle gange årtusinder. Og her er faktum, at havisarealet i 2013 passer nøje ind i billedet over flere årtier af stedse større bortsmeltning af den arktiske is. Nogle år går arealet lidt ned, andre år lidt op, men langtidstendensen er en markant reduktion.

	»Minimumsarealet af isen var det sjettemindste i den tid, der er lavet satellitmålinger, og forstærker således den langsigtede tendens, hvad angår udbredelsen af den arktiske is,« skriver NSIDC.

	Så samtidig med at der i september i år var 50 pct. større isareal end sidste sommer, så repræsenterer den tilbageværende is i 2013 et tab på 25 pct. i forhold til gennemsnittet for perioden 1979-2000. Forklaringen er den enkle, at der i 2012 fandt en rekordstor afsmeltning sted – med en køligere sommer i Arktis i år blev afsmeltningen mindre, om end stadig meget stor.

	Et dansk medlem af IPCC, klimaforskeren Jens Hesselbjerg Christensen, DMI, siger til Information, at der næsten ikke er noget tilbage af den tykke og robuste flerårsis i det arktiske hav, hvorfor den tilbageværende is er meget sårbar over for f.eks. fremtidige storme i sommermånederne. Faktisk er isen i år tyndere end sidste år, skønt arealet er større, vurderer tilsvarende NSIDC.

	»Inden for de næste 30 år eller måske hurtigere kan havisen være reduceret til en tiendedel af det, vi så for et par årtier siden. Det er meget dramatisk,« siger Jens Hesselbjerg Christensen.

	Afkøling?

	Historierne om, at forskerne nu skulle advare om global afkøling og dermed dementere egne tidligere udsagn, har rod i, at opvarmningen gennem de seneste 15 år har været mærkbart svagere end gennemsnittet for de seneste seks årtier. Kladden til dagens IPCC-rapport taler imidlertid ikke om nogen afkøling, men om en svagere opvarmning siden 1998 på 0,05 grad pr. årti i forhold til 0,12 grader pr. årti for hele perioden siden 1951.

	Trods dette gælder det stadig ifølge IPCC-teksten, at »hvert af de seneste tre årtier har været varmere end alle tidligere årtier siden 1850, og det første årti i det 21. århundrede har været det varmeste.«

	Altså: De seneste 10 år har været de varmeste i 150 år. Den svagere opvarmning trods stigende CO2-udledninger skyldes ifølge forskerne, at en større del af varmen i disse år optages i verdenshavene frem for i atmosfæren, med stor sandsynlighed som konsekvens af en naturlig og tilbagevendende langtidssvingning i Stillehavet af 10-20 års varighed. Når den ophører, kan der igen komme turbo på opvarmningen, frygtes det.Stillehavsmekanismen er kendt, men hvad der udløser den er mere usikkert, og på IPCC-mødet i Stockholm har et af diskussionspunkterne mellem forskere og deltagende regeringsrepræsentanter været, i hvilken grad dagens rapport skal søge at beskrive de tænkelige, naturlige mekanismer bag den.

	Læsning af kladden til dagens IPCC-rapport giver intet belæg for at sige, at klimaforskerne er rådvilde, på tilbagetog eller i gang med at betvivle den fortsatte globale opvarmning.

	Hvor man i 2007-rapporten brugte udtrykket »meget sandsynligt«, skriver man nu, at det er »ekstremt sandsynligt, at menneskets indflydelse på klimaet har forårsaget mere end halvdelen af den observerede stigning i den globale middeltemperatur fra 1951-2010. Der er en høj grad af sikkerhed for, at dette har opvarmet havene, smeltet sne og is, øget verdenshavenes middelvandstand og ændret visse klimatiske ekstremer i anden halvdel af det 20. århundrede«.

	Større garantier end dette får man nok aldrig naturvidenskabsfolk til at udstede.

	 

