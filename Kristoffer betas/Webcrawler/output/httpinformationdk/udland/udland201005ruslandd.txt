Rusland drejer udenrigspolitisk mod vest
Rusland er i gang med et udenrigspolitisk kursskifte. For at tiltrække udenlandske investeringer vil Rusland være mere pragmatisk og mere vestvenlig


 Ledelsen i Moskva skifter udenrigspolitisk kurs. Russisk udenrigspolitik skal fremover være mere pragmatisk og mere venlig over for USA og Europa. Samtidig skal samarbejdet med lande, hvis økonomi vokser hurtigt, også styrkes.
Målet er at skaffe flere udenlandske investeringer til en modernisering af Ruslands skrantende økonomi og forældede erhvervsliv.
Det fremgår af en ny doktrin med titlen 'Et program for effektiv udnyttelse af udenrigspolitikken til langsigtet udvikling af Rusland', som den russiske udgave af ugemagasinet Newsweek omtalte i går. Doktrinen betegnes som et afgørende kursskifte.
Doktrinen er ifølge Newsweek godkendt af præsident Dmitrij Medvedev, og det er udenrigsminister Sergej Lavrov, der har skrevet forordet.
»Den bedste måde at sikre Ruslands interesser i en moderne verden er en hurtig modernisering. Rusland skal skabe 'moderniseringsalliancer' med Vesteuropa og EU for at tiltrække kapital,« skriver udenrigsministeren og tilføjer:
»Samtidig skal vi udnytte USA's teknologiske muligheder og fjerne begrænsninger på overførsel af amerikansk teknologi.
Kontakt til Kina og Indien
Lavrov slår fast, at det er vigtigt for Rusland at knytte bedre og dybere kontakter til endnu flere lande økonomisk og kulturelt.
Udenrigsministeren peger på Kina, Indien, Brasilien og Sydkorea som lande, Rusland også bør styrke kontakterne til.
En talsmand for udenrigsministeriet i Moskva afviser at kommentere artiklen i Newsweek og den nye udenrigspolitiske doktrin.
En af Ruslands kendteste udenrigspolitiske eksperter, Dmitrij Trenin, siger, at Kreml ikke længere vil være 'besat' af tanken om at sikre Rusland en status som en vigtig international spiller.
»Udenrigspolitikken bliver mere praktisk for at sikre landets udvikling. Krisen har vist, at Rusland ikke kan udvikle sig på egen hånd,« siger Dmitrij Trenin, der er chef for Carnegie Centret i Moskva.
Newsweek betegner den ny doktrin som et afgørende kursskifte efter flere år, hvor forholdet til EU og USA har været nedprioriteret og køligt.
Mere magt til Putin
Traditionelt er det præsidenten, der tager sig af Ruslands udenrigspolitik. Men premierminister Vladimir Putin og hans ledende udenrigspolitiske rådgiver, Juri Usjakov, skal spille en mere afgørende rolle i den ny udenrigspolitik.
Modernisering af Ruslands økonomi er præsident Dmitrij Medvedevs politiske flagskib. Han har mange gange sagt, at Rusland kommer ud på et sidespor, hvis der ikke sker hurtige reformer af alle sider af økonomien.
ritzau/AFP

