Kina søger fortsat harmoni
Den politiske skandale med partispidsen Bo Xilai i centrum og nu menneskerettighedsaktivisten Chen Guangchengs flugt til USA’s ambassade i Beijing åbenbarer de store mangler i det kinesiske system og den store kløft mellem kommunistpartiets fortælling og realiteterne
Det kinesiske militær marcherer foran USA’s ambassade i Beijing, hvor den kinesiske rettighedsaktivist Chen Guangcheng angiveligt opholder sig efter flugten fra sin illegale husarrest.


 Nu var Kinas kommunistparti ellers lige ved at få lagt låg på den sprængfarlige skandale om den faldne toppolitiker Bo Xilai, og så eksploderer en ny med den prominente menneskerettighedsaktivist Chen Guangchengs flugt fra sin husarrest.
De to mænd er vidt forskellige. Den ene tilhører landets røde aristokrati med en far, der er blandt partiets revolutionshelte; den anden, en blind, selvlært advokat, har kæmpet mod systemet på vegne af de mest udsatte i samfundet. Men for det kinesiske styre repræsenterer de begge en ubehagelig påmindelse om nogle af de største problemer, der plager Kina. Og farligt for partiet er det, at deres sager også viser befolkningen, hvor langt deres land er fra præsident og partiformand Hu Jintaos mål om et ’harmonisk samfund’.
Bo Xilai var favorit til at træde ind i partiets øverste lederskab til efteråret, men er nu på dramatisk vis blevet fjernet fra alle sine politiske poster. Hans kone beskyldes for at stå bag mordet på en britisk forretningsmand, som angiveligt hjalp familien Bo med at smugle enorme pengesummer ud af landet, tilranet gennem misbrug af politisk magt. Kammerat Bo selv, rygtes det, anklages af partiet for korruption, nepotisme og oven i købet spionage mod landets andre topledere.
Affæren har været specielt pinagtig for styret, da den har blotlagt, at korruption og magtmisbrug ikke kun, som Beijing ynder at påstå, er et problem blandt laverestående kadrer, men også har inficeret det øverste lag af partiet. Den beskidte sammenblanding af penge og politik i Kina er med Bo Xilai-sagen blevet så åbenlys og konkret, at der er risiko for, at det i befolkningens øjne kaster et mistænkeligt skær over hele lederskabet.
Kinas statskontrollerede medier forsøger nu at overbevise om, at Bo Xilai blot var et enkelt råddent æble. Samtidig udlægges sagen som en sejr for styrets påstand om, at Kina har et velfungerende retssystem. Bo Xilais fald beviser, lyder parolen, at alle er lige for loven – selv landets øverste ledere.
Ingen lighed
Men så dukker Chen Guangcheng op til overfladen og gør påstanden om lighed for loven til skamme – særligt for de der tør kritisere styret.
Han flygtede fra de ca. 90 vagter lønnet af lokalregeringen i hans hjemprovins Shandong, der de sidste næsten 20 måneder har holdt ham indespærret i en illegal husarrest, og som ofte har udsat Chen og hans familie for voldelige overgreb.
I en videooptagelse spredt på internettet fredag talte han om, at det som partiets propagandamaskine har forsøgt at få folk til at glemme, stadig eksisterer: illegale husarrester, polititortur, mangel på beskyttelse under loven og magtmisbrug.
»Jeg beder den kinesiske regering om at sikre min families sikkerhed i overensstemmelse med retsstatsprincipper,« sagde Chen i videooptagelsen.
Men hidtil har intet i styrets behandling af Chen, der selv i en kinesisk kontekst har virket særligt hårdhændet, været en retsstat værdig.
I 2005 afslørede Chen, at de lokale myndigheder i Shandong i stort omfang havde tvunget kvinder til aborter og sterilisation. Lokalregeringen hævnede sig hurtigt. Chen blev dømt til over fire års fængsel for at have ødelagt offentlig ejendom og for at have forstyrret trafikken – en dom, der hurtigt blev stemplet som en tragikomisk hævnakt fra styrets side. Chen var nemlig i husarrest, da han skulle have begået sine forbrydelser.
Da han endelig blev løsladt, blev han sendt i den illegale husarrest, som han nu er flygtet fra. Ifølge andre aktivister skulle han befinde sig på USA’s ambassade i Beijing, hvilket ambassaden indtil videre dog hverken har bekræftet eller benægtet.
Giftig magtkamp
Sagerne omkring Bo og Chen kommer på et yderst ubelejligt tidspunkt for styret, der længe har forsøgt at sælge ideen om, at det kinesiske samfund er harmonisk og stabilt, og at lederskabet er forenet frem mod den store udskiftning i partiledelsen.
Bo Xilai-skandalen viser dog, at der ikke er roligt i partitoppen, men at magtkampen er giftig. Anklager om korruption bruges ofte som politisk våben i Kina, og det virker tydeligt, at Bo Xilais politiske modstandere, der har været irriterede over hans dyrkelse af Mao Zedong-inspireret retorik og hans flamboyante fremfærd, er interesserede i at miskreditere ham med det formål at udslette hans politiske indflydelse inden lederskiftet.
Indtil for nylig forventede de fleste ellers, at den kommende udskiftning i partitoppen ville foregå uden problemer, men med Bo Xilai blev processen afsporet.
Hele sagen er et krisetegn, da den gør det tydeligt, at der mangler et fungerende system for magtoverdragelse i dette autoritære styre, når en så voldsom magtkamp, der i uhørt grad har udspillet sig offentligt, er nødvendig for at ’løse’ politiske uenigheder i toppen.
I folkerepublikkens historie har det trods alt været mere almindeligt, at favoritter til at overtage lederskabet enten er blevet udrenset af partiet eller dræbt, end at de fredeligt er kommet til magten – det sidste har faktisk kun været tilfældet med Hu Jintaos magtovertagelse. At kampen mod Bo Xilai, der trods alt kun attråede en mindre plads i det øverste lederskab, kunne medføre så store spasmer i partiet, sætter et stort spørgsmålstegn ved, om det politiske system i fremtiden kan håndtere voldsommere interne uenigheder.
Som med Bo Xilai stiller sagen om Chen Guangcheng systemet i et lidet flatterende lys.
Søger USA’s hjælp
Hvad siger det om Kina, at en kinesisk borger tilsyneladende føler sig nødsaget til at søge beskyttelse på et andet lands ambassade, fordi hans eget lands system har svigtet ham?
Det samme gjorde i øvrigt Bo Xilais tidligere politichef, Wang Lijun. Han flygtede til USA’s konsulat i byen Chengdu, da han havde fundet beviser om urent trav mod Bo Xilais familie – tilsyneladende fordi han mente, at det var hans eneste mulighed for at få opmærksomhed fra centralregeringen i Beijing.
Det er ikke just et kompliment til styrets interne styring, når en af dets egne tyr til amerikansk hjælp for at få sine ledere i tale.
Det er heller ikke noget positivt tegn, at lige siden Chen Guangcheng i 2005 begyndte sine sammenstød med lokalregeringen i Shandong, da har Beijing været uvillig eller ude af stand til at forhindre den systematiske mishandling af ham.
Og der er fortsat flere tegn på, at centralregeringen ønsker at begrave sagen fremfor aktivt at finde en løsning.
Myndighederne har nemlig reageret på Chen Guangchengs flugt med tavshed.
Der er ingen officiel reaktion.
Medierne har intet nævnt. Internettet er blevet så stærkt censureret for at undgå omtale af sagen, at selv søgninger på de kinesiske ord for ’blind person’ eller ’ambassade’ bliver blokeret.
Samtidig er Chen Guangchengs familiemedlemmer og flere andre aktivister, som mistænkes for at have hjulpet ham med at flygte, blevet taget af politiet. Det lader til, at Beijing fortsat har svært ved at finde opskriften på harmoni.

