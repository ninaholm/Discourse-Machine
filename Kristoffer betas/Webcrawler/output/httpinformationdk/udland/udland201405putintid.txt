Putin har tid nok
Præsident Putins udtalelser om folkeafstemningerne om selvstyre i Østukraine, har igen skabt frygt for russisk annektering af området. Flere eksperter mener dog, at Rusland vil tage sig tid og på kort sigt arbejder på en ’bosnifisering’ af Ukraine
Vladimir Putin har tætte bånd til den ortodokse kirke i Rusland. På billedet besøger den russiske præsident St. Vladimirs Katedral i Sevastopol på Krim.


 
	Ruslands præsident, Vladimir Putin, har ikke travlt. Men hans endemål er klart, mener flere iagttagere: Nemlig indlemmelsen af de østukrainske regioner Donetsk og Lugansk i Rusland, på samme måde som han i marts annekterede Krimhalvøen.

	Områderne er nemlig rige, grænser op til Rusland og er hjemsted for et stort etnisk russisk mindretal samt flere fabrikker, der producerer en stor del af Ruslands militære isenkram. Dertil kommer, at Putin ikke har lagt skjul på, at det ærger ham, at Sovjetunionens ledelse i 1920’erne »gav disse områder til Ukraine« – områder, der dengang hed Novorossiya eller »Det Nye Rusland«.

	»Gud ved hvorfor,« sagde han i en tv-debat for nylig.

	Flere eksperter pegede efter debatten på, at udtalelsen er udtryk for en ny »etnisk nationalisme«, hvis mål er at forene alle de russisktalende befolkninger inden for samme stat igen.

	»Rusland har været et imperium og har mistet mange territorier med det resultat, at der nu er etniske russere i mange forskellige stater. Vi har set af Putins udtalelser, at han ærger sig over det, men det afspejler sig også i hans handlinger i de seneste år. Han har indført en repatrieringspolitik for russere, der ønsker at flytte til Rusland, russere i andre lande har fået ret til russisk statsborgerskab, og Rusland har reelt taget kontrol med flere områder,« siger Paul Ivan, Rusland-ekspert ved tænketanken European Policy Centre i Bruxelles, til Information.

	Han henviser bl.a. til Ruslands de facto-kontrol over de georgiske provinser Abkhasien og Sydossetien.

	»Denne politik over for etniske russere er meget vigtig for ham,« tilføjer Ivan.

	Andre Ruslands-eksperter er enige. Andrej Illarionov, en af Putins forhenværende økonomiske rådgivere, der i dag er en kritiker af regimet, skriver på sin blog, at »nu er målet Novorossiya«.

	»Det er det russiske menneskes historiske mission,« opsummerer han Putins tankegang.

	Forestillingen om, at Rusland er en nation splittet af kunstige grænser, er ifølge Reuters blevet udviklet af personer tæt på præsident Putin – heriblandt den ortodokse kirke i landet.

	Lederen af kirkens udenrigspolitiske afdeling, biskop Hilarion, har understreget tankegangen på kirkens hjemmeside.

	»Millioner af russere bor fortsat i Ukraine, adskillige millioner ukrainere bor i Rusland. Vi har et fælles sprog, en fælles kultur, vi har en fælles fortid, og jeg tror fuldt og fast på, at vi har en fælles fremtid,« skriver han ifølge Reuters.

	»Politiske beslutninger, som erstatter almindelig sund fornuft, som griber ind i folks skæbner, ødelægger dem og som en kniv kapper menneskers indbyrdes forbindelser, river bånd mellem mennesker over, er trods alt kun midlertidige af natur,« tilføjer biskop Hilarion.

	Lang bane

	Mens de fleste eksperter synes enige om, at Putin ambition er at samle regionens russisktalende borgere, er der omvendt uenighed om, hvorvidt han er parat til at invadere Ukraine og annektere regionerne Donetsk og Lugansk – og hvis ikke, om det er sanktionerne, der er begyndt at virke.

	Paul Ivan påpeger, at Rusland bliver nødt til at invadere, hvis det ønsker at annektere området, for modsat på Krim er under halvdelen af de to regioners befolkninger etniske russere.

	»På Krim er omkring 60 procent af befolkningen etniske russere, hvor det er mindre end 50 procent i Østukraine, og de russiske separatister kontrollerer mindre end halvdelen af området – primært byerne,« forklarer han, men tvivler på, at Putin ønsker at betale den langt højere pris, det vil koste at indtage området med magt.

	»Indtil videre har den økonomiske pris været en, han har været villig til at betale. Men prisen vil vokse betragteligt, hvis han invaderer Østukraine. Ud over den økonomiske pris vil det kræve langt flere soldater end de 40.000, han har på grænsen, hvilket kan blive upopulært derhjemme. Og han er omgivet af oligarker, der ikke har nogen interesse i flere sanktioner og i at blive yderligere afskåret fra Vesten. Det kan have en modererende effekt på Putin,« vurderer Paul Ivan. Men han tilføjer, at han ikke tør udelukke en annektering, efter hvad der skete med Krim.

	Ivan mener dog, at det er mere sandsynligt, at Putin vil vælge en »skjult invasion«, hvor landet bevæbner og styrer de lokale separatister.

	Vladimir Frolov, udenrigspolitisk analytiker for PR-gruppen LEEF i Moskva, mener, at Putin arbejder på at »bosnifisere« Ukraine, dvs. skabe »en løs sammenslutning af uafhængige stater, hvor de østlige og sydlige regioner udgør en russiskdomineret ministat som Republik Srpska (den bosnisk-serbiske del af republikken Bosnien-Hercegovina, red.)«.

	»Dette vil i teorien give Rusland vetoret over Ukraines medlemskab af NATO eller EU og samtidig bevare muligheden for en dag at genindlemme ’historiske russiske landområder’ i Rusland. Hvorvidt dette inkluderer, hvad Putin beskriver som ’Det Nye Rusland’ eller endnu mere territorium, kan debatteres,« skriver Frolov i Moscow Times og uddyber:

	»’Bosnifisering’ vil logisk nok skabe behovet for en ny ’Dayton’: en forhandlet løsning, hvor stormagterne dikterer Ukraines nye forfatningsmæssige konstruktion – en, der matcher Moskvas vision.«

	Så vidt målet – Frolov mener dog ikke, at Putin har valgt den rette strategi.

	»Afpresning og en afvisning af at spille efter reglerne er utilstrækkelige redskaber, hvis man ønsker at sikre sine interesser. Der er behov for en positiv platform, som andre lande kan støtte op omkring,« skriver han.

	Forfejlet strategi

	Også Alexei Bayer, en russisk forfatter, nu bosat i New York, mener, at Putins har fejlet som strateg.

	»Krisen i Ukraine har blottet Putins evner og begrænsninger. Tro mod sin KGB-træning har han ladet sine modstandere gætte sit næste træk og har scoret spektakulære taktiske succeser (...) Men strategien mangler. Der synes ikke at være nogen klar plan for, hvad der skal ske med Krim, hvordan man kan sikre dens økonomiske overlevelse og undgå eller modstå vestlige sanktioner. Der er absolut ingen plan B og ingen mulighed for tilbagetrækning,« skriver han i Moscow Times.

	Imidlertid er der dem, der påpeger, at Putin netop har god tid. Modsat de vestlige politikere er han nemlig temmelig sikker på, at han vil sidde på magten mange år frem i tiden. Der er fire år til det næste præsidentvalg, hvor han har en god chance for at vinde endnu et seks-årigt mandat.

	Fjodor Lukyanov, redaktør for bladet Russia in Global Affairs – der har den russiske udenrigsminister siddende i sin redaktionelle ledelse – skriver ifølge Reuters, at det vigtigste nu er »at holde krudtet tørt og være forberedt på, at krisen i Ukraine vil være langvarig«.

	»Aftaler vil blive brudt og derefter indgået igen. Rusland er for en gangs skyld ikke i defensiven, det er på fremmarch. Det betyder, at det ikke behøver at blive forskræmt, men kan fortsætte med at pløje sin plovfure,« skriver han.

	Paul Ivan påpeger, at Putin allerede har haft nogen succes med sin strategi.

	»Ingen taler om Krim længere. Det er, som om de fleste har accepteret, at Krim er tabt,« siger han. »Men det vil blive meget sværere med Østukraine, og Rusland har egentlig ikke råd til at opføre sig, som det gør.«

