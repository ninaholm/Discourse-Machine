ACTA-aftale hænger i en tynd tråd
Der tegner sig et flertal i Europa-Parlamentet mod den kontroversielle handelsaftale ACTA. Senest har hele parlamentets ACTA-ordfører, briten David Martin, anbefalet at stemme nej
Der begynder at tegne sig et flertal for et nej til ACTA-aftalen i Europa-Parlamentet.


 Alt tyder på, at den kommende afstemning om ACTA i Europa-Parlamentet ender med et klokkeklart nej. Den kontroversielle handelsaftale, der ifølge kritikere vil få voldsomme konsekvenser for både friheden på internettet og fattige landes adgang til kopimedicin, skal efter planen til afstemning i parlamentet til juni. Og efter et møde i den socialdemokratiske gruppe i parlamentet i går var opfordringen fra David Martin, Europa-Parlamentets ordfører i sagen om ACTA-aftalen, helt klar: Stem nej.
»Dagens møde har bekræftet min mistanke om, at ACTA giver anledning til flere bekymringer end håb. Hvad aftalen leverer i form af styrkede intellektuelle ejendomsrettigheder opvejes af de potentielle trusler mod civile rettigheder og friheden på internettet. Når Europa-Parlamentet afviser ACTA, må EU-Kommissionen arbejde på at finde andre måder at beskytte den europæiske intellektuelle ejendomsret på det globale marked,« siger David Martin i en pressemeddelelse.
Høring i går
Meldingen kommer efter et par dage, hvor ACTA har været til debat i Europa-Parlamentet. Onsdag var der indkaldt til stor høring i parlamentet, og her tordnede en lang række ngo’er mod aftalen – heriblandt Amnesty International, Oxfam, Reporters without Borders samt flere internetrettighedsgrupper.
»Hele Menneskerettighedserklæringens vision er på spil (med ACTA, red.),« advarede Marianne Mollmann fra Amnesty International blandt andet ifølge EUobserver.
Blandt kritikpunkterne er, at ACTA vil medføre markant øget overvågning og krænke privatlivets fred:
»De kriminelle bestemmelser ved ACTA mangler den juridiske sikkerhed under international lov, under artikel 10 i Den Europæiske Menneskerettighedskonvention og under artikel 52 i EU-charteret for fundamentale rettigheder,« sagde Gabrielle Guillemin, en jurist i den London-baserede ngo Article 19.
Derudover har der længe været massiv kritik af, at forløbet omkring tilblivelsen af ACTA har været udemokratisk og hemmelighedsfuldt. Den første ACTA-ordfører, Arif Khader, trådte i januar tilbage netop på baggrund af manglende gennemsigtighed i aftalens tilblivelsesproces.
Nej fra socialdemokrater
Samtidig med at David Martin offentliggjorde sin anbefaling, bekendtgjorde også formanden for den socialdemokratiske gruppe, S&D, Hannes Swoboda, at han støtter ordførerens anbefaling og dermed et nej til den samlede aftale.
Dermed tegner der sig efterhånden et klart flertal i Europa-Parlamentet for at nedstemme ACTA, vurderer Britta Thomsen, der selv sidder i parlamentet for Socialdemokraterne:
»Der er stor splittelse i den borgerlige side af parlamentet, hvor mange i den konservative og liberale gruppe vil stemme nej. Og når nu hele venstrefløjen, de grønne, mange af socialisterne og den euroskeptiske højrefløjsgruppe i parlamentet, EFD, vil stemme nej, så ser det ud til, at aftalen ikke går igennem.«
Britta Thomsen er glad for udviklingen:
»Vi kan forhåbentlig få en afklaring om denne aftale nu i stedet for at sidde og vente i 18 måneder, indtil domstolen har taget stilling,« siger hun med henvisning til EU-Kommissionens beslutning om at lade EF-Domstolen vurdere, om ACTA-aftalen er i modstrid med EU-traktaten. En beslutning, som parlamentet for to uger siden valgte at sætte til side for at fastlægge, at den endelige afstemning skal finde sted til sommer.
Herhjemme har den danske regering været en ivrig støtte af ACTA-aftalen, der efter planen skal ratificeres af de nationale parlamenter – heriblandt i Folketinget – efter Europa-Parlamentet har taget stilling. Men meget tyder altså nu på, at ACTA aldrig når så langt.
 
Læs mere om ACTA i journalen ’ACTA – det frie internet under pres’ på information.dk/acta

