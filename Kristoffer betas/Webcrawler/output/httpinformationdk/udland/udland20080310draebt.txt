10 dræbt i Tibet - måske mange flere
Kina har fastsat en "tidsfrist for overgivelse" for deltagerne i voldelige protester i den tibetanske hovedby Lhasa


 Kina meddelte lørdag, at det har fastsat en "tidsfrist for overgivelse" for deltagerne i voldelige protester i den tibetanske hovedby Lhasa. Samtidigt blev det oplyst, at mindst 10 "uskyldige civile" var blevet dræbt under de værste uroligheder i Tibet i to årtier. Der blev også frigjort tv-optagelser af demonstrationerne. I optagelserne ses sikkerhedsfolk blive overdynget med sten, mens flere bygninger er i brand omkring dem.
De omfattende uroligheder har undergravet de kinesiske myndigheders erklæringer om, at situationen i Tibet var rolig og stabil forud for De Olympiske Lege i Beijing til august. 
Det statsdrevne nyhedsbureau Xinhua sagde, at 10 civile blev brændt ihjel under brande i forbindelse med hårde gadekampe i Lhasa fredag. Ingen udlændinge er blandt de omkomne, hed det, men der blev ikke oplyst yderligere detaljer om de dræbte. Kilder tæt på de lokale myndigheder i Lhasa sagde, at meget tyder på, at antallet af dræbte er større end oplyst. Mindst fem aktivister blev skudt ned af soldater, mens andre grupper siger, at de har set mange flere dræbte.
Det tibetanske lov-og-orden departement sagde, at aktivister, der meldte sig selv inden midnat mandag, ville blive behandlet mildt af myndighederne.
- Kriminelle, der ikke har overgivet sig inden tidsfristens udløb, vil blive hårdt straffet, hed det på den lokale regerings hjemmeside. Her blev der også fremsat advarsler til dem, der skjuler eller hjælper demonstranter.
Der blev lørdag fremsat mange protester i andre landet mod Kinas politik i Tibet. Blandt andre Hollywood-skuespilleren Richard Gere, der er buddhist og aktivist for Tibet-sagen, sagde, at en boykot af De Olympiske Lege må overvejes nøje.
- Kina må forstå, at hvis det har ambitioner om at vinde international respekt, så kan det ikke undertrykke dets egen befolkning, sagde Gere til CNN.
Den International Kampagne for Tibet sagde, at de have hørt adskillige ubekræftede rapporter om, at "hundredvis af tibetanere er blevet anholdt. De afhøres og udsættes for tortur." 
Den danske 58-årige turist Bente Walle sagde i Lhasa, at Tibets hovedstad lørdag var som en spøgelsesby.
- I dag er Lhasa fuldstændigt lukket, og der er kinesisk militær overalt, sagde hun over tilføjede, at mange af de lokale havde bundet hvide bedetørklæder til deres husdøre for at vise, at "her bor en tibetaner." 
Tibets eksil-regering har bedt FN om hjælp til at undersøge, hvad den betegner som de presserende krænkelser af menneskerettighederne i den kinesisk styrede region.
Tibetanere over hele verden har i de seneste dage været på gaden for at markere 49-året for opstanden mod det kinesiske styre i den fjerntliggende, bjergrige provins. De har samtidig fremsat deres krav om selvstyre før De Olympiske Lege starter i Beijing. 
Dalai Lama kommenterede fredag uroen fra sit eksil i nabolandet Indien.
- Protesterne er afledt af den alvorlige krænkelse af det tibetanske folk under den nuværende regeringsform. Jeg opfordrer derfor det kinesiske styre til at standse brugen af magt og tager den længe følte vrede hos det tibetanske folk alvorligt gennem en dialog med tibetanske borgere, sagde Tibets åndelige leder. I 1989 var Lhasa ramme om store demonstrationer i anledning af 30-året for Dalai Lamas flugt fra Tibet.
