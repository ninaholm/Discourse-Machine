Japans premierminister går af
Japans premierminister, Fukuda, går af. Regeringspartiet skal finde en ny leder, og alles øjne er rettet mod tidligere udenrigsminister Taro Aso, som er klar


 TOKYO - Ledende politikere i Japans regeringsparti kastede sig tirsdag ud i slagsmålet om, hvem der genrejser det, efter at landets udskældte premierminister, Yasuo Fukuda, helt uventet er trådt tilbage efter mindre end et år på posten.
Opmærksomheden samler sig om den tidligere udenrigsminister Taro Aso. Den 67-årige højreorienterede Aso er generalsekretær for regeringspartiet, De Liberale Demokrater (LDP). Manden, der er kendt for at være en udenrigspolitisk høg, lagde tirsdag ikke skjul på, at han er klar til at tage over på et tidspunkt, hvor verdens næststørste økonomi er på randen af en recession.
- Jeg er overbevist om, at jeg er kvalificeret til at overtage Fukudas politiske dagsorden, deriblandt den økonomiske kriseplan, sagde han med henvisning til en hjælpepakke til 547 milliarder kroner, som blev fremlagt op til weekenden.
Hvis Aso bliver valgt til ny formand af sine partifæller, får han sit at se til med at få genoprettet vælgernes tillid til LDP, som tidligere blev opfattet som uovervindelig på grund af sine over fem årtier ved magten.
Iagttagere advarer om, at partiet risikerer at tabe næste års parlamentsvalg, efter at den 72-årige Fukuda mandag kastede håndklædet i ringen blot 11 måneder efter, at han tog over efter Shinzo Abe, som ligeledes kun holdt et år på posten.
Ifølge Aso sagde Fukuda undskyld til sine partifæller på et møde tirsdag, hvor LDP-lederne skulle drøfte en dato for det interne valg af partileder, som ventes holdt 22. september. Den ny leder af LDP er så godt som sikker på at blive valgt til premierminister af det japanske parlaments andetkammer.
Det har knebet for Fukuda at få vælgerne bag sig, blandt andet fordi han indførte en upopulær sundhedsreform, der øgede lægeudgifterne for mange ældre japanere. 
Fukudas pludselige tilbagetræden overraskede mange japanere. Kritikere beskylder Fukuda og hans LDP for politiske rænkespil på et tidspunkt, hvor der er dyb økonomisk usikkerhed i Japan.
- Vi kan ikke godtage hans begrundelse. Dette er uansvarlig politik, skriver avisen Mainichi i sin leder tirsdag og fastslår, at "Det er ikke normalt, at to premierministre i træk træder tilbage efter så kort tid på posten. Det skader nationale interesser".
Fukuda selv sagde mandag, at han træder tilbage i et forsøg på at tø den fastlåste politiske situation op. Han har kæmpet med det splittede parlament, hvor oppositionen i Det Demokratiske Parti kontrollerer førstekammeret og dermed kan forsinke lovgivningen.
