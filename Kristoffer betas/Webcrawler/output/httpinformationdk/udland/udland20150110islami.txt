1-0 til Islamisk Stat
Både i Irak og Syrien mangler den nødvendige styrke på landjorden til at følge op, når den amerikanskledede koalition bomber Islamisk Stat. Derfor er taktikken fundamentalt forkert, mener ekspert. Hvis IS skal svækkes, bør koalitionen sende faldskærmstropper ind, der kan hjælpe med at tilbageerobre territorium – ét højdedrag ad gangen
 Mænd opgraver de jordiske rester af 25 mænd, der ifølge en hospitalskilde blev dræbt af Islamisk Stat og efterfølgende begravet i en massegrav.


 Et-nul til Islamisk Stat. Sådan ser resultatet ud efter et halvt års vestlige flybombardementer i Irak og Syrien. Selv om USA og dets allierede har gennemført over 1.800 flyangreb og ramt flere end 3.200 militære mål, er Islamisk Stat på ingen måde svækket, lyder vurderingen fra flere førende eksperter i oprørsbekæmpelse. Tværtimod vinder Islamisk Stat frem både i Irak og Syrien. I dag kontrollerer den islamistiske bevægelse halvdelen af Syrien, og i Irak vokser den folkelige opbakning dag for dag.
Det er det dystre billede, som tegner sig efter et halvt års militær kampagne mod IS.
Og eksperterne er ikke i tvivl. Hvis USA og dets allierede – heriblandt Danmark – ikke ændrer strategi, er nederlaget uundgåeligt.
Militær fiasko
»Det er måske nok lykkedes at standse Islamisk Stats fremmarch i Irak. Men de har fortsat kontrol over stort set de samme områder som for et halvt år siden, og i Syrien har de haft stor fremgang,« siger Afzai Ashraf, som er ekspert i militær oprørsbekæmpelse ved tænketanken Royal United Services Institute i London. Derfor mener han ikke, at det sidste halve års krig har svækket IS på nogen måde.
»Det er ligegyldigt, hvor mange jeeps, bygninger og kampstillinger danskerne og amerikanerne bomber, hvis IS ikke mister en tomme af sit territorium. Til forskel fra f.eks. al-Qaeda er det territoriet, der definerer Islamisk Stats succes. Uden landområder ingen Islamisk Stat.«
Konklusionen fra den erfarne officer, diplomat og forsker er klar: »Den nuværende strategi er fundamentalt forkert. Den bygger udelukkende på flyangreb, og de virker kun, hvis der er styrker på jorden, som kan følge op. Og det har den irakiske hær hverken viljen, evnen eller modet til,« siger han.
I praksis betyder det, at krigen mod IS er overladt til de kurdiske peshmerga-styrker og sekteriske shiamilitser, som mange sunnimuslimer i Irak frygter mere end Islamisk Stat.
»Indtil nu er det ikke lykkedes at forstyrre eller ødelægge Islamisk Stats kommando- og kontrolsystemer. Det ville ellers være meget enkelt at gøre, for IS kontrollerer langstrakte strimler af territorium, som relativt let vil kunne klippes op i småbidder, hvilket ville forhindre dem i at operere som en militær enhed« siger han.
»Men så længe den irakiske hærledelse ikke er villig til at tage kampen mod IS op, nytter den nuværende strategi ikke en meter.«
Områder under IS-kontrol i august

Områder under IS-kontrol i dag

Folkelig opbakning
Dommen fra seniorforsker og Mellemøstspecialist Julian Barnes-Dacey fra den ansete politiske tænketank European Council on Foreign Relations i Bruxelles er lige så barsk: »Det er meget svært at få øje på succeserne. Faktisk ser der ud til, at den strategi, Vesten bruger over for IS, har den stik modsatte effekt af det, man ønsker at opnå,« siger han.
»I stedet for at svække Islamisk Stat, bakker flere og flere sunnier i dag op om bevægelsen, både i Irak og Syrien. Og det selv om IS har ry for at regere med uhørt brutalitet.«
Forklaringen er ifølge Julien Barnes-Dacey, at mange sunnier ser de vestlige bombardementer som en indirekte støtte til de forhadte shiamuslimske regimer i Damaskus og Bagdad. Og de oplever, at hverken regeringen i Bagdad eller regimet i Damaskus bliver presset til at dele magten med sunnierne.
»Mange sunnier ser Islamisk Stat som de eneste, der forsvarer sunniernes interesser. I øjeblikket driver vi derfor stadig flere direkte i armene på Islamisk Stat,« siger han.
Udsigt til fiasko
Selv om USA har besluttet at øge støtten til bl.a. de kurdiske grupper i Irak og Syrien og til den Frie Syriske Hær, er der ikke udsigt til, at USA og dets allierede skifter strategi foreløbig. Heller ikke selv om den amerikanske præsident, Barack Obama, nu har en republikansk Kongres, der kan ventes at være mere indstillet på at sende landstyrker til Irak.
»Det kommer ikke til at ske foreløbig,« lyder vurderingen fra Julien Barnes-Dacey. Han mener i øvrigt heller ikke, at det løser nogen problemer at lade Vesten udkæmpe irakernes og syrernes krig.
»Det, der er brug for, er politiske løsninger, der inkluderer sunnierne i både Irak og Syrien,« siger han.
»Vi kan ikke blive ved med at ignorere de politiske dynamikker, som sender sunnierne i Irak og Syrien i armene på Islamisk Stat.«
Afzai Ashraf understreger ligesom Barnes, at det ikke vil have nogen effekt at forsætte i samme spor som nu. Ashraf mener dog, at det godt kan lade sig gøre at svække IS militært, f.eks. ved at lade vestlige faldskærmstropper bistå den irakiske hær med at erobre territorium fra IS, ét højdedrag ad gangen, for så hurtigt at blive trukket ud igen.
Hverken Julien Barnes-Dacey eller Azfai Ashraf vil udelukke, at de danske styrker, som i øjeblikket er på vej til Ain al-Asad basen uden for Bagdad for at træne Iraks hær, kan gøre en forskel. Men et vendepunkt i den nærmeste fremtid, tror de ikke på.
»Det kan godt være, at Danmark kan bidrage til at inddæmme IS i Irak, men med denne strategi kan krigen ikke vindes,« siger Julien Barnes-Dacey fra ECFR.
Både han og Afzai Ashraf hæfter sig ved, at de danske styrker og fly skal gøre præcis det samme, som briterne og amerikanerne hidtil har gjort, uden at det har haft større effekt.
»Hvis Vesten fortsætter med at føre krigen mod IS på samme måde som hidtil, ender den med at tabe den,« siger Azfai Ashraf fra RUSI.
Interview med forsvarsminister Nicolai Wammen om kritikken og Danmarks krig i Irak i morgen
Følg Informations dækning af Luftkrigen mod Islamisk Stat

