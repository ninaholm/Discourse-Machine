Forbrydelsens gravkamre
Tyrkiske sikkerhedsstyrker og private dødspatruljer menes at stå bag bortførelse og henrettelse af op mod mod 7.000 PKK-mistænkte kurdere, hvis lig blev smidt i brønde og uafmærkede massegrave. Nu hentes ofrenes knogler op fra deres huller, ikke kun i erkendelse af statens dårlige samvittighed, men som resultatet af en intern politisk magtkamp
Foreløbig er det kun de jordiske rester af 100 af de op mod 7.000 forsvundne kurdere, der er blevet udgravet. Udgravningerne giver de efterladte mulighed for at give deres pårørende en værdig begravlese. På billedet fejrer kurdiske kvinder forårets komme i Diyarbakir.


 Diyarbakir - På en øde landevej 22 kilometer fra Diyarbakir peger Haki Kaya, en 25-årig restauratør, ned mod en fredfyldt og forårsgrøn slugt, hvor sporene efter nylig graven er tydelige: 
"Der lå knoglerne af min far", siger han. "Andre lig lå begravet her", han peger mod vejsiden, hvor græsset ligeledes er opkørt. "Det var et af de steder, hvor dødspatruljerne smed de myrdede."
Haki Kaya er en heldig mand - han er er blandt de stadig få kurdere, der nu har fået vished for, at hans forsvundne far blev myrdet i 1996. 
Faren, der drev et succesrigt transportfirma, blev hentet af civilklædte mænd, der udgav sig for politibetjente, under et besøg hos en kunde den 18. november 1996. Men hvornår han døde er uklart. Haki Kaya fortæller, at familien løb panden mod en massiv mur af tavshed, da den henvendte sig til politiet. Da faren blev kørt væk, havde et vidne taget bilens nummer, som viste sig at være forfalsket. 
"Politiet afviste ethvert kendskab til min fars forsvinden og nægtede at udsende en efterlysning, og da vi tog sagen til IHD, menneskerets-organisationen i Diyarbakir, forsvandt hans sag fra deres arkiv efter et indbrud. Min storebror, der i dag er 42, blev tæsket af politiet, da han insisterede på en forklaring, og er i dag invalideret."
5.000-7.000 forsvundne
Haki Kayas historie er langt fra enestående, men først nu ser det ud til, at de tyrkiske myndigheder tager de mellem 5.000 og 7.000 'forsvindinger' under den nu 25 år lange kurdiske konflikt mellem PKK's kurdiske separatister og den tyrkiske stat alvorligt.
Ikke fordi den siddende AKP-regering, der har islamiske rødder, pludselig er blevet grebet af dårlig samvittighed på statens vegne. Premierminister Recep Tayyip Erdogan har først vist interesse for de civile ofre for de statsligt finansierede og bevæbnede dødspatruljer efter juli sidste år, da et komplot mod AKP-styret - kendt som Ergenekon-skandalen - begyndte at rulle efter fund af et våbenlager i Istanbul. 
Og Erdogan er lige så indædt modstander af kurdernes krav om politiske rettigheder, som militæret og den sekulære opposition, i dag ledet af landsfaderen Atatürks republikanske parti, CHP, er.
Tansu Cillers regering
"Den Ergenekon-historie er meget kompliceret," knurrede en kilde i det tyrkiske statsministerium, da han blev spurgt om de politiske implikationer. 
Mere ville han - eller turde han - ikke sige. Mere end 80 personer - tidligere officerer, embedsmænd og journalister - er anholdt for 'forsøg på ulovligt at omstyrte regeringen', og mange peger på sagens politisk bekvemme forløb for AKP, der er under pres fra militæret og det sekulære establishment.
Og det er en kendsgerning, at Tyrkiets sekulært-borgerlige partier, bl.a. centrumhøjre-partiet 'Den rette Vej' (DYP) ledet af den kvindelige premierminister, Tansu Ciller, havde regeringsmagten i den periode af 1990'erne, hvor forsvindingerne tog til, og hvor terror-krigen på begge sider hørte til dagens uorden. 
Det er således politisk opportunt for den nuværende regering at åbne efterforskningen efter ofre for de statslige dødspatruljer i de kurdiske områder. Det er nemlig regeringens og Ergenekon-kompleksets offentlige anklagers teori, at den nuværende skandalesag har forbindelser til fortidens mord på de civile, der blev hentet af gendarmeriet, sikkerhedsstyrkerne og deres 'uofficielle' medløbere. Ifølge Haki Kaya og lederen af menneskerettighedsorganisationen i Diyarbakir, Muhammer Erbey, gjorde de "det beskidte arbejde" for den såkaldt 'dybe stat'; notorisk kriminelle gik i statens tjeneste som uautoriserede bødler.
I Kaya-familiens tilfælde var det en PKK-overløber, der arbejdede for JITEM, det statslige gendarmeri, der var med til at bortføre faren. Haki Kaya fik vished for farens skæbne, da den eks-PKK-militante, der nu lever i Sverige, ringede til ham og fortalte, hvor faren var 'begravet' i en sæk sammen med et andet lig. Og desuden oplyste, at han 'var med', da faren blev dræbt, men at han ikke var drabsmanden. 
"Denne mand ringede til mig, og fortalte, at han vidste, hvor min far lå - nemlig her. Og det viste sig at holde stik, hvilket DNA-prøver har godtgjort. Så nu har vi i det mindste et gravsted." 
-Hvordan var det at tale med en medskyldig til din fars død?
"Det kan jeg ikke beskrive. Men jeg ville gerne stå ansigt til ansigt med ham". 
Generalens provins
De hemmelige grave og 'dødsbrønde', hvor mange ligrester er fundet, er forsidestof i de tyrkiske aviser, og udgravningerne fortsætter under ledelse af en offentlig anklager, Zakariah Öz, og hans deputerede i de kurdiske provinser - men det går langsomt, og foreløbig er kun få hundrede lig fundet. 
Blandt de fængslede i sagskomplekset er tre pensionerede gendarmeri-officerer, der alle gjorde tjeneste i det sydøstlige Tyrkiet i midten af 90'erne, da dødspatruljernes udenomsretlige drab kulminerede. En af de fængslede er tidligere brigadegenral Levent Ersöz, der havde kommandoen over gendarmeriet i Sirnak-provinsen, og som sin erklærede politik udtalte: 
"Jeg vil ikke have noget kurdisk parti i mit grevskab".
Blandt de myrdede i hans 'grevskab' var formanden for det nu forbudte kurdiske parti, HADEP - som det nuværende DTP (Demokratisk Samfunds-Parti) er fortsættelsen af. 
Og denne historie er ikke afsluttet med udgravninger af knoglerester. Den er først lige begyndt. 


