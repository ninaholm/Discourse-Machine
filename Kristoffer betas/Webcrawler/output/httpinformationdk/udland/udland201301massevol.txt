Massevoldtægten i Delhi afslører et splittet indisk samfund
’Sådan er vi ikke her. Vi er gode mennesker,’ siger lokale beboere fra det slumkvarter, hvor de formodede voldtægtsmænd boede
Mange steder i Indien var der i sidste uge mindehøjtideligheder for voldtægtsofferet fra New Delhi.


 Solen glider væk bag kuplen på en middelalderlig grav, og da skyggerne falder over de beklumrede lejekaserner i Ravi Das, falder også temperaturen. Vinteren i Delhi er kort, men i denne fattige bydel i den sydlige del af byen er kulden bidende, så længe den varer.
De fleste af de lokale mænd knokler som løsarbejdere på byens utallige byggepladser. Andre kører rickshaws. Kvinderne sælger grøntsager eller syr. De tjener akkurat nok til at putte en kylling i gryden et par gange om måneden.
Omkring kl. 23 søndag for lidt over to uger siden, gik Ram Singh, en 33-årig buschauffør med et ry som ballademager og drukkenbolt, og hans yngre bror, Mukesh, hjem til deres usle etværelseslejlighed, hvor de havde tilbragt eftermiddagen med at drikke. De spiste aftensmad og kom, efter hvad nogle naboer fortæller, i et kortvarigt skænderi. Derefter blev alt stille.
Lidet anede beboerne i Ravi Das, at deres bydel, som er opkaldt efter en helgen fra 1500-tallet, inden længe skulle komme i fokus for en nyhedshistorie, der i to uger har skabt medieoverskrifter i Indien og resten af verden.
Den nat blev en 23-årig fysioterapi-studerende gruppevoldtaget i en bus i hovedstaden. Næsten to uger senere døde hun af sine kvæstelser på et hospital i Singapore, hvortil hun var overført til behandling.
Indiens regering har erklæret, at et erstatningsbeløb svarende til 200.000 kr. vil blive udbetalt til familien til det stadig anonyme offer. Samtidig blev stort anlagte nytårsfestligheder aflyst i Delhi og andre steder.
Politiet kom til Singh-brødrene 36 timer efter voldtægten. Det efterlyste også to andre mænd, Pawan Gupta, en 19-årig studerende, der hjalp sine forældre i deres frugtbod, og Vinay Sharma, en rengøringsmand i et lokalt fitnesscenter. De arresterede mænd tilstod ifølge indisk politi hurtigt. Sammen med de to andre havde de angiveligt lånt Ram Singhs skolebus til en joyride. Da de cruisede rundt i Delhis gader, samlede de kvinden og hendes mandlige ven op.
Mens bussen fortsatte rundt i byen, slog de manden bevidstløs og udsatte kvinden for gentagne voldtægter, hvorunder de forårsagede massive indre kvæstelser med en jernstang, før de smed dem begge af nær byens lufthavn.
Skyggesiden af succeshistorien
I den ofte følelsesladede debat i Indien i de seneste dage er mange faktorer blevet anført som forklaring på angrebet, der kun er det mest ekstreme blandt hundredvis, hvis ikke tusindvis, af lignende hændelser, der finder sted hvert år over hele landet. Elendigt politiarbejde, slappe love, rodfæstet kvindehad og Bollywood film-stereotyper har fået skylden. Mange har talt om ’monstre’ eller ’dyr’. En avis kaldte slumkvarteret Ravi Das for »en hule for voldtægtsmænd«, »Delhis underverden« og »et frugtbart udklækningssted for kriminelle«.
Ram og Mukesh Singh voksede op i kvarteret, fortæller naboer. Deres forældre var fra Karauli, en fjern og lovløs del af Rajasthan, en vestlig indisk delstat, som trods den romantiske facade den fremviser for sine millioner af turister, hører til landets fattigste. I begyndelsen af 1990’erne, da det indiske vækstboom så småt begyndte, kom forældrene til Delhi for at finde arbejde og slog sig ned i, hvad der dengang var et forladt område. De havde tre børn, alle drenge.
Den grufulde gruppevoldtægt er lige så meget en del af historien om forandringerne i en stor og kompleks nation som Indiens imponerende vækstmirakel og berømte InfoTech-industri – ja, den kan i en vis forstand anskues som skyggesiden af Indiens væksthistorie.
For det første vidner den om den konfliktfyldte sameksistens af indbyrdes uforenelige sociale normer, når livsformer fra dybt konservative patriarkalske landdistrikter støder sammen med det moderne byliv, hvor de hierarkier, der har stået ved magt i århundreder, hurtigt bryder sammen. Som en leder i avisen Mint udtrykte det i sidste uge:
»Indien befinder sig for øjeblikket i en gråzone, hvor de traditionelle sociale normer har mistet deres genklang, mens de moderne værdier, der bygger på individuel frihed, endnu ikke har vundet indpas.«
Urbaniseringen har bragt disse to kulturer sammen på en hidtil uset måde. De mænd, der anklages for overgrebet, voksede op i landsbyer, hvor voldtægter finder sted med skræmmende regelmæssighed og affærdiges som en risiko, teenagepiger permanent må se sig udsat for.
Et andet element omhandler en vedvarende manglende evne til at se kvinder i nogen anden rolle end som mor, barn eller ægtefælle. De indiske medier har konsekvent refereret til voldtægtsofferet som nationens ’datter’. Selv i døden er hun blevet presset ind i én af disse tre kategorier. Men en moderne økonomi har brug for og frembringer kvinder, der er uafhængige.
En rå by
For det tredje er volden udbredt i store dele af Indien. Ud over de snesevis af voldtægter, som journalister i sidste uge satte et sjældent fokus på, rapporterede lokale aviser om en plantageejer, der blev brændt ihjel i Assam, og en påstået småkriminel, der blev blændet med syre af landsbyboere. Delhi er en rå by, hvor aggression gennemsyrer selv de mest hverdagsagtige af de normale sociale interaktioner. En politimand slår en butiksindehaver for at svare igen. Trafikken må vige for de største og mest brutalt førte køretøjer. En teenagepige bliver skudt, fordi hun beder en fuld mand om ikke at tisse på hendes hoveddør. Volden forgifter forholdet mellem kønnene fra starten. Hundredtusindvis af pigefostre og pige-spædbørn bliver hvert år dræbt, fordi de ikke er af hankøn. En meningsmåling fra sidste år viste, at omkring to tredjedele af de indiske mænd finder det nødvendigt at bruge vold mod kvinder i visse situationer.
En stor del af denne vold er knyttet til de spændinger, der er skabt af Indiens voldsomme forandringsprocesser. Dette forstærkes af den politiske elites ekstraordinære isolation og fastlåsthed i et verdenssyn fra 1920’erne, når det gælder ansvarlighed, åbenhed og kommunikation.
Tavshed og tåregas
Svaret fra det regerende Kongresparti på protesterne har hidtil været tavshed og tåregas.
»Vores måde at udføre politiarbejde på stammer fra kolonitiden,« forklarer en højtstående politimand fra det sydlige Delhi.
Men kolonialisterne forlod Indien for 65 år siden, og landet har flyttet sig meget siden da.
Det er dette sidste forhold, der bryder den ellers dystopiske vision. Igennem en uge har snesevis af millioner indere udtrykt deres harme og sorg med umisforståelig klarhed. Disse mennesker er repræsentative for et andet Indien, og i takt med at Indien forandrer sig, vil deres stemmer vokse i styrke dag for dag, men de har en hård kamp foran sig.
»På en eller anden måde må de være gået amok. Måske hidsede de hinanden op til vanvid,« siger Asha, en lokal beboer.
»Sådan er vi ikke her i kvarteret. Vi er anderledes mennesker, gode mennesker.«
Ravi Das svarer da heller ikke helt til den elendighed og forarmelse, som visse lokale medier har skildret. De smalle gyder er fejet rene og murene i lejekasernerne er malet skrigende gule, lyserøde og blå. Plasticblomster dekorerer indgangene.
»Der er drikkevand to gange om dagen«, fortæller en ung kvinde stolt – i en hel time ad gangen.
Et fletværk af ledninger er forbundet til lygtepælene, lige akkurat nok til en svag lampe eller to og et tv-apparat, hvor kvarterets beboere kan følge den seneste udvikling i voldtægtssagen.
Da natten falder på, bliver gyderne fulde af røg fra lerklinede ildsteder, hvor beboerne tilbereder ris og linser til aftensmaden. Halvvejs mellem den myldrende by omkring Ravi Das og de landsbyer, hvorfra næsten alle beboerne, de formodede voldtægtsmænd indbefattet, stammer, er livet måske barsk og slidsomt, men der er muligheder for noget bedre.
I ejendommen ved siden af Singh-brødrene, der nu risikerer dødsstraf for mord, bor den 18-årige Pana Anuraji. Som datter af en skomager studerer hun nu mode.
»Jeg vil være en berømt tøjdesigner,« siger hun med et strålende smil, mens hendes mor rører rundt i den røgsværtede gryde.
 
 
© The Guardian og Information 
Oversat af Niels Ivar Larsen

