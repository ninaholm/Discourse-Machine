Hugo Chávez er død
Venezuelas præsident, Hugo Chavez, er død. Det oplyser landets vicepræsident, Nicolas Maduro. Der skal nu afholdes valg i Venezuela
Foto: Juan Barretto


 Venezuelas flamboyante præsident, Hugo Chávez, er død 58 år gammel efter længere tids kamp mod kræft. Det fortalte landets vicepræsident, Nicolas Maduro, i en tv-tale tirsdag aften.
»Det er et øjeblik med dyb smerte,« sagde vicepræsident Maduro ifølge Reuters.
Det har i lang tid svirret med rygter om Chávez, som gennemgik sin fjerde kræftoperation i løbet af 18 måneder i Havana i december. Siden har han modtaget kemoterapi i Venezuelas hovedstad, Caracas.
Ved slutningen af sidste år blev den 58-årige leders tilstand forværret på grund af en luftvejsinfektion, og han fik blandt andet hjælp til at trække vejret.
Ledende politikere og topofficerer fra militæret var tidligere tirsdag samlet i præsidentpaladset i Venezuela, da det stod klart, at præsidenten havde lidt et alvorligt tilbagefald.
Chávez, der har siddet på præsidentposten i 14 år, genvandt uden de store anstrengelser posten ved valget i oktober. Under valgkampen forsikrede han sine mange tilhængere, at han var rask og klar til at lede landet i yderligere seks år.
Hugo Chávez blev i mange vestlige regeringskontorer betragtet som en skør kugle og en provokatør.
Han omgav sig med hvad man i Vesten og store dele af det internationale samfund betragtede som dårlige venner, herunder Syriens præsident Bashar al-Assad, Irans præsident, Mahmoud Ahmadinejad, og Libyens afdøde leder Muammar Gaddafi.
Fra talerstolen langede han ofte ud efter ærkefjenden, USA, og sagde det højt, som mange af hans allierede tænkte.
Mest legendarisk er måske hans bemærkning om, at der »lugtede af svovl« på den talerstol, som Chávez betrådte kort efter den daværende amerikanske præsident George W. Bush.
Der skal nu afholdes nyt valg i Venezuela, hvor det skal vise sig om præsidentens selvudnævnte socialistiske revolution kan holde stand uden den altdominerende hovedperson.
Inden han drog til Cuba for at blive opereret pegede Chávez på vicepræsident Maduro som landets kronprins.
Kort efter at der var givet meddelelse om præsidentens død, udviste Madura to amerikanske militærattachéer fra landet. Han beskyldte samtidig Venezuelas fjender for på en eller anden måde at have givet Chavez den kræftsygdom, der tog livet af ham.

