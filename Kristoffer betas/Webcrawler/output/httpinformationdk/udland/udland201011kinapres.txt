Kina presser USA på seddelpressen



 G20-topmødet er lige om hjørnet, og nu øger Kina presset på Washington i forhold til beslutningen om at lade seddelpressen køre og kanalisere 600 milliarder dollar ud i det amerikanske banksystem.
»I betragtning af, at USA er en stor udbyder af reservevaluta, oplever vi, at de ikke levede op til deres ansvar for at holde det globale marked stabilt og ikke tænkte på, hvilken effekt det ville have for udviklingsøkonomierne,« sagde Kinas vice-finansminister Zhu Guangyao i en briefing i går.
Han understreger dog, at G20-mødet, der starter torsdag i den sydkoreanske hovedstad Seoul, skal sende et positivt signal til det globale marked.
»Vi, herunder den amerikanske centralbank, vil styrke koordineringen og kommunikationen omkring makroøkonomiske og monetære politikker,« sagde Zhu  Guangyao.

