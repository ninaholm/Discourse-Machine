ETA er ved at gå i opløsning
Lørdag gennemførte politiet i Spanien og Frankrig en koordineret aktion mod den baskiske separatistbevægelse ETA. På mindre end et år er fire af organisationens ledere blevet anholdt. De spanske medier vurderer, at ETA måske er tæt på at gå i opløsning


 Den spanske regering meddelte i går, at det franske og spanske politi i fællesskab har anholdt otte medlemmer af den baskiske befrielsesbevægelse ETA. 
Den formodede militære leder af ETA, Jurdan Martitegi, blev pågrebet sammen med to andre medlemmer af organisationen i landsbyen Montauriol i det sydvestlige Frankrig. 
Ifølge en pressemeddelelse fra det spanske indenrigsministerium er andre medlemmer af ETA samtidig blevet anholdt i byerne Bilbao, Vitoria og Renteria i den nordlige del af Baskerlandet i Spanien.
"Det er aldrig før sket for ETA, at fire på hinanden følgende ledere er blevet pågrebet på mindre end et år," skriver avisen El País i går i en analyse. Juan López Peña, der betragtes som den sidste leder, der var i stand til holde sammen på den politiske og militære gren af ETA, blev anholdt i maj 2008. 
Hans efterfølgere som øverstbefalende i terrororganisationen, Garikoitz Aspiazu og Aitor Iriondo, blev pågrebet i henholdsvis november og december. Ifølge de spanske medier udgør de seneste anholdelser noget nær et nådesstød mod ETA:
"Det er først og fremmest statens sikkerhedsstyrker, som har æren for opløsningen af ETA. Det er et resultat af års arbejde og akkumuleret professionel erfaring i sikkerhedsstyrkerne, som er skabt i et demokrati og har meget lidt, for ikke at sige intet, med arven fra Francos regime at gøre. Dernæst skyldes det et øget samarbejde med politiet i Frankrig, der tillader de spanske sikkerhedsstyrker at operere på fransk territorium. 
Det har skabt større effektivitet i pågribelsen af eftersøgte personer, som f.eks. Jurdan Martitegi, der efter anholdelsen af Aitor Iriondo blev betragtet som samfundets værste fjende af det spanske politi," skriver avisen El País. Jurdan Martitegi er bl.a. anklaget for at have deltaget i et attentat i den nordspanske by Santoña i september 2008, hvor en soldat mistede livet og seks andre blev sårede.
Ingen støtte
ETA har ansvaret for mere end 800 menneskers død i kampen for en selvstændig nation i Baskerlandet, som har varet i 40 år. 
I forrige weekend fortalte den spanske indenrigsminister, Alfredo Perez Rubalcaba, i et interview i avisen El Correo om et planlagt attentat mod den spanske konge, Juan Carlos, som det franske politi optrevlede i forbindelse med en ransagning i 2004. ETA havde angiveligt planer om at skyde kongens fly eller helikopter ned med et missil. 
I 1995 afslørede det spanske politi et planlagt ETA-attentat mod kongen, som skulle skydes under en ferie på Mallorca. For nylig meddelte ETA, at repræsentanter for de demokratiske partier i Baskerlandet, som har opgivet den væbnede kamp for en selvstændig stat, nu er organisationens foretrukne mål:
"En anden vigtig faktor i opløsningen af ETA er tabet af støtten i samfundet, ikke mindst på den yderste venstrefløj. ETA har ikke længere nogen infrastruktur og har heller ikke de muligheder for at camouflere sig, som bevægelsen havde for ti eller 20 år siden, hvor man fik støtte i radikale venstrefløjmiljøer, især i Frankrig," skriver El País, som vurderer, at ETA såvel i Baskerlandet som i udlandet har mistet enhver støtte, og at medlemmerne føler sig presset til at opgive den væbnede kamp: 
"Denne holdning er også ved at vinde indpas internt i ETA og organisationens ledelse, hvor man netop nu diskuterer, om terrorismen nytter noget." I sin første regeringsperiode forsøgte Spaniens premierminister, José Luis Rodriguez Zapatero, at forhandle med ETA, men dialogen blev afbrudt, da en bilbombe i december 2006 dræbte to mennesker i et parkeringshus i lufthavnen i Madrid: 
"Jeg kan forsikre jer, at vi vil gøre det af med ETA," sagde Zapatero i går.


