Ingen udsigt til Tyrkisk undsætning
Den tyrkiske regering er under pres for at undsætte de syriske kurdere i Kobani, der belejres af Islamisk Stat. Men Tyrkiet har selv stillet kurderne og USA betingelser for at indtræde militært i krigen
Kurdere smider sten efter tyrkiske kampvogne ved den syrisk-tyrkiske grænse tæt på byen Kobani, som flere vurderer, at IS er tæt på at indtage.


 Årsagen til Tyrkiets fortsatte passivitet i krigsførelsen mod Islamisk Stat (IS) er både afpresning af de syriske kurdere, der forsvarer grænsebyen Kobani, og en indirekte, men konkret, kritik af USA.
Parkerede tyrkiske kampvogne på den syrisk-tyrkiske grænse er det stillestående bevis på, at Tyrkiet nøje følger Islamisk Stats angreb på Kobani, og at de syriske kurdere i PYD (Demokratisk Unions-Parti), hvis milits forsvarer byen på tredje uge, er overladt til sig selv. Tyrkiet har ingen planer om at krydse grænsen for at komme Kobanis forsvarere til hjælp, og har tillige afvist PYD’s anmodning om våben og ammunition, der kan matche IS-styrkernes tungere og moderne arsenal. En årsag: At PYD er allieret med PKK, som Tyrkiet betragter på linje med Islamisk Stat. En anden årsag: USA og Tyrkiet er dybt uenige om strategien mod IS, specielt i Syrien. Så Tyrkiets fodslæben er også et pres på USA om at ændre strategi.
»Kobani er ved at falde, og luftangreb vil ikke trænge IS tilbage,« sagde Tyrkiets præsident, Recep Tayyip Erdogan, under et besøg i en syrisk flygtningelejr nær byen Gaziantep.
»Det, der er brug for, er en flyveforbudszone og en sikkerhedszone til træning og bevæbning af den moderate syriske opposition.«
Således aflivede Erdogan de syriske kurderes håb om, at Tyrkiet vil gribe militært ind i konflikten med IS, efter at det tyrkiske parlament fredag godkendte »militære aktioner over grænsen til Irak og Syrien«.
Det vil Tyrkiet kun ifølge premierminister Ahmet Davutoglu, når der er »en sammenhængende plan inklusiv et flyveforbud og en sikkerhedszone, der også er rettet mod Bashar al-Assads regime«, sagde han til CNN og tilføjede:
»Vi er parat til alt, hvis der er en klar strategi efter IS, så vi er sikre på, at vores grænse er beskyttet.«
Underforstået: Med mindre amerikanerne afblæser fredningen af Bashar al-Assad, skal de ikke regne med, at Tyrkiet gør mere end at modtage flygtninge, indlægge sårede kurdere fra kampene på den anden side af grænsen og stille flybasen Incerlik til rådighed for USA-koalitionens kampfly.
Nødvendig intervention
Den tyrkiske tøven har fremkaldt vrede reaktioner hos tyrkiske kurdere, der nu demonstrerer for militær intervention og mod, at tyrkiske sikkerhedsstyrker hindrer dem i at krydse grænsen til Syrien for at komme de syriske fætre og kusiner til undsætning. I den tyrkiske offentlighed er der stigende tilslutning til at gribe ind militært, hvilket ifølge Veysel Ayhan, direktør for tænketanken International Middle East Peace Research Centre (IMPR) i Ankara er »bydende nødvendigt« for at undgå en massakre på de 10.000 civile i den omringede by, i hvis østlige udkant IS-enheder allerede nu befinder sig.
»I dag, tirsdag, er den vigtige dag,« sagde Veysel Ayhan i telefonen fra Tyrkiet, »hvis regeringen i Ankara ikke ændrer holdning, bliver det katastrofalt for civilbefolkningen i Kobani. Dens skæbne er i hænderne på regeringen, og hvis den ikke griber ind nu, vil de dø. Derfor spørger både tyrkiske kurdere og liberalt sindede tyrkere, om regeringen ikke har et ansvar for at beskytte Kobanis civile, ja, om regeringen i det hele taget har en udenrigspolitik.«
Veysel Ayhan peger endvidere på, at også det internationale samfund ser passivt til, mens kurderne, der har etableret demokratiske styreformer i deres byer, nu slagtes.
»IS angriber med de moderne, amerikanske våben, de har erobret fra den irakiske hær i juni, mens de kurdiske forsvarere af byen ikke har moderne våben, der kan modstå dem. Det er helt uforståeligt, at ingen føler nogen forpligtelse til at beskytte de 10.000 civile.«
Krav om brud med PKK
Lederen af PYD, Saleh Muslim, var sidste uge i Ankara dels for at protestere mod Erdogans forslag om en ’sikkerhedszone’ på syrisk territorium – PYD vil ikke have tyrkiske soldater så tæt på – og dels for at bede om våben og ammunition. Han fik kun et møde i MIT, den tyrkiske efterretningstjeneste, der stillede tre betingelser for støtte: At PYD stopper samarbejdet med al-Assad. At de ikke etablerer en de facto-stat i deres område. Og at de ikke ’skaber sikkerhedsproblemer’ – det sidste krav er en utvetydig ordre om at bryde med PKK.
PYD benægter ethvert samarbejde med al-Assad og fastholder deres de facto-stat, som de kalder ’demokratiske autonomi-områder’, der blev etableret i tre byer, herunder Kobani, i januar – og som styret i Damaskus har anerkendt. Kravet om at bryde med PKK lader sig heller ikke effektuere, alene fordi PYD som PKK’s syriske arm også anerkender den livsvarigt fængslede PKK-chef, Abdullah Öcalan, som politisk leder.
Öcalan har stået fadder til de ’demokratiske autonomi-områder’, hvis organisering nøje svarer til de krav, PKK har fremsat i kontakterne med Ankara om en forhandlet fredsaftale. Fra fængselscellen har Öcalan krævet militær støtte til PYD og sat en deadline til 15. oktober for påbegyndelse af ’officielle forhandlinger’ om en fredsaftale. Budskabet er, at hvis der ikke kommer gang i egentlige forhandlinger, og dersom Ankara afviser våbenhjælp til PYD, vil PKK genoptage militære angreb på tyrkiske mål efter 18 måneders våbenhvile. Erdogans svar kom allerede i lørdags, da han erklærede, at »PKK og Islamisk Stat er det samme, det er fejlagtigt at tro, at der er nogen forskel«. Erdogan afviste, at der var »nogen forbindelse« mellem Kobani-situationen og Ankaras kontakter til PKK om at indlede en formel fredsproces.
»De, der forsøger at afbryde den proces, vil betale prisen«, sagde han.
Vel, lige nu betales den højeste pris af Kobanis civilbefolkning, der klemt mellem PKK og Tyrkiet er overladt til sig selv, da heller ikke USA og EU efter henstilling fra Ankara vil levere PYD-militserne de våben, der måske kunne gøre en forskel.

