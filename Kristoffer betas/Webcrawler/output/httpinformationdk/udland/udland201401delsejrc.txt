Delsejr for Connie H.: CO2-udslip skal 40 procent ned
EU-Kommissionen vil reducere CO2-udledningen med 40 procent og sætte et bindende EU-mål for vedvarende energi


 
	EU-Kommissionen foreslår, at EU i 2030 skal have reduceret sin CO2-forurening med 40 procent i forhold til niveauet i 1990.Samtidig vil kommissionen have et bindende mål på EU-niveau om, at 27 procent af energiforsyningen i 2030 kommer fra vedvarende energikilder som sol og vind.

	Kommissionens beslutning er en sejr for den linje, den danske klimakommissær Connie Hedegaard har stået på over for den mere industrivenlige tyske energikommissær Günther Oettinger. Kommissionsformand José Manuel Barroso sagde i går, at udspillet skal befæste EU’s førerposition i kampen mod klimaforandringer.

	»Forslaget er både ambitiøst og effektivt og viser, at der ikke er grund til at diskutere, om man er grøn eller forsvarer industriens interesser. Det er ikke modsætninger. De to ting kan gå hånd i hånd, hvis man gør det klogt,« sagde Barroso.

	Connie Hedegaard forsvarede sig mod kritikerne af manglende ambitioner med en understregning af, at det også skal være realistisk.

	»Kunsten er at foreslå noget, man faktisk kan få igennem. Det er vigtigt at tænke over, hvordan man kan lave et mere fleksibelt system. Hvis ikke vi gjorde det, ville forslaget være politisk dødt allerede i dag. Vi har forsøgt at foreslå noget, som det også er muligt at få 28 europæiske regeringer til at bakke op om,« sagde Connie Hedegaard.

	Det er ikke helt klart, hvordan det vedvarende energimål kan gøres bindende, når det kun er fastlagt på EU-niveau og ikke som tidligere bliver pindet som krav til de enkelte medlemslande.

	Det bliver op til forhandlinger med medlemslandene og EU-Parlamentet at finde ud af, hvordan man håndterer dét. Ifølge kommissionens indspark skal det ske via en ny koordinering, der blandt andet pålægger landene at aflevere nationale energiplaner.

	Både det system og de overordnede rammer skal de kommende måneder forhandles på plads med de øvrige EU-institutioner. Det vil blandt andet blive et dominerende tema for et EU-topmøde i Bruxelles til marts.

	Grønne: For uambitiøst

	De grønne organisationer udtrykte i går skuffelse over, at kommissionen ikke lægger op til mere ambitiøse mål:

	»Målet på 27 procent for vedvarende energi er alt for lavt, hvis vi for alvor skal adressere de klimaforandringer, vi står over for,« sagde klima- og energipolitisk seniorrådgiver hos WWF, Hanne Jersild.

	Men organisationen kræver en reduktion i CO2-forurening på 55 procent i forhold til 1990 samt bindende mål om 45 procent vedvarende energi og 40 procent øget energieffektivitet i forhold til 2005.

	»Vi har sat de mål, fordi analyser viser, at det er det nødvendige niveau, hvis EU skal levere sit bidrag til at bekæmpe klimaforandringerne og holde den globale temperaturstigning under to grader,« sagde Hanne Jersild.

	Også Greenpeace kræver en reduktion af CO2-forureningen på 55 procent og mål på 45 procent for vedvarende energi. Organisationen kaldte i går de nye mål »uambitiøse«.

	»Hvis vi kigger på, hvad der skal til, for at EU-landene leverer det, de bør levere for at få løst klimaproblemerne, er målene ikke ambitiøse nok,« sagde klima- og energimedarbejder Tarjei Haaland til Ritzau.

	Begge organisationer ser det desuden som en svækkelse, at kommissionen lægger op til, at målet for vedvarende energi kun gælder på EU-plan og ikke er bindende for de enkelte lande. Ritzau

