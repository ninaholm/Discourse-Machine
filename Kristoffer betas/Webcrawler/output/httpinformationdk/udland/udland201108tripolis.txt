Tripolis oprørere mangler styrke
Alle taler om, at oprøret i Libyen nu skal komme inde fra Tripoli. Men der er ikke meget, der tyder på, at oprørerne derinde er klar til at kæmpe


 Hen over weekenden er gadekampene i Libyen nået til Tripoli. Siden revolutionen i februar, og særligt den seneste måned, har der været mange formodninger og spekulationer om oprørernes styrke, og udmeldingerne fra oprørerne har længe vidnet om stor selvsikkerhed.
»Vi frigør Tripoli i morgen,« udtalte en talsmand fra oprørernes Nationale Overgangsråd, NTC, i går.
Og mens der går rygter om, at flere af regimets øverste figurer, inklusive Gaddafi selv, er flygtet ud af landet, bekræftede regimets talsmand også i går, at der ganske vist er kommet nogle oprørere til Tripoli, men hævdede samtidig, at regeringen skulle have 'ordnet' dem.
Tåget situation
»Ingen kender endnu styrkebalancen i Tripoli,« siger Shashank Joshi, der er militæranalytiker ved Royal United Service Institute i London.
»Det er meningsløst at tale om, hvorvidt der i byen som helhed er vilje til at kæmpe. Man er nødt til at tale om områder. Nogle områder støtter stadig regeringen, mens der i andre områder er stor modstand mod regimet. Nu har nogle områder også viljen til at kæmpe, men det er langt fra nok,« siger Shashank Joshi.
Den amerikanske journalist Tadek Markowski, der er i Tripoli, rapporterer til Sky News 'under myndighedernes begrænsninger':
»Det er en meget tåget situation. Vi kan ikke gøre andet end at indsamle de informationer, vi får fra regeringens udsendte og fra stats-tv,« siger han til Sky News og forklarer, at de udenlandske journalister ikke længere må forlade deres hotel.
Den tågede situation kan Rasmus Tantholdt, der er en af de få danske journalister, der har været i Tripoli, godt genkende. Da han var i byen for små to måneder siden, blev han alle vegne mødt af folk, som diskret hviskede »Gaddafi down« og pegede tommelfingeren nedad til ham.
»Der er bestemt en stor del af indbyggerne, der vil af med Gaddafi. Men spørgsmålet er, hvor stor en del af dem, der er villige til at gå i kamp. De virker til at leve i en boble, og jeg tror ikke, at indbyggerne reelt har forberedt sig på at skulle ud og kæmpe,« siger han til Information. Han pointerer dog samtidig, at vestlige medier ofte fejlagtigt tegner et billede af, at alle libyere ønsker Gaddafis afgang.
»Jeg mødte også unge mennesker, der nærmest græd af raseri over NATO og oprørerne, og som ville kæmpe med livet som indsats for Gaddafi,« siger han og tilføjer: »Derudover arbejder rigtig mange indbyggere i Tripoli i den offentlige sektor, og dermed for Gaddafis regering. De vil stå foran en usikker fremtid, hvis og når Gaddafi falder, så derfor støtter de ham stadig,« siger han.
I et interview med Information i lørdags fortalte den nyudnævnte repræsentant for det libyske folk i Danmark, Ibrahim Grada, at han dagligt er i kontakt med unge mennesker i Tripoli, der er kampklare og blot venter på et signal fra NTC.
»Jeg var selv i kontakt med unge mennesker, der var en del af de her 'sovende celler'. Der er ingen tvivl om, at de er klar, og at de afventer en form for signal fra overgangsregeringen. Men det er ikke til at sige, hvor mange de er,« siger Tantholdt.
Skal spille spillet rigtigt
Militæranalytikeren Shashank Joshi bekræfter, at undergrundscellerne eksisterer, og også at de er bevæbnede. Men han advarer imod at overvurdere dem.
»De tæller næppe mere end et par hundrede mennesker, og det er meget lidt, når man tænker på, at der bor to millioner mennesker i Tripoli,« siger han.
»Jeg tror ikke på, at weekendens oprør i Tripoli kommer som følge af et signal fra NTC. Derimod er der tale om, at oprørerne syd, øst og vest for Tripoli psykologisk set er kommet tættere på Tripoli, og dét har påvirket indbyggerne. De sidste ugers fremskridt har fået folk til at vågne op, men opvågningen er ikke sket på kommando fra et højere sted,« siger han og peger på, at den sporadiske og lidt tilfældige tilgang til oprøret udstiller oppositionens svaghed.
»Et par hundrede mennesker kan godt gøre en forskel, men det kræver, at de spiller spillet rigtigt. At de er dygtige til at motivere folk omkring dem, og at de evner at koordinere deres aktiviteter indbyrdes,« siger han.
»Og det er jeg bange for, at de har meget svært ved.«

