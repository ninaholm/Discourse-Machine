Fejlslagen stat
Den amerikanske drøm er degenereret fra en drøm om frihed til en i dag altgennemtrængende, konstant reklameunderstøttet kulturel norm om identitet og selvrealisering via forbrug


 »Hvis man ser på de grundlæggende årsager til de økonomiske problemer, vi kæmper med på Wall Street og vil jeg tilføje på Main Street, så handler de om store moralske svigt.«
Rick Santorum, republikansk præsidentkandidat, i American Family Radio, den 16. august 2011
Der var en lille fejl i gårsdagens avis. I artiklen »Forbrugsmodel holder ikke« lød første linje: »Den fastlåste stillingskrig mellem republikanerne og demokraterne i Kongressen er USA's egentlige problem«. Der skulle have stået: '... er ikke USA's egentlige problem'.
Vi beklager fejlen, men selv om den i avisen opstod under ombrydningen, er den betegnende for den fremherskende forståelse i USA: De fleste amerikanske iagttagere ser nationens deroute som udslag af en p.t. handlingslammet Kongres og undviger den smertelige erkendelse, at problemet for the greatest nation on Earthstikker langt dybere.
Man forstår så udmærket den amerikanske offentligheds optagethed af de trakasserier i Washington, der paralyserer den politiske beslutningsproces og mulighederne for handling i forhold til de enorme problemer med gæld, arbejdsløshed og ulighed, der martrer USA. Republikanernes højrefløj er så fundamentalistisk imod big stateog mod brug af skatter til at afhjælpe krisen, at intet kan besluttes. Der gik ikke et døgn, fra den uortodokse milliardær Warren Buffet i søndags tryglede Washington om at hæve beskatningen af de rige, før den republikanske præsidentaspirant Mitt Romney selv god for 200 mio. dollar kategorisk afviste tanken.
»Der var engang i dette land, hvor vi ikke dyrkede at straffe folk for deres succes,« lyder Romneys argument.
Der er ingen indre sammenhæng i de konservatives paroler, når de som led i en krisestrategi vil afskaffe indkomstskatten, stoppe hjælpen til langtidsledige, nedlægge centralbanken, fyre finansministeren og som netop foreslået af Tea Party-guvernøren fra Texas, Rick Perry »indføre moratorium for lovgivning i hele landet«.
Når den republikanske højrefløjs synspunkter alligevel har klangbund i befolkningen og præsident Obama nu den ringeste vælgertilslutning siden sin tiltræden er det ikke kun, fordi den har økonomisk opbakning fra pengestærke erhvervsinteresser. Det er også, fordi de konservative formår at italesætte den fornemmelse af moralsk og værdimæssig krise, som mange føler ligger under dagens fortrædeligheder i det amerikanske samfund. Utrygheden og den ledsagende frustration forbundet med de oplevede opløsningstendenser kanaliseres over i støtte til politikere, der som Rick Santorum taler om moralsk svigt og »et samfund, der er gået i stykker«.
I retorikken hos folk som Santorum handler dette imidlertid om truslen mod kernefamilien og de kristne grundværdier. Han og andre republikanere formår f.eks. at udlægge godkendelse af homoseksuelle ægteskaber som del af den moralske nedtur, der ligger bag USA's økonomiske problemer ...
Mere på sin plads er den analyse, som projektchef ved tænketanken Worldwatch Institute Erik Assadourian og professor ved CBS Carl Pedersen skitserede i gårsdagens avis: Den amerikanske drøm er degenereret fra en drøm om frihed til en i dag altgennemtrængende, konstant reklameunderstøttet kulturel norm om identitet og selvrealisering via forbrug.
Det ligger stadig i den amerikanske middelklasses rygrad, at den enkelte har chancen for social opstigen og velstand, hvis blot man kæmper. Men når man så i praksis afskæres fra det via en jobødelæggende finanskrise, der reelt er udløst af forbrugsfetishismen hos boligkøbere uden tilstrækkeligt økonomisk fundament og hos grådige finansfolk, der lokkede dem så bliver resultatet bitterhed og vrede. Hvor dette i England har givet sig udslag i butiksplyndringer af arbejdsløse unge, der ikke har adgang til det attråede forbrugseventyr, er det i USA indtil videre blevet til politisk frustration, i høj grad rettet mod præsidenten.
USA's problem er ifølge folk som Assadourian og den tidligere præsidentrådgiver Gus Speth, at den hidtidige model forbrugs- og vækstmodellen ikke længere kan levere.
»At fremme vækst er formentlig den mission, der er størst og mest robust opbakning til i USA i dag,« skriver Speth.
Vækstprojektet er imidlertid i dag ramt af diminishing returns, aftagende afkast, i den forstand, at omkostningerne ved at fremtvinge vækst bliver stedse større. Menneskeligt, miljømæssigt og rent økonomisk. Væksten er blevet uøkonomisk, siger Speth. Dertil formår den ikke at skabe de tiltrængte job eller skabe den ønskede velfærd og lighed som illustreret af de nedslående indikatorer for USA's udvikling, Speth har sammenstillet.
Man kan udmærket kalde det et kollektivt moralsk svigt, at man i USA som andre steder har ladet en smuk frihedsdrøm vulgarisere til en besættelse af en materiel forbrugsvækst, der ikke længere er formålstjenlig, bæredygtig endsige bredt realisabel. At se det i øjnene er mere, end de fleste kan kapere i krisens stund.
»Vi kan ikke leve med vækst, og vi kan ikke leve uden. Denne modsætning er menneskehedens største udfordring i dette århundrede,« skriver politologen Thomas Homer-Dixon i tidsskriftet Foreign Policy. jsn

