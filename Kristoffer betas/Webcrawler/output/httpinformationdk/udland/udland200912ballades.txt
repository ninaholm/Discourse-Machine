Ballade i Silvios regering
Gianfranco Fini, der er medstifteren af Berlusconis parti, har i en privat samtale udtalt sig sarkastisk om ministerpræsidentens syn på demokratiets kontrolinstanser. Samtalen blev optaget på bånd og skaber nu splittelse i regeringen


 ROM - Det italienske regeringsparti Popolo della Libertà (PdL - Frihedens Folk) slår revner. Formanden for deputeretkammeret Gianfranco Fini, tidligere leder for det nyfascistiske Alleanza Nazionale, der i marts blev fusioneret med Silvio Berlusconis parti, Forza Italia, er i åben konflikt med ministerpræsidenten. Fini har længe forsøgt at indskærpe Berlusconi demokratiets spilleregler:
»Manden forveksler den folkelige opbakning, som han selvfølgelig har, og som giver ham ret til at regere, med en form for immunitet i forhold til enhver kontrolinstans, dommerne, revisionsretten, kassationsdomstolen, republikkens præsident, parlamentet, fordi han er valgt af folket,« sagde Fini i en privat samtale ved en kongres i november.
Fini vidste ikke, at samtalen, der i denne uge blev offentliggjort på La Repubblicas hjemmeside, blev optaget, men han står ved sine ord: »Jeg skylder ingen forklaring,« sagde deputeretkammerets formand i en tv-udsendelse samme aften.
Berlusconi hævder, at anklagerne mod ham i en række retssager er udtryk for politisk forfølgelse, og hans trofaste støtter har forsøgt at gennemtvinge en loyalitetspagt i partiet. Men Fini insisterer på magtens tredeling og er derfor faldet i unåde: »Fini er praktisk forstand ikke længere en del af partiet,« udtalte tidligere indenrigsminister Claudio Scajola
Romersk kejser
I samtalen med Fini siger den offentlige anklager Nicola Trifuoggi om Berlusconi:
»Han er født med et par årtusinders forsinkelse. Han ville gerne være romersk kejser.«
Hvortil Fini svarer: »Jeg har sagt til ham, at han forveksler politisk lederskab med enevælde. Og privat har jeg sagt: 'Husk på, at folket huggede hovedet af monarkerne, så vær forsigtig'.«
Fini taler også om den afhoppede mafioso Gaspare Spatuzza, der i dag skal vidne i appelsagen mod Marcello Dell'Utri, som er medstifter af Berlusconis og idømt ni års fængsel for ekstern medvirken til mafiakriminalitet. Spatuzza har fortalt undersøgelsesdommerne, hvordan Cosa Nostra i 1992-93 gik i krig mod staten for siden at kunne slutte fred på et fordelagtigt grundlag.
Først blev undersøgelsesdommerne Giovanni Falcone og Paolo Borsellino sprængt i luften i deres biler i Palermo, og året efter blev i alt 10 mennesker dræbt i forbindelse med bombeattentater mod kulturskatte i Firenze, Rom og Milano. Berlusconi og Dell'Utri har tidligere været under anklage for medvirken til attentaterne, og Spatuzzas og andre afhoppede mafiosis vidneudsagn kan medføre, at sagen bliver genåbnet.
Spatuzza har forklaret, at Cosa Nostra i januar 1994 indgik en aftale med Berlusconi, som blot en måned senere gik ind i politik. Berlusconi skulle som modydelse for mafiaens stemmer bl.a. sørge for, at lovene vedrørende beskyttelse af afhoppede mafiosi og isolationsfængsling af mafiabosser blev ændret, men det har han ikke været i stand til. Fini betegner i samtalen med Trifuoggi Spatuzzas vidneforklaring som »en atombombe« og udtrykker forhåbning om, at vidnet udtaler sig med stor omhu i retten.
Straffrihed
Berlusconi har siden valget i april 2008 kæmpet hårdt for at opnå juridisk immunitet eller garanti for straffrihed. I oktober forkastede Italiens forfatningsdomstol en immunitetslov, som skulle gælde for statens fire øverste embeder. Siden har regeringen fremsat forslag om, at sager med en strafferamme på under 10 år maksimalt må være to år undervejs ved hver af de tre retsinstanser, hvilket vil sikre ministerpræsidenten straffrihed. I dag skulle Berlusconi efter planen møde i retten i Milano for at forsvare sig mod anklagerne om bestikkelse af den britiske skatteadvokat David Mills, der er idømt fire og et halvt års fængsel for at have afgivet falsk vidneudsagn i to retssager vedrørende Berlusconis offshore-selskaber. Berlusconis advokater har dog meddelt, at deres klient er forhindret på grund af et ministerrådsmøde.
Splittelsen i PdL kan medføre, at regeringens flertal i parlamentet bliver sat overstyr. Fini regnes som en mulig arvtager, hvis Berlusconi bliver tvunget til at gå af. Det er dog tvivlsomt, om den tidligere nyfascist, der nu spiller rollen som Brutus, har tilstrækkelig opbakning til at danne en ny regering.
De fleste politiske kommentarer betragter derfor en teknisk overgangsregering under ledelse af nationalbankdirektør Mario Draghi eller tidligere formand for arbejdsgiverforeningen Luca Cordero Di Montezemolo som mere realistiske løsninger. Men på nuværende tidspunkt er forvirringen total.
Alle afventer mafiosoen Spatuzzas vidneforklaring med tilbageholdt åndedræt.



