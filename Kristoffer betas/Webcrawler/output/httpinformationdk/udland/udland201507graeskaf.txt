Græsk aftale udskyder mulig dansk folkeafstemning
’Det, at Grækenland reelt er sat under administration, er ikke noget, man kan bede danskerne sige ja til,’ siger Holger K. Nielsen. Grækernes aftale bekræfter hans frygt for, at en møntunion kræver en politisk union. Selv om både V og K kalder Grækenland for et særtilfælde, mener de også, at en dansk afstemning om euroen er udskudt langt frem
 Der er ikke noget folkeligt flertal og ingen politikere, som vil turde tage en sådan folkeafstemning – og da slet ikke efter, hvad der er sket i Grækenland. Så den debat er død mange år

Holger K. Nielsen, EU-ordfører for SF


 Det er løftebruddet, ingen klager over: Regeringen har endnu ikke udskrevet en folkeafstemning om euroen.
Det lovede daværende statsminister Anders Fogh Rasmussen (V) ellers i sit første regeringsgrundlag, men tiden har ikke været inde til det, og det har den ikke været siden 2000, hvor danskerne stemte nej til euroen for anden og foreløbig sidste gang.
I 2010 konkluderede daværende statsminister Lars Løkke Rasmussen (V) ganske vist i i VK-regeringens grundlag, at finanskrisen endnu engang havde afsløret, at forbeholdet overfor den fælles mønt resulterede i, at Danmark blev »unødvendigt hårdt ramt på økonomien af et stigende rentespænd«.
Men da Lars Løkke Rasmussen for nylig, for anden gang som statsminister satte sig til tasterne, denne gang for at skrive grundlaget for V-regeringen, glimrede enhver snak om en euroafstemning ved sit fravær. Kun retsforbeholdet skal nu sendes til afstemning.
Ifølge både tilhængere og modstandere af euroen udskyder Grækenlands afgivelse af finanspolitisk suverænitet til gengæld for en hjælpepakke nu denne dag yderligere.
»En ting, jeg har lært i politik, er, at man aldrig skal sige aldrig, « siger Venstres EU-ordfører, Morten Løkkegaard.
»Men Grækenland har ikke været nogen udpræget god øvelse for ØMU-tilhængerne. Jeg vil nu blot minde om, at der i begyndelsen af 2009 faktisk var flertal herhjemme for et medlemskab, fordi der blev spekuleret mod kronen. Men det er klart, at hvis man er tilhænger af ØMU’en, så giver det ikke mening at tage en folkeafstemning, så længe tilfælde som Grækenland står i frisk erindring,« siger han.
 Der er ikke noget folkeligt flertal og ingen politikere, som vil turde tage en sådan folkeafstemning – og da slet ikke efter, hvad der er sket i Grækenland. Så den debat er død mange år

Holger K. Nielsen, EU-ordfører for SF

Morten Løkkegaard, mener dog, at Grækenland er et særtilfælde, der ikke nødvendigvis er første skridt på vejen mod at omdanne møntunionen til også at blive en finanspolitisk af slagsen.
»Det er jo en interessant, men lidt teoretisk diskussion, hvornår man går fra at have en fælles forståelse af, hvad man skal gøre og til at have en fælles finanspolitik. Men selvfølgelig skal man kunne komme efter dem, som ikke har budgetdisciplin, for ellers giver det ikke mening at have en fælles møntunion. I forbindelse med krisen er der nu kommet nogle instrumenter, man for 10 år siden ville have anset for utænkelige politisk set. Men jeg mener netop, at Grækenland er et særtilfælde,« siger Venstres EU-ordfører og fortsætter:
»Man får det prøvet af, men den græske model er på ingen måde tilstræbelsesværdig. Det er en nødløsning, fordi det græske problem har fået lov at vokse. De burde selv have reageret langt hurtigere, hvilket er det, de andre lande har gjort. Man kan sagtens teoretisere sig frem til, at nu er EU parat til at gå yderligere et skridt i den retning. Og det kan man ikke udelukke. Men jeg tror ikke, at det kommer til at ske, fordi de andre medlemmer af ØMU’en er indstillet på at gøre det på den gode måde og ikke den dårlige.« Grækenlands aftale med sine kreditorer medfører således en afgivelse af finanspolitisk suverænitet helt uden fortilfælde i eurozonen eller EU’s historie.
I den tre sider lange aftaletekst nævnes ordet »institutionerne« – EU, ECB og IMF – hele 18 gange og hver gang i forbindelse med deres fremtidige involvering direkte i græsk lovgivningsarbejde.
Den græske regering lover at »normalisere arbejdsformen med disse institutioner, inklusive det nødvendige arbejde i Athen for at forbedre programimplementeringen og overvågningen,« som der står i dokumentet:
»Regeringen skal konsultere og nå til enighed med institutionerne om alle lovforslag inden for de relevante områder, før det sendes til offentlig konsultation eller til parlamentet«.
Selv om Konservatives EU-ordfører, Rasmus Jarlov, ikke »100 procent« vil afvise, at danskerne engang i fremtiden endnu engang skal spørges om et medlemskab af euroen, ser han ikke en folkeafstemning inden for en »overskuelig fremtid«. »Problemet er, at hvis man for øjeblikket melder sig ind i ØMU’en, så siger man også ja til at betale de sydeuropæiske landes gæld, og det har vi ikke noget ønske om,« siger den konservative EU-ordfører, der – ligesom Venstre – dog ikke mener, at en monetær union nødvendigvis også kræver en finanspolitisk.
»Hvis landene minder meget om hinanden og bevæger sig i takt økonomisk, så behøver man sådan set ikke have al den koordinering fra centralt hold. Så kunne det godt fungere. Hvis det nu havde været en union af de nordvesteuropæiske lande, som minder om hinanden økonomisk, kunne det nok have fungeret. Jeg tror sådan set ikke, at Danmark ville have behov for en strammere styring, hvis vi meldte os ind, for vi har i forvejen bundet os op til euroen. Det ville selvfølgelig være et problem, hvis vi blev pålagt en central styring, men det kan jeg ikke se skulle være nødvendigt.«
Til gengæld mener Holger K. Nielsen – en af arkitekterne bag det historiske kompromis, hvor Danmark tog fire forbehold i EU, blandt andet omkring den fælles mønt – at tilfældet Grækenland har bekræftet hans frygt.
»Den græske tragedie, for at bruge det ord, skyldes jo den systemfejl, der hele tiden har været i ØMU’en, og at landet i sin tid overhovedet blev medlem af møntunionen. Det bekræfter, at man ikke kan have en monetær union uden en eller anden form for fælles finanspolitik bag denne. Hvilket netop var vores hovedargument ved den seneste folkeafstemning i 2000 – og det står stadig ved magt. Det her bekræfter i al sin gru, at sådan er det,« siger SF’s EU-ordfører.
Holger K. Nielsen mener, at diskussionen om dansk medlemskab af ØMU’en er stendød.
»Der er ikke noget folkeligt flertal og ingen politikere, som vil turde tage en sådan folkeafstemning – og da slet ikke efter, hvad der er sket i Grækenland. Så den debat er død mange år fremover. Eksemplet med at Grækenland reelt er sat under administration er jo i hvert fald ikke noget, som man kan bede danskerne sige ja til. Jeg anser det for helt, helt usandsynligt, at der kommer en folkeafstemning om at ophæve ØMU-forbeholdet«.

