Iraks kristne leder efter et nyt hjemland
På tyve år er tre ud af fire kristne irakere udvandret, flygtet eller fordrevet på grund af religiøs forfølgelse, krig og borgerkrig – en del har fundet et fristed i den irakiske del af Kurdistan, men også her bliver Mellemøstens ældste kristne trossamfund marginaliseret
Selvom de irakiske kristne officielt anderkendes som særskilt etnisk gruppe efter Saddam Husseins fald, flygter mange fra en forfulgt tilværelse i landet.


 De holdt mig fanget i fem dage, hvor jeg hverken fik mad eller vand, men konstante tæsk. En dag hørte jeg dem komme ned i kælderen, hvor jeg blev holdt indespærret. Pludselig kunne jeg mærke et koldt knivsblad på min strube. En stemme sagde: ’Hvis du bliver muslim, dræber vi dig ikke’.«
63-årige Rostom Sefarian går med ét i stå i sin fortælling, som han sidder der i en lænestol i stuen i sin nye bolig i Erbil, hovedstaden i den irakiske del af Kurdistan og kæmper for at holde de tårer tilbage, der fylder hans øjne.
Da han har genvundet fatningen, fortsætter han, mens han knuger om det krucifiks, han havde med sig under hele sit fangenskab.
»Engang tog de det og puttede det ned i en flaske fuld af tis, som de holdt op for mine øjne. ’Lad os se, om dette kors kan hjælpe dig nu,‘ sagde de og lo.«
Det var i juli 2006, og Sefarian, en kristen armenier fra den nord-irakiske by Mosul, var netop blevet bortført af en gruppe af islamiske fundamentalister, der pågreb ham, da han stod og arbejdede i sit værksted. Dengang var han blot det seneste offer i en stadig strøm af bortførelser af irakiske kristne, der fortsætter den dag i dag.
»De holdt mig konstant i håndjern, og jeg havde hele tiden bind for øjnene. Jeg fik en sæk trækul som pude og en flaske, jeg kunne forrette min nødtørft i,« forklarer han, mens et sorgfuldt blik formørker hans ansigt.
Efter fem dages prøvelser blev Sefarian omsider løsladt, da hans familie gik med til at betale en løsesum på 72.000 dollars. Det var anden gang, Sefarian blev bortført af en af de mange væbnede grupper, der er aktive i Mosul. Første gang, i januar 2005, blev han sat på fri fod efter en dags fangenskab, da hans familie betalte 12.000 dollars til bortførerne. Hans kones fætter, der også var kristen, blev bortført ved en anden lejlighed, men var ikke så heldig, at han overlevede: Efter tre dage blev han fundet død af sin familie.
Det svageste led
I dag er Sefarian en af 35.000 kristne flygtninge fra hele Irak, der har fundet ly i Kurdistan, den autonome nordøstlige del af Irak og den eneste stabile region i landet. Men hvad der engang var et fristed for kristne, er hastigt på vej til at blive forvandlet til udgangspunktet for en storstilet udvandring af titusinder, der ikke ser nogen fremtid i deres hjemland.
Manglen på økonomiske perspektiver, de sproglige og kulturelle barrierer og fraværet af ordentlig politisk beskyttelse får stadig flere kristne til at forlade regionen og permanent lægge Kurdistan og Irak bag sig.
Ifølge de seneste skøn er Iraks kristne befolkning skrumpet ind til blot 300.000 fra et niveau på 1,3 millioner mennesker i 1991. Den omfattende udvandring har vakt frygt for den mulige udslettelse af, hvad der et af de ældste kristne trossamfund i verden.
Iraks kristne samfund omfatter fem forskellige religiøse konfessioner, der spænder fra de katolske kaldæere til nestorianere og forskellige varianter af ortodoks kristendom. Iraks kristne er næsten alle etniske assyrere – en neoaramæisk eller syriakisktalende befolkning, der kan spore sine rødder tilbage til den befolkningsgruppe af samme navn, der boede i Mesopotamien over 4.000 år før Kristus.
Allerede i de første tre århundreder efter Kristus tog assyrerne kristendommen til sig, og den har de formået at fastholde lige siden til trods for de jævnlige bestræbelser på arabisering og islamisering, som arabiske og osmanniske herskere har udsat dem for igennem århundreder.
Selv om landets kristne stolt betegner sig selv som Iraks oprindelige indbyggere, står de nu over for et af de hårdeste anslag nogensinde mod deres eksistens: Med en demografisk vægt på få hundrede tusinde mennesker ud af over 30 millioner irakere er de kristne irakere blevet marginaliseret i et land, der i dag i stigende grad er inddelt efter rigide sekteriske og etniske linjer og domineres af de langt større shiamuslimske, sunnimuslimske og kurdiske samfund.
»Vi er det svageste led i den irakiske kæde«, forklarer Keldo Ramzi, den kristne sekretær for Kaldæisk-Assyrisk Ungdomsforbund i Erbil.
»Når nogen vil udtrykke deres vrede mod USA, lader de det ofte gå ud over kristne eller bomber vores kirker.«
Det hidtil værste angreb fandt sted i oktober 2010, da en række af selvmordsbomber ramte Vor Frues Frelserkirke i Bagdad. 58 personer blev dræbt.
Ifølge en nylig rapport fra det assyriske International News Agency, er 71 kirker blevet angrebet eller bombet i Irak fra 2004 og frem til i dag.
Irakisk Kurdistan, der er hjemsted for en lokal kristen befolkning på omkring 160.000 indbyggere, har længe haft status af tilflugtssted for de irakiske kristne. På grund af sin etniske homogenitet og den de facto politiske autonomi, som regionen fik i 1991 (takket været amerikansk og britisk luftbeskyttelse, red.), har den været i stand til at undgå de daglige bombninger og sekteriske drab, som har hærget Irak, siden den amerikanske invasion i 2003 væltede Saddam Hussein.
I Irakisk Kurdistan henviser de lokale myndigheder da også stolt til, at alle religioner nyder beskyttelse i overensstemmelse med ånden i den nye irakiske forfatning.
»Vi respekterer kristne, og kristne respekterer os muslimer,« erklærer således Kamil Haji Ali, den kurdiske minister for religiøse anliggender.
Tvivl om demokratisk status
Ikke desto mindre kunne Den Internationale Organisation for Migration sidst i 2011 melde om, at også her har islamistiske grupper foretaget en række angreb på kristnes ejendomme, herunder flere tilfælde af ildspåsættelse. Og selv om kristne måske nok kan dyrke deres trosliv i relativ sikkerhed her, som Sefarian gør, er det langtfra givet, at deres civile og økonomiske rettigheder respekteres.
Efter at have solgt sit fireetagers hus i Mosul i august 2006 flyttede Sefarian med sin kone og søn til Erbil, hvor han nu lejer en lille lejlighed i Ankawa, en kristen enklave i byens udkant.
Men uden pension eller andre former for bistand fra Iraks regering er Sefarian afhængig af sin søns løn for at overleve.
»I Mosul kunne jeg leve som en konge,« siger han og griner bittert, mens han kaster et hurtigt blik på billederne af kristne helgener og kors, der pryder hans stue.
Her i Erbil skal han forny sin opholdstilladelse hvert år. Det forudsætter hver gang, at han kan finde en lokal sponsor, hvilket kræver både tid og penge.
Skønt regionen siden 2003 har oplevet et imponerende økonomisk boom takket være sin olieeksport, hævder mange kristne kun at have oplevet de negative sider. Huse i Ankawa er blevet solgt til muslimer – efter hvad kristne politikere siger, er det stik imod en ’gentleman-aftale’ indgået med det kurdiske regionalstyre om at bevare den kristne identitet i området.
»De bygger få, meget dyre skyskrabere, som ingen her har råd til at bo i,« udbryder en vred Naurad Youssif, en 41-årig kristen fra Ankawa, der arbejder på det lokale postkontor. »Vi kristne her er fattige. De lejligheder er ikke til os.«
Natklubber og restauranter har draget fordel af kvarterets kristne præg. De sælger alkohol, hvilket tiltrækker folk fra hele byen, men også fører problemer med sig, for eksempel natlige slagsmål og prostitution.
»Mange af de prostituerede her er piger fra andre dele af Irak, der kommer uden job og uden muligheder. Vi forstår deres problemer, men vi er ikke glade for situationen,« siger fader Tariq Eissa, sognepræst i den lokale kaldæisk-katolske Sankt Georg-kirke.
Ifølge ham er kristen jord i de seneste år i stor stil blevet eksproprieret af regeringen til at bygge kommercielle skyskrabere og boligkomplekser på i flere kvarterer i Erbil og Ankawa. »Al den jord, hvor lufthavnene blev anlagt, var kristen, men ejerne havde ikke officielle papirer, der kunne bevise det, for tidligere gik man ikke op i den slags«, fortsætter han.
»I resten af Irak dræber de os med kanoner. Her gør de det med penge«.
Saddam Husseins fald har dog ikke kun ført problemer med sig. Hvor assyrerne under hans styre blev forsøgt assimileret med araberne, anerkender den nye irakiske forfatning dem som særskilt etnisk gruppe, hvilket for første gang i irakisk historie giver dem mulighed for at bruge aramæisk (i stedet for arabisk) i kirker og skoler. Men i kølvandet på Det Arabiske Forår er de islamistiske partiers valgsejre i Tunesien og Egypten ikke gået ubemærket hen. Tvivlen om de kristnes status i et demokratisk Irak nager mange.
»Hvis politisk islam overtager regeringsmagten her, aner jeg ikke, hvad der skal blive af os. Hvor vil vi være om 50 år?« spørger en bekymret Farouk Anna Atto, direktør for Ankawas Museum for Assyrisk kulturarv.
Stillet over for den stadige udvandring af kristne assyrere foreslår nogle assyriske partier, at der oprettes en autonom region på Nineveh-sletten – et område på 4.000 kvadratkilometer øst for Mosul – hvor de kristne ville kunne leve som et flertal med en vis grad af selvstyre.
Men projektet ville dermed skabe en kristen enklave, og kontrollen med det olierige område, er genstand for vedvarende strid mellem det kurdiske regionalstyre og den irakiske centralregering. Alene derfor er det for mange kristne dødsdømt på forhånd.
 
 
© Matteo Faggoto og Information.Oversat af Niels Ivar Larsen

