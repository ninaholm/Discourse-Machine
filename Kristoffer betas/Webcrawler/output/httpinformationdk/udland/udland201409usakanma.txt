’USA kan ikke matche Islamisk Stats onlinepropaganda’
Den amerikanske modkampagne på de sociale medier vil næppe gøre indtryk på de internetvante unge, som IS appellerer til, hævder kritikere
En gruppe kurdere demonstrerede i går mod IS på Westminster Bridge foran det britiske parlament i London.


 Kommunikationseksperter udtrykker nu bekymring for, at den militante islamistiske gruppe Islamisk Stat bedriver en så sofistikeret propaganda på internettet og de sociale medier, at USA ikke evner at imødegå den med sin nuværende strategi.
USA har ganske vist iværksat en sværm af kommunikative initiativer som modtræk mod Islamisk Stats (IS) selvfremstilling som en af de mest autentiske og fremgangsrige islamiske modstandsbevægelser. Men selv initiativtagere til det amerikanske udenrigsministeriums online-modpropaganda frygter, at USA’s kampagne er for karakterløs og uengageret til at appellere til de unge, som IS søger at tiltrække.
»Jeg synes ærligt talt ikke, at den amerikanske regering skal bevæge sig ud i en position, hvor man går i direkte clinch med jihadister på Twitter – det virker som en dum leg,« siger Shahed Amanullah, der sidste år forlod USA’s udenrigsministerium efter at have hjulpet det med at etablere programmer til støtte for anti-ekstremistiske muslimske røster i udlandet.
Propagandaen fra IS strækker sig fra de grusomme videoklip af halshugningerne af journalisterne James Foley og Steven Sotloff til Instagram-fotos af katte med AK-47’ere og viser, at IS har fuld fortrolighed med moderne internetkultur. Et hyppigt tema på YouTube er de euforiske billeder, som IS uploader af jihad-krigere, der kører parade i pansrede amerikansk-fremstillede køretøjer erobret fra irakisk militær som vidnesbyrd om bevægelsens magtudstråling og succes.
IS’ videoklip er optaget i høj opløsning og har ofte filmisk kvalitet. De kombinerer slagmarksscener med billeder af det islamiske liv i de områder, gruppen har erobret og skildrer disse som en art turistattraktion for rettroende – dvs. som hvad gruppen hævder er en sand islamisk stat. De står dermed i kontrast til al-Qaedas gammelkendte videoer, der viser Osama bin Laden eller andre ledere læse op af en erklæring til et kamera eller på vandreture i de pakistanske bjerge – en forskel, IS undertiden spiller på med sarkastisk tonefald.
’Tro om igen’
Det amerikanske modtræk sker gennem knudepunkter fra Dubai til Washington og benytter sig af arabisksprogede talerør, f.eks. til at formulere de seneste fordømmelser af IS fra præsident Barack Obama eller udenrigsminister John Kerry. Meget af dette kanaliseres via nyhedsmedier som al-Jazeera og al-Arabiya. Tilsvarende bestræbelser er i gang i Europa for at afskrække kontinentets muslimske unge fra at tilslutte IS og andre jihad-grupper i Syrien. En vis del af modpropagandaen består af citater fra muslimske lærde og gejstlige, der taler imod Islamisk Stats ideologi.
På internettet er det mest synlige amerikanske forsøg på at imødegå IS en social mediekampagne kaldet ’Tro om igen, vend om’, der er lanceret fra et udenrigsministerielt kontor kaldet Center for Strategisk Kommunikativ Terrorbekæmpelse.
Som navnet antyder, er denne kampagne mere rettet imod gruppens potentielle rekrutter end imod IS selv. På YouTube, Facebook og Twitter er amerikanske pr-embedsmænd begyndt at trolle IS aktivt, argumentere imod IS-propagandister og producere videoer, der fremstiller det IS-erobrede territorium som scener taget fra helvede.
»Men når disse mennesker går online, bør vi se dem som trolls,« siger Amanullah. Og regel nummer 1 er, at man må ikke »fodre trællene«.
Will McCants – en tidligere konsulent for det amerikanske udenrigsministerium, som bistod med at etablere Center for Strategisk Kommunikativ Terrorbekæmpelse – erkender, at »det er umuligt for udenrigsministeriet at vide, om dets programmer mislykkes eller lykkes. Men McCants hævder, at programmerne har potentiale til at »indvirke på angrebskalkulerne i Islamisk Stats ledelse«. Håber er, at denne ledelse kan afskrækkes fra at angribe civile muslimer af frygt for at blive mødt med onlinekritik.
»Det er svært at bevise den slags, men vi har anekdotisk belæg for, at visse jihadgrupper er begyndt at beklage sig over de ’løgne’, USA’s udenrigsministerium spreder,« siger McCants.
Pseudodialog
Amanullah pointerer, at initiativet uforvarende har skabt en slags pseudodialog mellem USA og IS som ’ligemænd’, der afleder opmærksomheden fra den muslimske kritik af IS, der har større troværdighed i den muslimske verden.
»Det sørgelige ved den amerikanske regerings forsøg på onlinekrigsførsel«, siger Amanullah, »er, at der ikke er noget, disse mennesker hellere vil end at se den amerikanske regering anerkende dem specifikt og interagere med dem online. For så kan de henvende sig til deres tilhængere og sige: ’Se bare! Vi er lige så stærke, som vi siger, vi er. At den amerikanske regering kommunikerer med os, er beviset’.«
© The Guardian og Information. Oversat af Niels Ivar Larsen

