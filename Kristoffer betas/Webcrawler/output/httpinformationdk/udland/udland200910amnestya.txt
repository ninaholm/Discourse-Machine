Amnesty angriber Israel for tyveri af palæstinensisk vand
De cirka 450.000 jødiske bosættere bruger mindst lige så meget vand som de 2,3 millioner palæstinensere, hedder det i Amnestyrapport. Israel afviser rapporten som fordrejet og fejlagtig


 BEIRUT – Hvis det israelske udenrigsministeriums kontor for image-pleje har inddraget al orlov og ferie i disse uger, er det ikke underligt. FN-rapporten om krigsforbrydelser i Gaza blev i går sendt videre til FNs generalforsamling, hvor den skal behandles til november. I EU-systemet er Israels opgradering som særlig partner lagt på is. I New York holder en ny israelsk lobby ’J-Street’ kongres med en dagsorden i klar opposition til Netanyahu-regeringen. I Jerusalem har jødiske fundamentalister angrebet Al Aqsa-moskéen på Haram-al-Sharif, Tempelbjerget. 
Og i går kom så det næste angreb. Amnesty International udsendte en rapport, der med tabeller og tal skildrer israelsk tyveri af palæstinensiske vandresourcer på Vestbredden. Tyveriet betyder, at det palæstinensiske landbrug ikke har adgang til vand fra Jordan-floden, der adskiller Israel og de besatte områder fra Jordan og Syrien. 
Ifølge en rapport fra juni, udarbejdet af det canadiske International Institute for Sustainable Development, forbruger Vestbreddens jødiske bosættere 30 procent af vandet i Jordan-floden, der er belastet med et overforbrug på det dobbelte af dens bæredygtighed.
Ifølge den nye rapport, redigeret af Donatella Rovera, Amnesty’s researcher i Israel og de besatte områder, har de 2,3 millioner palæstinensere på Vestbredden adgang til 20 procent af grundvandet fra det bjergbassin, der er palæstinensernes eneste vandressorce, hvor Israel har flere resourcer at trække på, f.ek.s grundvand ved kysten, Tiberias-søen og Jordan-floden.
I gennemsnit tildeles de palæstinensiske områder ifølge rapporten knap 70 liter om dagen pr. indbygger, hvilket er væsentligt under WHO’s minimumsgrænse på 100 liter pr. dag. Tallet for Israel er 300 liter. Nogle palæstinensiske landsbyer har kun adgang til 20 liter vand pr. person, som er det minimum, der er behov for i katastrofeområder. Cirka 180-200.000 beboere i landområder har ikke adgang til rindende vand. 
’I kontrast hertil’, hedder det i rapporten, ’har de israelske bosættere på Vestbredden sprinklende kunstvanding, svulmende haver og svømmebassiner’. 
Israel blev ikke hørt
Rapportens politiske sympatier er bestemt ikke er Israel-venlige, og Israels regering kritiserer også Amnesty for ikke at have henvendt sig til de israelske myndigheder, før de udgav rapporten. Det bestrides dog af rapportens forfatter, der siger, at hun ikke har fået svar på henvendelse. Men det er en kendt sag, at Israel forfordeler de besatte naboer i adgangen til det fælles vand. 
I Jerusalem er reaktionen på rapporten dog ikke præget af anger og fortrydelse. Det er palæstinensernes egen mangel på kompetence, der er skyld i deres problemer, lyder meldingen fra den israelske vandstyrelse og udenrigsministeriet i Jerusalem. 
Ifølge de israelske myndigheder bruger Israel 408 liter pr. dag fra naturlige kilder, hvor forbruget på Vestbredden er 200 liter – »altså ikke nær så drastisk, som Amnesty fremstiller det,« som det hedder i en erklæring fra den israelske styrelse. 
Israels udenrigsministerium henviser desuden til, at fordelingen i Oslo-aftalerne fra 1993 er overholdt – og oven i købet ’betragteligt udvidet i forhold til det obligatoriske kvantum’, som Israel skal levere til palæstinenserne som besættelsesmagt. Tværtimod har palæstinenserne i vidt omfang »krænket Oslo-aftalerne ved f.eks. ikke at etablere rensningsanlæg,  trods udenlandske øremærkede tilskud til netop dette,« hedder det i udenrigsministeriets reaktion på Amnestys kritik. 
En endelig fordelingsaftale om vandet er udskudt til »endelig status«-forhandlingerne, der ikke er indledt i og med, at fredsforhandlingerne står i stampe trods USAs forsøg på at få dem i gang igen. 
Men det er korrekt, at PA-hjemmestyret er ’skyldig’ i betydeligt vandspild, hvilket Amnesty også kritiserer. Det skyldes bl.a., at såvel den israelske hær som de jødiske bosættere saboterer palæstinensiske vandinitiativer. Bosættere har således forgiftet brønde i de palæstinensiske landsbyer, og militærets bulldozere har ødelagt kunstvandingsanlæg. 
’De ødelagde alt’
Amnestyrapporten citerer et tilfælde i landsbyen Beit Ula, hvor bonden Mahmoud al-Alam fortæller om et EU-støttet projekt fra 2006, hvor regnvand blev opsamlet i ni cisterner, idet hans landsby nordvest for Hebron var afskåret fra det palæstinensiske hjemmestyres vandforsyning. Projektet gav næring til 3.200 nyplantede oliven-, mandel- og figen-træer. 
»Den israelske hære ødelagde alt,« siger Mahmoud al-Alam ifølge rapporten.
»De kørte op og ned med deres bulldozere, indtil alt var rykket op med rode.«
Det arabiske tv-netværk, Al Jazeera, viste i går optagelser af de smadrede cisterner, og tilfældet er langt fra enestående. I juni i år blev 130 personer i en palæstinensisk landsby i Jordan-dalen, Ras al-Ahmar, efterladt uden vand, da israelske soldater konfiskerede deres vandtanke, traktorer og tankbil ved en aktion, hvor de 18 familiers huse og stalde blev jævnet med jorden.
Et særligt kapitel er Gaza, der ikke kan få vand fra Vestbredden på grund af Israels blokade af landstriben. I Gaza er drikkevandet forurenet af kloakvand til et direkte sundhedsfarligt niveau. 
Uzi Landau, Israels infrastruktur-minister, har sammenlignet Amnesty-rapporten med Richard Goldstones Gaza-rapport: »Vi hart igen set en rapport, hvis konklusioner var fundet på forhånd,« sagde han. 
De naturlige vandresourcer i såvel Israel som Jordan og de besatte områder ligger langt under det minimum på 1000 kubikmeter pr. person pr. år, der er international grænse for normal forsyning. Israel råder over 265 kubikmeter, Jordan 169 og De besatte Områder 90. I regionen ligger kun Libanon og Syrien over denne grænse.
lael@information.dk

