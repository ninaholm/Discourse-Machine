’Det nemmeste havde været at trække tæppet væk under GGGI’
Danmark skal have valuta for den investering, der allerede er foretaget. Derfor vil regeringen sende yderligere 90 millioner til GGGI, forklarer handels- og udviklingsminister Mogens Jensen
 
	»Som ny minister ville det nemmeste nok have været at trække tæppet væk under GGGI. Men det er jo ikke første gang, vi løber ind i problemer. Og når det sker, løber vi ikke bare skrigende væk, så tager vi ansvar og får projektet på ret kurs,« siger handels- og udviklingsminister Mogens Jensen


 
	Trods de seneste måneders negative medieomtale gør Global Green Growth Institute (GGGI) et godt stykke arbejde.

	Det mener handels- og udviklingsminister Mogens Jensen (S), der derfor ønsker at støtte klimaorganisationen med yderligere 90 mio. kr.

	»Som ny minister ville det nemmeste nok have været at trække tæppet væk under GGGI. Men det er jo ikke første gang, vi løber ind i problemer. Og når det sker, løber vi ikke bare skrigende væk, så tager vi ansvar og får projektet på ret kurs,« siger han.

	Udmeldingen om fornyet støtte kommer samme dag, som en undersøgelse foretaget af revisionsvirksomheden Deloitte på vegne af den norske regering er blevet offentliggjort. Som Information kunne fortælle tidligere på ugen, retter undersøgelsen en skarp kritik mod GGGI’s landekontorer i Indonesien og særligt Etiopien.

	Mest graverende er det ifølge eksperter, at GGGI har haft et underforbrug på 86 procent i Etiopien, hvilket betyder, at organisationen ikke har lavet det, den skulle. Men det skræmmer ikke Mogens Jensen.

	»Der er handlet på de problemer, der har været, og der er allerede ryddet op i organisationens hovedkontor. Det er jeg tilfreds med. Ikke alt er løst, men derfor bliver vores støtte heller ikke givet betingelsesløst,« siger han.

– Men hvorfor vælger I ikke at støtte en organisation, der allerede fungerer, i stedet for en, der har et stort oprydningsarbejde foran sig?

	»Fordi vi har jo selv været med i opstarten af GGGI, og nu vil vi også have valuta for de millioner, vi allerede har kastet i projektet. Det kræver, at vi får ryddet helt op, og det vil vi nu arbejde på«

– Hvad er det for nogle resultater, GGGI har leveret for de 90 mio., der berettiger 90 mio. mere?

	»I for eksempel Etiopien er der lavet to strategier for grøn vækst. Man har været med til at oprette institutioner med henblik på at koordinere klimapolitik mellem ministerier, virksomheder og ngo’er. Det giver mig grundlag for at konkludere at GGGI sætter klare fodspor.«

	»Jeg lægger heller ikke skjul på, at det også er handelsministeren, der taler her. Kan vi få u-landene overbevist om, at grøn vækst er vejen frem, kan det også skabe danske job«

– Men hvordan gør dyre konsulent-rapporter verden grønnere?

	»Jeg må sige, at det er altså ikke kun papir i Etiopien. Men de her ting starter jo med, ulandene kan se ideen i grøn vækst. Og det handler GGGI’s arbejde om at overbevise dem om.«

– Slipper GGGI ikke lidt billigt, når de kort efter en kritisk rapport bare kan sige, de vil rette op, og så tilgiver du alle deres fejl?

	»Vi glemmer ikke noget som helst. GGGI skal fungere efter danske standarder og det vil vi fortsat måle GGGI på.«

