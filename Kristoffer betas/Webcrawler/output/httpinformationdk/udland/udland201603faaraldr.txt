’I får aldrig et stabilt Syrien med Assad ved magten’
’Hvis USA og de europæiske lande tror, det er muligt at stoppe den syriske borgerkrig uden at fjerne Assad og hans regime, tager de grueligt fejl,’ siger den syriske oppositionspolitiker Radwan Ziadeh
De fleste syrere er flygtet, fordi de er blevet bombet med tøndebomber og kemiske våben, og fordi de har oplevet venner og familie blive torteret til døde, siger den syriske oppositionspolitiker Radwan Ziadeh.


 Mens det internationale samfund har travlt med at presse parterne i den syriske borgerkrig til et kompromis, der kan bringe stabilitet til Syrien, gøre det muligt at stoppe Islamisk Stat (IS) og løse flygtningekrisen i Europa, advarer den syriske opposition nu mod at tro, at det kan lade sig gøre uden at fjerne den syriske diktator Bashar al-Assad fra magten.
En af dem, der i disse dage sidder med ved de igangværende fredsforhandlinger i Genève, er den syriske professor Radwan Ziadeh, der sammen med 300 andre prominente oppositionsfolk har lagt en detaljeret plan for, hvordan Syrien kan forvandles fra diktatur til demokrati, uden at det hele ender i kaos, sådan som det skete, da Saddam Hussein og Muammar Gaddafi blev væltet i henholdsvis Irak og Libyen.
I et eksklusivt interview med Information fortæller Ziadeh, hvordan den syriske opposition ser på udsigten til en fredsaftale, der er styret af USA’s, Ruslands og Europas ønske om stabilitet frem for forandring.
