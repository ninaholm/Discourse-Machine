Pavebesøg overskygget af terrorplaner
Pave Benedikts besøg i Storbritannien udviklede sig i går dramatisk, da politiet anholdt seks mænd, som mistænkes for at forberede et terrorangreb


 Der blev sat ekstra fokus på pave Benedikts sikkerhed i går, efter at britisk politi anholdt seks mænd for terrorplaner under den katolske kirkes overhoveds besøg i Storbritannien.
Fem af mændene blev anholdt i London i går morges og er mistænkt for at »forberede og iværksætte en terrorhandling,« meddeler Scotland Yard. De anholdte er henholdsvis 26, 27, 36, 40 og 45 år gamle, og ifølge BBC er de alle formentlig fra Algeriet. Alle fem er gadefejere og arbejder for et stort rengøringsfirma i det centrale London i området Westminster. Ingen af dem har britisk statsborgerskab. Senere i går blev en sjette mand anholdt. Mændene er blevet arresteret under den såkaldte Terrorism Act, som er den engelske pendant til den danske terrorparagraf.
Politiet fortæller, at det torsdag aften modtog et tip om, at et terrorangreb skulle finde sted under det katolske overhoveds igangværende besøg i Storbritannien. Derfor slog Scotland Yard til og anholdt de fem mænd i går klokken 05.45, inden de skulle på arbejde. Straks efter anholdelserne gennemsøgte politiet private hjem og virksomheder i den britiske hovedstad, men foreløbig har man ikke fundet sprængstoffer eller andet farligt materiale.
Paven tager det roligt
Det vides ikke, om den planlagte terrorhandling var direkte rettet mod paven, eller hvornår angrebet skulle finde sted. Men politiet øgede øjeblikkeligt sikkerhedsforanstaltningerne omkring paven på andendagen af hans besøg i landet. Pave Benedikt har under sit fire dage lange besøg i Storbritannien kørt i skudsikker bil og været mandsopdækket af sikkerhedsfolk.
Vatikanet blev orienteret om anholdelserne, da paven ankom til et katolsk universitet i det sydvestlige London. Ifølge Vatikanets talsmand tog den 83-årige, tyskfødte pave selv anholdelserne med ro og ser frem til resten af sit besøg, der fortsætter som planlagt.
Det er første gang i næsten 500 år, at overhovedet for den katolske kirke er på officielt besøg i Storbritannien. Benedikt mødtes i går med ledere fra den anglikanske kirke og ærkebiskoppen af Canterbury, som Vatikanet normalt ikke just er på talefod med.

