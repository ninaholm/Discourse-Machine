Norges statsminister reagerer på flygtningeappel
Samarbejde, gode fælles løsninger og handlekraft, skal løse flygtningekrise, skriver Erna Solberg


 12 europæiske aviser, herunder Information, udsendte 8. september en fælles appel til Europas ledere om at udvise politisk mod og lederskab i deres håndtering af flygtningestrømmen. I appellen indgik syv konkrete bud på løsninger. I dag svarer den norske statsminister, Erna Solberg, på appellen.
»Europæiske ledere står foran krævende opgaver med at håndtere flygtningekrisen. Det kommer til at kræve samarbejde, gode fælles løsninger og handlekraft. Norge vil bidrage,« skriver hun i svaret til den norske avis Morgenbladet.
I sit svar fremhæver den norske statsminister, at Norge blandt andet bidrager med øget humanitær bistand til lande i konflikt, modtagelse af overføringsflygtninge og støtte til modtagercentre på Lesbos. Ifølge Erna Solberg er der akut behov for at hjælpe i Syriens nærområder, og derfor har Norge taget initiativ til en giverlandskonference for at sørge for øget finansiering af FN’s nødhjælpsappel til Syrien.
Erna Solberg opfordrer til at styrke indsatsen for at hjælpe dem på flugt fra krig, men også til at begrænse tilstrømningen af personer, der ikke har et beskyttelsesbehov. Hun fremhæver, at Norge har etableret en 48-timers procedure for at sikre hurtig retur af afviste asylansøgere.
Løsningen på flygtningekrisen skal ifølge Erna Solberg findes i et fælles samarbejde mellem landene i Europa hurtigst muligt, og hun skriver endvidere, at »ingen europæiske lande kan stille sig på sidelinjen i arbejdet med flygtningekrisen«.
Erna Solberg forudser, at flygtningekrisen kommer til at vare over en lang periode. Norge vil følge den europæiske debat tæt med henblik på at vurdere, hvad landet kan bidrage med fremover for at løse krisen.

