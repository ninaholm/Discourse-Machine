Talebans rekrutter bliver stadig yngre
Børn helt ned til fem-års-alderen bliver brugt af Taleban til at lægge bomber ud, mens 14-15-årige drenge sendes i kamp. Det er et tegn på, at Taleban har lidt store tab, mener ekspert
Taleban og andre væbnede grupper rekrutterer nu børn og bruger dem som vagter og selvmordsbombere. Fattigdom tvinger mange familier til at sende deres børn i krig.


 Han er ikke mere end ni-ti år, den lille dreng i den brune, støvede shalwar khamis. Men han bliver omgående stoppet, da han nærmer sig den danske lejr. En soldat går hen til ham og løfter hurtigt det ene øjenlåg for at tjekke, om drengen er påvirket af opium. Det er han ikke, og få minutter efter får han lov at komme ind i lejren.
Talebans vilje til at bruge børn som selvmordsbombere er et velkendt fænomen i det sydlige Afghanistan, men nu er børnesoldater også begyndt at indfinde sig på slagmarken, rapporterer nyhedsbureauet Reuters og flere andre britiske medier. I Kandahar-provinsen er gennemsnitsalderen for Talebans soldater faldet drastisk og tæller efterhånden børn ned til 14-års-alderen.
»Jeg har taget så mange teenagere til fange,« fortæller sergent Aaron Best fra de amerikanske styrker i Kandahar til Reuters i forbindelse med arrestationen af endnu to formodede oprørere på 14 og 15 år.
»Talebanerne bliver bare yngre og yngre.«
Og chefen for 2-508. Faldskærmsregiment, 82. Luftbårne division, Guy Jones, bekræfter tendensen.
Da krigen mod Taleban begyndte i 2002, var de fleste Taleban-kommandanter mellem 30 og 40 år, mens fodsoldaterne typisk var mellem 22-30. I dag er kommandanterne 10 år yngre, og stadig flere fodsoldater er rene børn på mellem 14 og 16 år, fortæller Jones, der er udsendt til Afghanistan for fjerde gang.
En presset fjende
Militæranalytiker Peter Dahl Truelsen fra Forsvarsakademiet mener kun, der kan være én forklaring på den udvikling.
»Det skyldes helt givet, at Taleban har lidt store tab det seneste år. Siden den amerikanske general McChrystal overtog kommandoen over ISAF-styrken sidste sommer er flere hundrede Taleban-ledere på mellemniveau blevet dræbt eller taget til fange i det sydlige Afghanistan og masser af almindelige fodsoldater dræbt. Det betyder selvfølgelig, at Taleban er nødt til at erstatte dem med nye, yngre folk,« siger han.
»Jo større tab, jo yngre gennemsnitsalder vil vi se,« understreger han.
Samme konklusion kommer den internationale ngo Red Barnet til. I en ny rapport, bekræfter organisationen det voksende problem med børnesoldater og advarer om, at rekrutteringen af børn og unge til krigen vil tage til i takt med, at det militære pres på Taleban øges.
»Taleban og andre væbnede grupper rekrutterer allerede nu børn og bruger dem som vagter og selvmordsbombere,« hedder det i en kommentar fra Red Barnets hovedkvarter i London.
I rapporten, der er udarbejdet sammen med organisationen Watchlist on Children and Armed Conflict, fortæller Red Barnet om børn ned til 12-års alderen, som bliver rekrutteret til Taleban og andre oprørsgrupper.
Der findes ikke nogen opgørelser over problemets omfang, men Red Barnet slår fast, at rekrutteringen af børnesoldater er mest udbredt i det sydlige og sydøstlige Afghanistan, hvor mange fattige familier lever som interne flygtninge og er ekstra sårbare over for hvervningsforsøg.
Trusler og tvang
TV-journalisten Sharmeen Obaid-Chinoy har netop lavet dokumentarfilmen Children of the Taliban, hvor hun fortæller om, hvordan rekrutteringen af børnesoldater foregår bl.a. i fattige nabolag, hvordan børnene hjernevaskes, og deres forældre får løfter om penge og kompensation, hvis deres sønner bliver dræbt.
Peter Dahl Truelsen fortæller også om, hvordan Taleban ofte truer landsbyernes ældste til at levere et vist antal rekrutter per landsby, og mange familier derfor er tvunget til at aflevere en søn til Taleban for at beskytte familien og landsbyen. Nogle familier vælger også at helgardere sig og giver en søn til Taleban og en anden til politiet.
»Så har de et ben i hver lejr,« tilføjer Peter Dahl Truelsen.
Trusler og fattigdom er de helt store rekrutteringsfaktorer, understreger han.
»For mange fattige familier i det sydlige Afghanistan er en månedlig indtægt fra Taleban eneste alternativ, hvis børnene skal ud og tjene penge. Det gælder ikke mindst i de familier, hvor familieforsørgeren er blevet dræbt,« siger han.
En del af de børn og unge, der nu kæmper for Taleban, kan derfor sagtens være sønner af Taleban-krigere, som har mistet livet i krigens første år, mener han.
Fattigdomsfænomen
Rekruttering af børnesoldater i Afghanistan er ikke noget nyt fænomen. Både under Talebanstyret fra 1996-2001 og tidligere var de afghanske militser kendt for at bruge børnesoldater.
Efter Talebans fald var FN med til at rehabilitere mere end 8.000 tidligere børnesoldater, give dem uddannelse og en fremtid uden våben. Også under mujahedinernes krig mod Sovjetunionen i 80'erne og den efterfølgende borgerkrig i 90'erne blev børn og unge rekrutteret til de forskellige militsgrupper, der brugte dem som soldater, tjenere eller sexobjekter. I sommeren 2009 forsøgte Talebans ledelse i den pakistanske grænseby Quetta at bremse rekrutteringen af mindreårige. I en håndbog, der opregner mere end 30 regler for, hvordan kampen mod den afghanske regering og de udenlandske styrker skal føres, forbyder Taleban bl.a. kommandanter at sende drenge i kamp, som endnu ikke har skæg.


