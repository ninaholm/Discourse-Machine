Storbritannien tvangshjemsender irakiske asylansøgere
Tvangshjemsendelsen af 44 irakiske asylansøgere er sket i direkte modstrid med den britiske regerings egne vurderinger af sikkerhedssituationen i Bagdad og møder skarp kritik fra flere ngo'er


 Et passagerfly chartret af Storbritanniens regering er landet i Bagdad medbringende 44 irakiske asylansøgere. Dermed har den varslede første tvangsdeportation til det mellemøstlige urocenter fundet sted, selv om de britiske myndigheder var advaret om, at dette skridt meget vel kan være et brud på folke- retten.
Alitalia-flyet menes at have forladt Stansted Lufthavn uden for London tidligt torsdag, efter at de irakiske fanger var blevet overført fra to interneringscentre i det sydlige England. Seks irakere, der også skulle have været udvist, fik dog i sidste øjeblik henstand, efter at domstole havde kendt vilkårene for deres repatriering ulovlige.
Stadig meget farligt
Asylflyet til Bagdad er det første, siden krigen begyndte for seks år siden. Caroline Slocock fra ngo'en Refugee and Migrant Justice (Retfærdighed for flygtninge og indvandrere, red.) betegner deportationerne til det sydlige Irak som »skødesløs omgang med retsprincipper«.
Hun henviser til, at en appeldomstol i juni slog fast, at regeringen vil handle i modstrid med sine forpligtelser i henhold til artikel 15c i EU's Direktiv vedrørende Asyl og Ophold, hvis den undlader at beskytte mennesker, som er flygtet fra voldelig forfølgelse.
Foreign Office, det britiske udenrigsministerium, fraråder officielt alle rejser til Bagdad. I dets vejledning hedder det bl.a.:
»Situationen er fortsat meget farlig med en vedvarende høj terrortrussel, herunder fare for vold og bortførelser.«
Mange af de asylansøgere, som blev tvunget om bord på flyet, gav udtryk for, at de frygtede for gengældelse og forfølgelse i Bagdad.
»Regeringen burde have ventet,« siger Caroline Slocock.
»Ifølge den retslige vurdering, vi modtog i går i aftes, er dette hemmelighedskræmmeri klart ulovligt. Det er åbenlyst, at denne tvangshjemsendelse ikke burde være sket.«
Hendes bekymringer deles af Sandy Buchan, leder af gruppen Refugee Action, der siger:
»Hvis Bagdad nu skal anses for sikker, hvor på Jorden er der så overhovedet farligt?«
I de første seks måneder af 2009 blev 1.891 civile rapporteret døde som følge af vold i Irak. FN's Højkommissær for Flygtninge har sagt, at ingen irakere fra de fem centrale provinser - herunder fra Bagdad - bør tvinges til at vende tilbage.
Torsdagens deportation er sket, mens den britiske asyldomstol er ved at forberede en ny evaluering af sikkerhedssituationen i Irak - denne ventes at blive forelagt ved en høring i januar.
»Vi opfordrer regeringen til at lytte til FN's Flygtningehøjkommissariat og til sine egne råd og indstille tvangsforflyttelserne af irakerne nu, indtil vi kan garantere sikkerheden for de afviste asylansøgere på en human og værdig måde,« siger Sandy Buchan.
Behandlet som forbrydere
En iraker, der også blev ført til Stansted, men ikke blev sat på flyet, fortæller følgende til Den Internationale Sammenslutning af Irakflygtninge:
»De tog fat i folk og førte dem én efter én fra busserne til flyet. Da mine venner begyndte at råbe, at de ikke ville tilbage, gav store og svært bevæbnede sikkerhedsvagter dem håndjern på og tvang dem ind i flyet.«
»De blev behandlet som tilfangetagne forbrydere. Det var som at se optagelser fra Guantánamo. Jeg ved ikke, hvorfor jeg blev sat på bussen, min hjemsendelse blev aflyst i går. Det er forkert at behandle folk på denne måde.«
The Independent har forgæves forsøgt at få en kommentar til dette forløb fra det britiske indenrigsministerium.

© The Independent og Information Oversat af Niels Ivar Larsen

