Vesten giver atomaftale en kølig modtagelse
Hverken i USA eller Europa var der jubel over Irans nye atomaftale i går - tværtimod. Oplysningerne var få og spørgsmålene mange: Mener Iran sine løfter alvorligt denne gang? Er Kina og Rusland stadig indstillet på sanktioner, eller har de ventet på en smutvej ud?


 New York  - Et lovende gennembrud eller endnu et kynisk, strategisk forsøg på at trække tiden ud. Reaktionerne fra Vesten delte sig i går i to lejre ovenpå nyheden om Irans atomaftale med Tyrkiet og Brasilien - med hovedvægten til den kølige eller direkte kritiske side.
Fra USA var der først påfaldende tavshed, men kort før redaktionens deadline i aftes sendte præsident Obamas pressesekretær Robert Gibbs en meddelelse ud og erklærede, at »USA og det internationale samfund fortsat har alvorlige bekymringer« over Iran:
»Skønt det ville være et positivt skridt, hvis Iran vil sende lavberiget uran ud af landet, som det lovede i oktober, så har Iran sagt i dag, at landet vil fortsætte sin berigelse til 20 pct., som er i direkte strid med sikkerhedsrådets resolutioner,« skrev Gibbs.
Han tilføjede, at den nye aftale desuden er »vag«, når det gælder Irans vilje til at mødes og forhandle med den såkaldte 5 plus 1-gruppe (USA, Storbritannien, Frankrig, Rusland og Kina plus Tyskland). Og derfor vil USA fortsætte sit arbejde i sikkerhedsrådet for at »gøre det klart for den iranske regering, at den må vise med handling - ikke kun med ord - at den er villig til at leve op til sine internationale forpligtelser eller mærke konsekvenserne, inklusiv sanktioner.«
Resultatløst
Også i Frankrig, Storbritannien og EU blev der reageret køligt, og også her lød meldingen, at man fortsat vil presse på for at få vedtaget nye sanktioner. Iran indgik i efteråret en lignende aftale om udveksling af beriget uran med den såkaldte 5 plus 1-gruppe, men den faldt senere til jorden uden resultat, og begge parter beskyldte hinanden for at trække i land.
I skeptikerlejren er frygten, at dette blot er et nyt strategisk forsøg fra Irans side på at trække tiden ud og køre rundt med forhandlingerne - hvorefter iranerne så om nogle uger eller måneder alligevel ikke vil være med. Og imens vinder de tid til at fortsætte atomprogrammet.
»Lad os ikke glemme, at iranerne har udsendt talrige modstridende meldinger de seneste måneder,« advarede en talsmand for det franske udenrigsministerium.
Til avisen New York Times sagde Emad Gad fra Ahram Center for Political and Strategic Studies i Cairo, at Iran »har en tradition for at indgå en aftale og derefter trække i land. Iran lader situationen blive meget anspændt - og indgår så en aftale. Det er en klassisk karakteristik af den iranske politiks natur.«
Og i Washington Post skrev kommentatoren Glenn Kessler, at »Iran har skabt en illusion af fremskridt uden at tilbyde noget reelt kompromis til USA og dets allierede.«
Obamas valg
Kessler mener, at Obama nu står overfor et vanskeligt valg: Afvise en aftale, han selv bakkede op i efteråret - eller acceptere og samtidig udskyde sanktionerne. Nu er Obamas største håb, mener Kessler, at iranerne igen bliver besværlige hurtigst muligt, så det ikke lykkes at forhandle detaljerne på plads.
Flere amerikanske medier peger på, at aftalen fra efteråret dækkede ca. 70 pct. af Irans atomlagre, men at den samme mængde nu kun vurderes at udgøre ca. halvdelen. Hvis Iran samtidig fortsætter sit atomprogram og sin berigelse, så vil weekendens aftale kun dække en lille del af USA's og Vestens bekymringer.
»Denne aftale er ikke årsagen til Teherans problemer. Det er hele det iranske atomprograms natur og iranernes modvilje mod at svare på spørgsmål,« sagde en anonym vestlig diplomat til Reuters.
Men USA og EU må formentlig sande, at målet om nye sanktioner er rykket væsentligt længere ud i horisonten. Både Kina og Rusland kan muligvis bruge aftalen som argument for igen at udskyde, og samtidig har både Tyrkiet og Brasilien for tiden midlertidige pladser i sikkerhedsrådet og vil næppe stemme for sanktioner, før den nye aftale har stået sin prøve. I avisen Financial Times satte kommentatoren David Gardner i aftes sin finger på den noget vægelsindede stemning sådan her:
»Det tilsyneladende gennembrud, som Tyrkiet og Brasilien har forhandlet med Iran, kan vise sig at være endnu en falsk diplomatisk solopgang. På den anden side kan det også være præcis den triumf, der forhindrer en væbnet konflikt med Iran.«


