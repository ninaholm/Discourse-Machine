Fængslet på ubestemt tid
Danmark arbejder på at udlevere den enlige fange i Camp Viking til den afghanske sikkerhedstjeneste NDS i en anden provins end Helmand, men Amnesty og flere eksperter i folkeret tvivler på, at det er muligt at finde et sted, hvor risikoen for tortur ikke er til stede. I sidste ende kan Danmark blive nødt til selv at retsforfølge ham
Han burde egentlig være her, i et af de afghanske myndigheders fængsler i Lashkar Gah, men i mere end fem måneder har en ca. 25-årig afghansk mand været tilbageholdt i den dansk militærlejr Camp Viking – uden på noget tidspunkt at være stillet for en dommer, fordi der er tvivl om menneskeretsforholdene i de afghanske fængsler.


 Fem måneder, eller 154 dage. Så længe er der gået, siden en gruppe danske soldater fra Viking-kompagniet tog en yngre talebaner til fange i nærheden af Gereskh, der er hovedbyen i det område, danskerne opererer i.
Det var den 5. december 2012. Og som altid, når danskerne tilbageholder en mistænkelig person, tager de fingeraftryk, laver en iris-scanning og tager en dna-prøve for at se, om det er en person, der allerede står på en af ISAF’s fire lister over eftersøgte og mistænkte.
Og denne gang var der bid. Den mand, som danskerne havde fanget, var mistænkt for at bygge eller udlægge vejsidebomber.
Gode råd var nu dyre.
Hvad skulle danskerne stille op med den formodede talebaner? Slippe ham fri var umuligt beviserne taget i betragtning
Og siden november sidste år har hverken Storbritannien eller Danmark udleveret fanger til den afghanske sikkerhedstjeneste NDS, hvis facilitet i provinshovedstaden Lashkar Gah ellers plejer at tage sig af talebanere og andre sikkerhedsfanger
At lade den afghanske hær tage sig af fangen var heller ikke en mulighed. For en gangs skyld var de danske soldater nemlig på opgave uden deres afghanske kolleger, og juridisk set var der derfor ingen mulighed for at overlade fangehåndteringen til andre end danskerne selv.
Styrkechef oberst Anders Mærkedahl Pedersen så ikke andre muligheder end at lade Viking-kompagniet tage fangen med tilbage til den dansk-britiske Price-lejr.
Næste dag blev han overflyttet til danskernes hovedkvarter Camp Viking, der er en lille del af det enorme Camp Bastion-kompleks midt i Helmands ørken.
Fængslet i ørkenen
I juledagene byggede de danske soldater et fængsel af air conditionerede containere til den mistænkte talebaner.
Det var første gang, de danske militærpolitifolk skulle agere fangevogtere i længere tid, og fængslet blev indrettet, så det kunne huse endnu en fange, hvis det skulle blive nødvendigt.
Indtil videre har den mistænkte bombemand imidlertid tilbragt samtlige 154 dage i ophøjet ensomhed med en radio som eneste faste selskab. En enkelt gang har han haft sin familie på besøg, men ellers må han nøjes med vagternes selskab – og ind imellem en snak og et spil med en pashtu-talende militærtolk.
To gange om ugen kan han dog tale i telefon med sin familie i et kvarter, oplyser Hærens Operative Kommando, og en gang om ugen kan han tale et kvarter med familien via Skype ved Røde Kors i Lashkar Gah. To gange om ugen får han desuden besøg af en mullah, alt sammen under behørig overvågning. En times gårdtur, tre måltider mad om dagen samt regelmæssige besøg af lejrens læge og militærjurist skal desuden sikre, at fangen ikke lider nød, mens han er danskernes varetægt.
Udsigt til at få sin sag prøvet ved retten er der imidlertid ikke meget af. Ifølge Forsvarsministeriet har de afghanske myndigheder tilkendegivet, at de gerne vil retsforfølge den danske fange, men på grund af den danske »de facto suspendering« af udleveringer til NDS i Lashkar Gah, »har der i stedet været fokus på at overdrage den pågældende til en afghansk facilitet uden for Helmand«, skriver ministeriet i et svar til Information.
Ifølge ministeriet kræver den ordning accept fra de afghanske myndigheder, og den afventer Danmark stadig.
Til brug for en kommende retssag har danskerne ifølge ministeriet »samlet en bevispakke, som vil blive overdraget til de afghanske myndigheder sammen med den tilbageholdte.«
Usikker udlevering
Amnesty International og eksperter i folkeret og menneskerettigheder mener, at det er i strid med menneskeretskonventionen at have en fange siddende i Camp Viking på ubestemt tid.
Men de mener også, at det er problematisk, hvis Danmark udleverer fangen til de afghanske myndigheder i en anden provins. FN har i to rapporter påvist udbredt fangemishandling og tortur i NDS-faciliteter over det meste af landet, og de danske myndigheder kan derfor få svært ved at finde et sted, som det er forsvarligt at udlevere ham til, vurderer Amnesty Internationals juridiske konsulent, Claus Juul.
»Hvis han skal udleveres til de afghanske myndigheder i en anden provins, skal Danmark have en klippefast overbevisning om, at i den her forlægning risikerer han ikke tortur. Og spørgsmålet er, om det kan lade sig gøre. Den afghanske sikkerhedstjeneste er jo kendt for omfattende brug af tortur,« siger Claus Juul.
Professor i folkeret ved Københavns Universitet Jens Elo Rytter stiller samme spørgsmål.
»Hvis Danmark skal udlevere ham til en anden provins, så gælder bestemmelsen om non-refoulement stadig. Det betyder, at Danmark ikke må udlevere ham, hvis der er risiko for tortur,« siger Rytter. »At dømme ud fra FN’s rapporter er tortur udbredt hos de afghanske myndigheder. Spørgsmålet er derfor, om det er muligt at udlevere til en anden provins«
Jens Elo Rytter understreger, at nogle jurister vil mene, at det ikke er muligt, mens Forsvarsministeriet hidtil har sagt, at man må skelne mellem de forskellige politistationer og fængsler.
Specialist i menneskerettigheder seniorforsker Thomas Gammeltoft-Hansen fra Dansk Institut for Internationale Studier deler Rytters vurdering.
»En udlevering beror på en vurdering af, om de afghanske myndigheder lever op til konventionerne,« siger han og understreger, at den udleveringsaftale, som Danmark og Afghanistan ikke er »nogen garanti for, at han vil blive behandlet rimeligt, især ikke når der er tale om en forholdsvis højt profileret fange,« siger Thomas Gammeltoft-Hansen.
Mulige løsninger
I sidste ende kan den danske regering blive nødt til at hente den afghanske fange til Danmark for at få ham retsforfulgt under betryggende forhold, mener han.
»I yderste konsekvens kan det blive nødvendigt at løslade ham eller bringe ham til Danmark med henblik på retsforfølgelse, men det forsøger regeringen naturligt nok at undgå,« siger han.
Både Jens Elo Rytter og Claus Juul er enige, men Amnestys jurist har også en alternativ løsning.
»En anden udvej kunne være at få de afghanske myndigheder til at afhøre og retsforfølge den mistænke i Camp Viking, hvor de danske soldater kan holde øje med, hvad der foregår. Så kan man i hvert fald sikre, at han ikke bliver dømt for noget, han har tilstået under tortur,« siger Claus Juul. »Men der løser ikke spørgsmålet om, hvordan man sikrer ham bagefter, når han skal afsone sin straf.«

