'Politikerne forstår ikke, at vi har ryggen mod muren'
Grundfos-formand er vred over beslutningstagernes svigt af både klima-udfordringen og det erhvervsliv, der gerne vil skabe grønne løsninger
Grundfos-formand Niels Due Jensen forstår ikke Venstres modstand mod at etablere en dansk højhastighedsforbindelse for tog, som vil kunne lukke hullet mellem Sverige og Tyskland og dermed forbinde Europa og lokke flere fra bilerne over i toget.


 "Jeg ved ikke, hvad der skal til for at råbe politikerne op," siger Niels Due Jensen.
"Jeg taler fra hjertet, og jeg er dybt frustreret over, at der ikke sker mere på klima-området. Det går alt for langsomt."
Sådan plejer en magtfuld erhvervsleder ikke at tale. Men det gør Niels Due Jensen, tidligere koncernchef, i dag bestyrelsesformand for Grundfos-koncernen, der med hovedsæde i Bjerringbro og tilstedeværelse i 42 lande sidder på det halve verdensmarked for cirkulationspumper omsætter for 16,8 mia. kr. om året og giver beskæftigelse til 16.500 mennesker.
Niels Due Jensen ser med bekymring på, hvordan den aktuelle finansielle og økonomiske krise ser ud til at stjæle politisk opmærksomhed fra de langsigtede bæredygtighedsudfordringer.
"Det er helt forkert, hvis EU nu begynder at slå bremserne i i forhold til de klimamål, man allerede har vedtaget," siger han med henvisning til sidste uges EU-topmøde, hvor EU's klimabeslutninger fra marts 2007 kun efter hårde forhandlinger kunne bekræftes, men hvor de egentlige slagsmål om byrdefordelingen mellem landene først nu skal til at begynde. 
De europæiske miljø- og klimaministre tager hul på forhandlingerne i dag, og en række medlemslande har allerede med henvisning til økonomien taget forbehold over for de nationale forpligtelser og foreslåede virkemidler.
"Jeg kan godt forstå, at nogle lande vender skråen og siger, at det lige nu har første prioritet at redde banksystemet. Kommer vi ikke igennem den finansielle krise og sikrer den bedste del af verdens banksystem, bliver der jo heller ingen løsninger med hensyn til at indføre en renere teknologi."
"Men samtidig er det knap til at forstå de svimlende beløb, som verdens regeringer nu er klar til at bruge på finanskrisen, i forhold til det, der bruges til at sikre, at vi kommer i land med de nødvendige reduktioner i CO2-udledningerne," siger Due Jensen.
"I forhold til klimaudfordringen og de kommende generationer er det alt for kortsigtet, hvis man nu renoncerer på de investeringer, der skal til for at sikre de rene teknologier."
Muligheder og barrierer
Han mener tværtimod, at der kan være dobbelt kriseterapi i at investere i rene teknologier og bæredygtighed, fordi det ud over at gavne klima og miljø vil kunne give arbejdspladser, hvis økonomisk afmatning ledsages af stigende ledighed. Due Jensen nævner produktion af energi-afgrøder som én mulighed, klimavenligt byggeri og energirenovering af den eksisterende bygningsmasse som en anden.
"I boligmassen er der meget store energigevinster at hente. Men der mangler skrappere krav fra myndighedernes side til energiforbruget i nyt byggeri og til, hvor langt energiforbruget skal ned ved renovering. Sådanne krav kan også hjælpe til at skabe et nyt marked for de energirigtige produkter til byggeriet."
Niels Due Jensen vil også have indsatsen for sol, vind og anden vedvarende energi skærpet.
"Der er allerede i dag mange teknologiske løsninger til rådighed. Det, vi savner, er at få drevet markedet og afsætningen i den rigtige retning. Derfor er der så hårdt brug for, at politikere og regeringer skaber de rammebetingelser, den adfærdsregulerende lovgivning, der bevidst driver tingene den vej - også så forbrugerne begynder at tage de rigtige beslutninger. Vi må have en ny alliance mellem erhvervsliv, forbrugere og myndigheder til at virke. Og alle de virksomheder, som ikke driver udviklingen i retning af renere teknologi, de bør have ringere vilkår."
I dag er der flere barrierer for den udvikling. Niels Due Jensen blev mindet om det, da han så et tv-indslag om en nordjysk familie, der køber grøn elektricitet i form af strøm lavet med norsk vandkraft, og som betaler CO2-afgift, selv om strømmen er CO2-neutral. 
Reglen om at al elektricitet - også vindmøllestrøm - CO2-beskattes ens, er over 15 år gammel og indført af administrative hensyn. Skatteminister Kristian Jensen har som sine forgængere afvist at ændre afgiften med henvisning til, at den miljøvenlige energi i stedet bliver fremmet via tilskud.
"Men det er jo at holde folk for nar at bede dem betale CO2-afgift for strøm, der ikke giver CO2. På samme måde når man stadig skal betale afgift for at transportere grøn energi gennem det bestående forsyningsnet," siger Niels Due Jensen.
Det gælder f.eks., hvis man sender biogas gennem naturgasnettet - her betaler man afgift for biogassen, som om den var naturgas.
"Det er grotesk, at politikerne tigger befolkningen om at vælge miljørigtigt og samtidig spænder ben for det. Det vil ingen finde sig i i længden. Skatteministeren må forstå, at det er utåleligt, hvis man skal have folk til at tage klimaindsatsen alvorligt, og politikerne må rydde op i det, der demotiverer folk fra at foretage de rigtige beslutninger." 
Grundfos-formanden ser forholdene i transportsektoren som et andet eksempel på, at politikerne siger ét og gør noget andet. Han nævner Venstres modstand mod at etablere en dansk højhastighedsforbindelse for tog, som vil kunne lukke dagens hul mellem Sverige og Tyskland og dermed forbinde Europa og lokke flere fra bilerne over i toget.
"Det er så rigtig en tanke. Hvis det er økonomien, der bremser, må man spørge, hvorfor det skal gå over finansloven, og hvorfor man ikke vil tillade privat finansiering. Der er masser af investorer, der gerne vil lave de rigtige løsninger, hvis de kunne få lov at tage det afkast, der kan forrente investeringen. Det er en forældet politisk holdning, at det skal være det offentlige, og det er da grotesk, at vi i dag ofte kører langsommere på jernbanenettet end for 40 år siden," mener Due Jensen.
Han appellerer til politikerne om at bringe alle de sten og barrierer af vejen, der spærrer for de klimavenlige løsninger.
"Hvis ikke de handler på den korte bane, så når vi det simpelthen ikke på den lange."
Flere penge
En ting er de rette rammebetingelser. En anden ting er at stimulere udviklingen af de nye løsninger.
"Det er et meget konkret, men også meget krævende projekt at finde frem til, hvordan vi reelt bliver bæredygtige. Hvor langt kan vi komme, hvordan omsætter vi viden til grøn teknologi og praksis - det kræver en kæmpe indsats at finde ud af, og det arbejder vi faktisk en del med i industrien, også hos Grundfos."
Niels Due Jensen fortæller om de nye, energieffektive cirkulationspumper, Grundfos har udviklet. De bruger op til 80 pct. mindre energi end de traditionelle pumper, der stadig sidder i de fleste huse, og er dermed ifølge koncernen de mest energieffektive i verden. Det globale salg af de nye pumper betød i 2007 en elbesparelse på én milliard kilowatt-timer. Og hvis alle 120 mio. traditionelle cirkulationspumper i Europa blev udskiftet med de effektive A-mærkede, ville elbesparelsen blive 45 mia. kilowatt-timer årligt, viser Grundfos' beregninger. Det kunne med et slag fjerne noget, der ligner halvdelen af Danmarks samlede CO2-udledning.
"Men det er ikke gået op for politikerne, hvor meget det kræver af forskning og udvikling at skabe de rene teknologier. Regeringen er så benovet over den ene milliard kr., man fra 2010 mener, man kan smide efter forskning og udvikling i energiteknologi. Det tror de, man kan få en sækfuld gode løsninger for - jeg er helt enig med min kollega fra Danfoss, Jørgen Mads Clausen, i, at det er alt for lidt. Beløbet skal ganges med 10. Men det forstår politikerne ikke, for de har ingen indsigt i, hvad det faktisk koster at udvikle de nye løsninger. Der er en forståelseskløft mellem det politiske system og os, der skal få tingene til at virke," siger Niels Due Jensen.
Privat-offentligt
Alene Grundfos bruger årligt omkring 700 mio. kroner på forskning og udvikling og derefter yderligere 6-700 mio. på at gøre resultaterne salgbare.
"Det er næsten 1,5 mia. kr. pr. år fra én hjemlig virksomhed - andre virksomheder bruger tilsvarende masser af penge," påpeger Grundfos-formanden.
Han ser meget gerne et forstærket privat-offentligt samarbejde om en markant større investeringsindsats for på en gang at løfte klimaudfordringen og sikre økonomi og arbejdspladser, hvis recessionen kommer. Af nogle kaldet A New Green Deal.
"Inden for de seneste tre uger har jeg med forbavselse set, hvor store summer regeringerne kan hive op af lommerne, når krisen rammer. Men det er sørgeligt, at man tilsyneladende skal have ryggen mod muren, før man begynder at træffe de rigtige beslutninger. På klimaområdet gælder jo det særlige, at det selv med de rigtige løsninger måske tager 100 år, før vi har bragt systemet tilbage til en bæredygtig tilstand. Vi har ryggen mod muren, men det er ikke forstået."
Niels Due Jensen mener, politikere i høj grad lader sig styre af snævre hensyn, der blokerer for de langsigtede løsninger.
"Man er så utrolig bange for at støde vælgergrupper fra sig. Og det er man - og nu bliver jeg nok upopulær - af hensyn til sit eget levebrød og muligheden for at blive genvalgt. Det er et af demokratiets store problemer: Vi gør ikke det, der er rigtigt og nødvendigt af hensyn til de kommende generationer, fordi vi lader os styre af kortsigtede hensyn."


