Atombomberne er regimets livsforsikring
Der er god grund til at være bekymret over Nordkoreas atomprogram, mener eksperter, efter at det hermetisk lukkede land har sprængt sin fjerde atombombe. Først og fremmest fordi vi ved så lidt om, hvad regimet vil bruge sine frygtelige våben til
Nordkoreanere på vej på arbejde i Pyonyang tidligt om morgenen. Selvom Nordkoreas våbenstyrke er vokset voldsomt i de senere år, ved man reelt meget lidt konkret om landets atomvåbenprogram.


 Mere smæk for skillingen. Det er basalt set det, Nordkorea forsøger at opnå ved at fortsætte udviklingen af sit kontroversielle atomprogram.
Bomberne bliver stadig større og formentlig også mere effektive. Hvis det viser sig, at et lille, hermetisk lukkede diktatur faktisk har sprængt en brintbombe, sådan som det statslige nyhedsbureau hævder, er der tale om et foruroligende kvantespring i landet formåen, siger eksperter.
»Hvis det virkelig er en brintbombe, vil den være 2.000 gange så kraftig, som de bomber, der faldt over Nagasaki og Hiroshima,« siger den dansk-canadiske ekspert Cindy Vestergaard fra Dansk Institut for Internationale Studier.
Både hun og Nordkorea-ekspert Aidan Foster-Carter fra Leeds University finder Nordkoreas atomare ambitioner dybt foruroligende.
Livsforsikring
Der er en klar linje i Nordkoreas atomprogram, vurderer Cindy Vestergaard. Våbnene bliver stadig større, stærkere, mere skrækindjagende.
Og samtidig arbejder det nordkoreanske regime tydeligvis også på at blive i stand til at anvende de nye våben stadig længere væk.
Ifølge det amerikanske forskningsinstitut US-Korea Institute på John Hopkins School of Advanced International Studies er Pyongyang bl.a. i gang med at teste affyringen af missiler fra undervandsbåde.
Læs også: Magtfuldt trekløver arbejder på modsvar til Nordkorea
Satellitbilleder viser ifølge nyhedsbureauet Associated Press, at det angiveligt er lykkedes i december. I al fald er ubåden tilsyneladende stadig sødygtig.
Nordkorea råder ifølge BBC over missiler med op til 6.000 kilometers rækkevidde, hvilket gør landet i stand til at angribe bl.a. Kina, Rusland og Alaska (USA), men hvis det kan lade sig gøre at anvende ubåde til affyringen, øges rækkevidden markant, konstaterer AP.
Så sent som i september meddelte Nordkorea, at landets største atomanlæg Yougbyon atter er taget i brug efter otte år nedlukning med deraf følgende mulighed for at producere mere beriget uran end hidtil.
»Der er god grund til bekymring,« siger Cindy Vestergaard.
Men først og fremmest, fordi ingen aner, om det nordkoreanske styre er parat til at anvende deres frygtelige våben og under hvilke vilkår.
»Det eneste, vi ved, er, at det nordkoreanske styre betragter atomvåben som sin livsforsikring. De mener, at atomvåben er det eneste, der kan sikre landet mod USA og dermed garantere regimets overlevelse,« siger hun.
Wong Maye-E
Usikre intentioner
Det mest foruroligende er ifølge eksperterne, at omverdenen ved så lidt, både om det nordkoreanske atomprogram, om landets hersker Kim Jong -un og den lille håndfuld håndgangne mænd, der styrer landet sammen med ham, og ikke mindst om deres intentioner.
»Det bliver i bedste fald velinformeret gætteri,« siger Cindy Vestergaard om de mange vurderinger, der fyger gennem luften oven på prøvesprængningen. F.eks. er der ingen, der ved, om Nordkorea har planer om at være de første til at anvende atomvåben i en krisesituation, om de nordkoreanske atomvåben er samlede eller adskilte og dermed om der vil være en varselstid, før de evt. affyres eller i hvilke situation, styret vil være villig til at anvende dem.
»Vi ved ikke engang om Kim Jong-un er tilregnelig eller ej. Der er så mange ubekendte faktorer, og dermed bliver risikoen for, at omverdenen reagerer forkert i en krisesituation, enorm,« siger hun.
Læs også: FN’s Sikkerhedsråd forbereder resolution mod Nordkorea
Aidan Foster-Carter mener, der er flere grunde til, at Nordkorea gennemfører en prøvesprængning netop nu. Først og fremmest har den 32-årige Kim Jong-un fødselsdag på fredag, hvilket indgår som en vigtig mærkedag i den persondyrkelse, der omgiver ham.
Derudover er der formentlig også en række tekniske grunde til, at det nordkoreanske styre ønsker at afprøve de våben, de udvikler.
»Nordkorea er nødt til at teste cirka hvert tredje år, som led i udviklingen af deres stadig mere avancerede atomteknologi,« siger han og peger på, at de tidligere prøvesprængninger har fundet sted med netop dette interval; i 2006, 2009 og 2013.
Derudover ønsker Nordkorea ifølge Aidan Foster-Carter at markere sig internationalt.
»Pyongyang-styret forsøger helt klart at få USA’s opmærksomhed – og resten af verdens. Og i den sammenhæng er de ligeglade med, at opmærksomheden hovedsagelig er negativ,« siger han.
FN’s Sikkerhedsråd fordømte sent onsdag aften prøvesprængningen. Og dagen igennem stod verdenslederne i kø for at kritisere optrapningen.
Heriblandt Nordkoreas eneste allierede, Kina, der i overraskende kraftige vendinger bad Kim Jong-un til at afholde sig fra yderligere provokationer.
Læs også: Nordkoreanske prøvesprængninger provokerer Kina
Wong Maye-E
Legitimitet
Cindy Vestergaard mener også, at prøvesprængningen har flere forklaringer: »Men de handler alle sammen om, at det nordkoreanske styre ønsker at booste sin legitimitet,« siger hun. »Det er en slag fødselsdagsfyrværkeri, der har til formål at understrege Kim Jong-uns og styrets legitimitet over for befolkningen« siger hun.
Ved at gennemføre prøvesprængningen, beviser han både sin egen og regimets styrke over for nordkoreanerne og giver befolkningen indtryk af, at han er deres eneste beskyttelse mod omverdenen, især ærkefjenden USA. Udover de hjemlige gevinster, ønsker Nordkorea også at booste sin legitimitet på den internationale scene, siger hun.
»For Nordkorea er alle andre lande fjender, men USA er fjenden over dem alle. De ser USA som den største trussel mod regimets overlevelse,«  siger den dansk-canadiske seniorforsker.
Wong Maye-E

