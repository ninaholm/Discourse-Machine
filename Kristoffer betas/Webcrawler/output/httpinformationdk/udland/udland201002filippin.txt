Filippinere sender penge hjem til et bundløst hul
Filippinernes største eksportvare er arbejdskraft. De heldigste af migranterne kan skaffe penge til sig selv og deres familie; de uheldigste kommer hjem i kister. Præsidenten kalder dem 'moderne helte' og deres hjemsendte penge pynter på bruttonationalproduktet. Men kun på overfladen
Befolkningen i Filippinernes sydligste øgruppe, Mindanao, søger i stort antal til udlandet efter arbejde, bl.a. på grund af væbnet konflikt mellem oprørsgrupper og regeringshær i regionen. Men folk migrerer også fra de mere 'fredelige' dele af Mindanao, hvor multinationale selskaber opkøber landbrugsjorden og udfører rovfiskeri, hvilket gør det svært for lokalbefolkningen at overleve økonomisk.


 I det skema, alle rejsende skal udfylde på vej over grænsen til Filippinerne - et skema i stil med det amerikanske: hvad laver du her, hvor skal du bo, har du en bombe i tasken, eller smitsomme sygdomme - er der en særlig rubrik for migrantarbejdere. Men den er ikke til folk uden filippinsk statsborgerskab; den er til filippinere, der arbejder udenlands, de såkaldte kababayans, som det hedder på tagalog, som er den officielle filippinske dialekt.
Kababayans skal oplyse, hvorfor de kommer tilbage. Om de blot skal besøge slægtninge eller er kommet tilbage permanent, om deres kontrakt er udløbet, om de er blevet fyret, har orlov eller ferie osv. Man får næsten fornemmelsen af, at Kababayans skal have en rigtig god forklaring for at få lov at vende tilbage.
Den globale økonomiske krise har foruroliget den filippinske regering. Ikke så meget af bekymring for stabiliteten af den nationale produktion - den eksisterer stort set ikke. Men af bekymring for, at millioner af filippinske kontraktarbejdere i udlandet skal miste deres arbejde, eller sende færre penge hjem, de såkaldte remitter.
I de filippinske avisers business-tillæg har der det sidste år stort set dagligt været artikler om den økonomiske krises betydning for remitter, og i januar i år advarede Asian Development Bank den filippinske regering om, at afhængigheden af remitter kan rive tæppet væk under landets økonomi.
Hjem som bagage
At hjemvendende kababayans skal forklare sig, er måske ikke så mærkeligt, når man tager i betragtning, at over 13 procent af Filippinernes bruttonationalprodukt udgøres af remitter.
Og det »opsving i nationale opsparinger og investeringsniveauer« som den filippinske diktator Ferdinand Marcos spåede, da han i 1970'erne lagde grunden for statsfaciliteret eksport af filippinske arbejdere, er aldrig kommet. Ifølge Walden Bello, professor i offentlig administration ved University of the Philippines, har skiftende regeringer i Manila siden kanaliseret blandt andet de penge, arbejdsmigranterne sender hjem, ned i et bundløst hul af korruption og »strukturelle tilpasningsprogrammer« - dvs. handelsliberaliseringer, betaling af udlandsgæld og omfattende privatiseringer.
Hver tiende filippiner arbejder i dag uden for landet i kortere og ofte længere perioder, og nogle kommer aldrig tilbage. Andre »rejser ud som passagerer, men kommer hjem som bagage«, som Jasmine Bayao fra Kaagapay OFW Ressource & Service Center udtrykker det.
Kaagapay er baseret i Cotabato City i den autonome muslimske region (ARMM) i Mindanao, og beskæftiger sig primært med juridisk bistand til kvindelige migranter, og med at opspore forsvundne migranter på forespørgsel fra venner og slægtninge.
»Et typisk problem for OFW's (Overseas Filipino Workers, red.) er, at de får konfiskeret deres pas og mobiltelefon af deres arbejdsgiver. Og så kan de ikke komme i kontakt med deres familier her,« fortæller Bayao.
Håber på bedre vilkår
Blandt de primære årsager til, at folk fra Mindanao »prøver lykken« i udlandet nævner Bayao generel fattigdom og naturkatastrofer som f.eks. oversvømmelse, samt at folk er blevet internt fordrevne på grund af den væbnede konflikt i regionen. Og når folk migrerer fra de 'fredelige' dele af Mindanao, er det ofte, fordi de bliver fordrevet fra deres jord af multinationale selskaber, der anlægger storplantager. Eller at de »frivilligt« sælger deres jord og carabao's - vandbøfler - fordi de har svært ved at klare sig økonomisk med små landbrug.
»Så lader de sig lokke af rekrutteringsfirmaerne, der lover gode job i Manila eller i udlandet. Men tit er jobbet noget andet, end de blev lovet, eller også er der slet ikke noget job. Og så står de der og har solgt alt, de ejede, betalt pengene til rekrutteringsfirmaet, og har ingen mulighed for at vende tilbage,« siger Bayao.
'Og pengene er væk ...'
Den høje 'eksport' af arbejdskraft fra Filippinerne betyder også, at mange børn vokser op uden deres forældre, hos slægtninge eller venner. Det er som oftest også tilfældet, selv hvis det kun er moren, der er kababayan; mange filippinske mænd deler nemlig den internationalt udbredte holdning om, at børnepasning er en opgave for kvinder. Ligesom madlavning. Eller tøjvask. Så de flytter hjem til deres familie eller svigerfamilie, når konen rejser ud. Og overlader børnene til de kvindelige slægtninge.
»Sådan er det virkelig!« siger Minmin, der kommer fra provinsen Zamboanga Peninsula i Mindanao. Mange udvandrer fra denne provins, fordi de primære leveveje som småbønder og fiskere er truet af multinationale storplantager og illegalt fiskeri. Minmin fortsætter:
»Selv de mænd, der ikke engang arbejder. De sidder bare på deres flade, mens søsteren eller svigermoren passer børnene, og venter på de penge, som konen sender hjem hver måned. De penge, der er tilovers, når børnenes uddannelse er betalt, bruger mændene på hanekamp, eller øl, på mobiltelefoner, tøj, biler.«
Bayao fortæller, at i Kaagapays forsøger de at undervise familierne i, hvad arbejdsmigration reelt betyder. At de fleste migranter arbejder hårdt og længe, og at de huse, familierne til OFW's får råd til at bygge her i Mindanao, står i skærende kontrast til, hvordan deres udearbejdende slægtninge bor i f.eks. Europa. Ofte i små værelser, og ofte mange på et værelse. Til en dyr husleje.
»Især de kvindelige migranter fortæller ikke deres familier, hvordan det virkelig er - de vil ikke have, at familierne bekymrer sig,« siger Bayao.
Subsidier til de rige lande
Når børnene af OFW's bliver voksne, rejser de ofte også ud som kababayans og bruger deres uddannelse i udlandet. På den måde siver størstedelen af remitterne ud af Filippinerne før eller siden. Enten i form af forbrug af importerede varer, eller i form af arbejdskraft uddannet i Filippinerne, men anvendt i Europa, USA, olielandene i Mellemøsten og de asiatiske tigerøkonomier.
»På den måde kan man sige, at vi i Filippinerne subsidierer jeres økonomi i Danmark,« griner Minmin.

