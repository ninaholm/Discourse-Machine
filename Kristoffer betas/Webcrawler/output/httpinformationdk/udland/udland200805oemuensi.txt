ØMU'en sikrer økonomisk stabilitet
Danmark får fordele og større frihed som medlem af ØMU'en


 Ved ikke at være medlem af ØMU'en lægger Danmark bånd på sin egen finanspolitik. Særligt hvis Danmark igen får underskud på betalingsbalancen vil der uden for ØMU'en være mindre råderum til at bremse stigende arbejdsløshed. Senest har de økonomiske vismænd konkluderet, at den danske betalingsbalance bliver forværret, og at arbejdsløsheden stiger i de kommende år. 
Hvis man tror, at medlemskab af ØMU'en og EU's fælles valuta, euro'en, udelukkende er et spørgsmål om indflydelse på politiske beslutninger, tager man helt fejl. 
ØMU'en har væsentlig økonomisk betydning. Det mest iøjnefaldende er fraværet af valutariske kriser i Europa. Før ØMU'ens etablering for snart 10 år siden opstod der altid spændinger mellem de europæiske valutaer ved kraftige fald i kursen på den amerikanske dollar. Det førte til rentestigninger og valutakriser i svage lande. Sådanne spændinger har vi ikke set i forbindelse med de to sidste års nedtur for dollaren. 
ØMU'en har derfor sparet Europa (med undtagelse af Tyskland) for omkostninger ved turbulens på de finansielle markeder, højere rente og dermed i sidste ende arbejdsløshed. Men udeblevne spændinger og udeblevne stigninger i arbejdsløsheden påkalder sig selvfølgelig ikke den samme offentlige opmærksomhed som en realiseret finanskrise med konkrete fald i produktion og beskæftigelse. 
Tilsvarende vanskeligheder for opmærksomhed finder man, når det på det finanspolitiske område skal synliggøres, at der er økonomiske fordele ved ØMU-medlemskab for især små lande som Danmark, der jo som bekendt ikke er medlem. 
Danmark lempede i 2004 finanspolitikken, og det er i hvert fald en del af årsagen til den fine udvikling i beskæftigelsen og den lave arbejdsløshed, vi siden har oplevet. Men en tilsvarende lempelse af finanspolitikken havde ikke været mulig, hvis Danmark havde haft underskud på betalingsbalancen. Det manglende finanspolitiske råderum i den situation skyldes, at Danmark uden for ØMU'en selv har ansvaret for sin valutakurs, hvilket kræver, at den økonomiske politik indrettes efter betalingsbalancen. Og en smertefri udenlandsk låntagning til finansiering af betalingsbalanceunderskud og udlandsgæld kræver, at de internationale finansmarkeder har tillid til udviklingen i vores valutakurs. 
Ingen garanti 
Som medlem af ØMU'en vil Danmark ikke skulle tage hensyn til en sådan finansiering. Den valutariske stabilitet vil nemlig være sikret af den fælles mønt, og i den forstand ville den udenlandske låntagning være indenlandsk. Med et nyt underskud på betalingsbalancen vil Danmark som ØMU-medlem - men formentlig kun som ØMU-medlem - igen kunne lempe finanspolitikken og forbedre beskæftigelse, arbejdsløshed samt produktion på samme vilkår som i 2004. 
I dag er valget i dansk økonomisk politik derfor følgende: Enten at styre betalingsbalancen eller at overdrage ansvaret for den danske valutakurs til et medlemskab af euroen. Den første mulighed begrænser anvendelse af finanspolitikken til stabilisering af produktion, beskæftigelse og arbejdsløshed, mens den anden giver større frihed.
Det er derfor ikke rigtigt, at Danmarks anvendelse af kronen potentielt er uden økonomiske omkostninger, eller at det giver større frihed at stå uden for ØMU'en. Med en enkelt undtagelse har vi i de seneste godt 15 år ikke haft problemer med betalingsbalancen. Men det er ingen garanti for fremtiden. I de foregående 30 år var betalingsbalanceunderskud og udlandsgæld helt afgørende for tilrettelæggelsen af den økonomiske politik og dermed for beskæftigelsen. 
Især for små lande er det en fordel som ØMU-medlem ikke at skulle tage hensyn til betalingsbalancen og de internationale valutamarkeder. Dertil kommer andre fordele af den fælles mønt bl.a. forøget handel med bedre prisgennemsigtighed og forøget konkurrence, fravær af vekselomkostninger samt dybere og derfor mere stabile finansielle markeder med bedre likviditet og mulighed for risikospredning.
Claus Vastrup er tidligere overvismand og professor i økonomi, Aarhus Universitet

