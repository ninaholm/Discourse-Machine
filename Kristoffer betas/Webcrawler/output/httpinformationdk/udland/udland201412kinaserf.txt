Kina ser ’fjendtlige udenlandske kræfter’ overalt
Kommunistpartiet giver stadig oftere vestlige kræfter skylden for uroligheder i Kina. Ifølge iagttagere er det et forsøg fra styrets side på at fralægge sig ansvaret for konflikter og for at opbygge et ideologisk bolværk mod vestlige politiske ideer
Kinesiske statsmedier har flere gange påstået, at udenlandske kræfter, specielt fra USA, støtter demonstrationerne i Hongkong i et forsøg på at underminere det kinesiske styre – det har protestlederne i Hongkong dog afvist.


 De er årsag til demokratidemonstrationerne i Hongkong og urolighederne i Tibet og Xinjiang. De er grunden til, at Kina er nødt til at censurere internettet og medierne. Og det er dem, som forsøger at manipulere kinesiske borgere til at kræve universelle rettigheder.
Kinas regering og de statsstyrede medier giver i stadig stigende grad det, de kalder ’fjendtlige udenlandske kræfter’ skylden for enhver uro inden for landets grænser, og anklager stadig hyppigere udenlandske regeringer og organisationer for at ville svække kommunistpartiets greb om magten. Anklagerne mod diffust definerede udenlandske konspiratorer, specielt fra Vesten og især USA, er ifølge eksperter et resultat af en usikkerhed inden for kommunistpartiets rækker.
»Regeringen forsøger at associere kritiske stemmer i det kinesiske samfund med vestlige kræfters påståede forsøg på at skabe kaos i Kina. Det er en taktik, som regeringen bruger for at miskreditere disse kritiske stemmer over for den kinesiske befolkning,« siger Xi Chen, professor i samfundsvidenskab, som forsker i kinesiske protestbevægelser ved University of North Carolina.
»Det er en del af et forsøg fra regeringens side på at fralægge sig ansvaret for konflikter i samfundet og for at forhindre, at kritikere opnår yderligere støtte.«
Siden præsident Xi Jinping for to år siden blev leder af kommunistpartiet – og dermed Kina – har han skruet op for en ideologisk konflikt mellem kommunistpartiets værdier og vestlige værdier i en indsats for at skabe sammenhold inden for partiet, og han slår stadig hårdere på de nationalistiske trommer for at styrke kommunistpartiets støtte i befolkningen.
»Regeringen dæmoniserer udenlandske kræfter for at styrke sin egen legitimitet i befolkningens øjne,« siger Jessica Chen Weiss, professor fra Yale University, som forsker i kinesisk nationalisme.
»Det er farligt, hvis de pisker en stemning op, hvor de får befolkningen til at se fjender over det hele.«
Fjendtlige kræfter overalt
Xi Jinping selv har mindst to gange i år i taler henvist til ’fjendtlige udenlandske kræfter’. I et møde med Xi Jinping i Beijing sidste måned følte USA’s præsident Barack Obama sig tvunget til at afvise anklager om, at USA var en »sort hånd bag kulisserne«, som koordinerede og opildnede de igangværende demokratiprotester i Hongkong. Kinesiske statsmedier, der ofte agerer som talerør for kommunistpartiet, har flere gange påstået, at udenlandske kræfter, specielt fra USA, støtter demonstrationerne i Hongkong i et forsøg på at underminere det kinesiske styre, hvilket protestlederne i Hongkong dog har afvist.
Embedsfolk fra regeringen og statsmedierne har også flere gange påstået, at det er ’fjendtlige udenlandske kræfter’, der har pustet til ilden i Tibet og Xinjiang, som er plaget af voldsomme etniske uroligheder.
Tidligere i år lød det fra den tibetanske provinsregering, at »kampen mellem os og fjendtlige vestlige kræfter er en stor politisk kamp«. Tibetanere og uighurer, det muslimske mindretal i Xinjiang, anklager dog kinesisk undertrykkelse for at være årsag til konflikterne.
I kampen om at kontrollere diskursen på internettet ser Kinas regering også fjendtlig udenlandsk indblanding.
»Oversøiske fjendtlige kræfter bruger internettet som et middel til at infiltrere og ødelægge os,« sagde Wang Xiujun, der er viceleder af Kinas nationale internetinformationskontor – et statsligt organ, der har til opgave at regulere internettet – tidligere i år til kinesiske medier.
Han påstår, at disse udenlandske kræfter »bruger ’internetfrihed’ som påskud for konstant at angribe, bagvaske og sprede rygter i et forsøg på at underminere vores lands stabilitet og nationale sikkerhed«. Hvem der præcist repræsenterer disse fjendtlige udenlandske kræfter, forbliver dog usagt.
Ifølge menneskerettighedsgrupper er internetcensuren blevet optrappet, efter Xi Jinping kom til magten, og regeringen retfærdiggør ofte internetkontrollen med, at Kinas samfundsstabilitet ellers vil være i fare. Samtidig har regeringen også brugt forsvaret mod ’fjendtlige udenlandske kræfter’ som påskud for at stramme grebet om kinesiske medier.
I en artikel i Folkets Dagblad, kommunistpartiets fremmeste talerørsmedie, var der desuden i efteråret en artikel, som advarede mod »et flerpartisystem og direkte valg« i Kina, da det ville være »på linje med den ’køreplan’, som hjemlige og udenlandske fjendtlige kræfter har fastlagt for vores land med det mål at tvinge os til at blive integreret med den vestlige kapitalisme«.
Og også i Folkets Dagblad skrev Han Qingxiang, en viceleder fra kommunistpartiets centrale partiskole, i juli, at »fjendtlige vestlige kræfters kamp mod os tager sig ud som kulturel indtrængen og udbredelse af vestlige samfundstanker, der bruger ’frihed, demokrati og menneskerettigheder’ som fokuspunkter«.
Ideologisk bolværk
At rette anklager mod ’fjendtlige udenlandske kræfter’ er ikke et nyt fænomen i Kina. Det har været en mere eller mindre fast bestanddel af kommunistpartiets propaganda lige siden oprettelsen af den kinesiske folkerepublik i 1949. Men brugen af udtrykket er øget inden for det sidste år, hvor en optælling foretaget af det amerikanske medie The Christian Science Monitor viser, at Folkets Dagblad har rettet anklager mod ’udenlandske’, ’vestlige’ eller ’oversøiske’ kræfter tre gange mere i år end sidste år.
Professor Xi Chen mener, at kommunistpartiet er i gang med at opbygge en mistro i befolkningen mod Vesten i et forsøg på at skabe et »ideologisk bolværk«, der kan mindske spredningen af vestlige politiske ideer i landet.
»Den propagandastrategi kan vise sig succesfuld,« siger Xi Chen.
»Mange almindelige kinesere vil tage propagandaens budskab for gode varer, da de er vant til at høre fra regeringen og de kinesiske medier, at vestlige lande, specielt USA, er rivaler, som forsøger at inddæmme Kina og bremse for landets udvikling.«

