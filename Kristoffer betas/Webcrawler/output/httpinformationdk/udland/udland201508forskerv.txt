Forsker: Våbenindustri tjener stort på EU’s grænsepolitik
En af de interesse-grupper, der har stor gavn af EU’s nuværende grænsestrategi, er våbenindustrien. Og den har endda selv været med til at udvikle strategien, forklarer forsker


 Hvorfor bliver EU-landene ved med at poste penge i grænseovervågning, når det ikke er bevist, at investeringerne har nogen form for effekt på den samlede indvandring. Ifølge postdoc på Københavns Universitet, Martin Lemberg-Pedersen, findes flere svar i den strategi, som blev grundlagt af to EU-arbejdsgrupper fra 2004 og 2005 kaldet GOP og ESRAB.
»I GOP sad administrerende direktører fra de største europæiske våbenvirksomheder såsom Airbus Group, Thales, Finmeccanica og Bae. Til gengæld var hverken FN eller Amnesty repræsenteret. Og så endte arbejdsgruppen med at anbefale, at EU-borgernes sikkerhed afhang af flere investeringer i grænseteknologi – gerne på niveau med amerikanernes investeringer,« forklarer Martin Lemberg-Pedersen.
Læs også: Overvågning for milliarder tvinger flygtninge ud på havet
I de følgende år satte EU og ESA (European Space agency) derfor 1,7 mia. kroner af til 39 projekter ledet af våbenfabrikanter. Projekterne skulle udvikle overvågningsteknologi, der har til formål at holde migranter og flygtninge væk fra grænserne. I dag er man eksempelvis ved at udvikle fire forskellige robotter, der skal supplere vagthundes lugtesans. Det har Migrant Files afdækket ved at undersøge en lang række EU-støttede projekter.
En af grundene til, at EU’s politikere fulgte anbefalingerne så tæt, kan ifølge Martin Lemberg-Pedersen være, at de ansatte i våben og teknologiindustrien engang imellem bliver ansat inden for EU’s mure.
»På det politikniveau, hvor de beslutninger træffes, har man mange revolving doors, altså svingdøre. Og det betyder, at der er rigtig mange politikere, som skifter kasketter mellem det offentlige og det private, hvilket kan forklare, hvorfor man inviterer våbenindustrien til at komme med anbefalinger og dernæst følger mange af disse anbefalinger,« siger Martin Lemberg-Pedersen.
Flygtning eller illegal?
Hverken Thales eller Finmeccanica har ønsket at svare på Migrant Files’ spørgsmål. Det har Airbus Group heller ikke, men firmaet har alligevel valgt at sende en kommentar på mail.
»Airbus Group’s deltagelse i de forskellige EU-forskningsprogrammer eller ESA-sponsorerede researchstudier har aldrig haft helt eller delvist haft til formål at forhindre flygtninge eller migranter i at nå Europa. At sige det modsatte er den rene bagvaskelse,« siger Airbus Group i en mail og fortsætter i en anden mail:
»Vi bidrager til at løse den ulovlige indvandring, hvilket vil sige, at vi støtter eksisterende og gældende lovgivning i demokratiske lande.«
Man kan dog spørge sig selv om, hvorvidt det er muligt at lave teknologi, som kun holder illegale indvandrere, men ikke flygtninge ude.
»Det kan man jo ikke. For den eneste vej for flygtninge ind i Europa er jo efterhånden den illegale vej. Militariseringen af grænserne gør det meget sværere at gå over de regulære grænseovergange. Og det betyder, at de eneste muligheder, der er tilbage for flygtningene, er smuglernes verden. Grænsekontrolindustrien og smuglerne er på den måde hinandens bedste venner, forstået på den måde at de forstærker hinanden. Den ene styrker den andens behov og vice versa,« siger Martin Lemberg-Pedersen.

