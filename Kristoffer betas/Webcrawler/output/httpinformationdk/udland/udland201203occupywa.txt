Occupy Wall Street prøver på et comeback
Det tidlige forår i New York har vækket sidste års succesrige bevægelse mod økonomisk ulighed op fra vintersøvnen, men det kniber med at finde nye metoder til at skabe opmærksomhed. Konfrontation med politiet står højt på dagsordenen
En kvinde arresteres under en nylig Occupy Wall Street-protestmarch mod politibrutalitet. Der har været stille om bevægelsen i noget, men demonstranterne har store planer i efteråret.


 NEW YORK – Man skulle ikke tro, at den unge rødhårede kvinde med fregner og et frejdigt udtryk i ansigtet er blevet sluppet fri fra detentionen for nogle få timer siden.
Tara Hartly, en Occupy-aktivist, blev efter eget udsagn udsat for en rå behandling af New Yorks politistyrke, efter de arresterede hende under et sit-in i Zuccotti Park nær Wall Street sidste lørdag aften.
Hun mistede sit job som tjener i en restaurant, fordi hun udeblev søndag eftermiddag (politiet ville ikke lade hende ringe afbud til arbejdsgiveren). Hendes personlige ejendele – der blev beslaglagt af politiet i arresthuset lørdag nat – er i mellemtiden sporløst forsvundet.
Så Tara har hverken mobiltelefon, nøgler til en fremlejet lejlighed, penge, kreditkort eller et kørekort, der fungerer som et id-kort i USA.
Og så har hun stadig skrammer og rifter at vise frem efter de knubs, hun blev tildelt af politiet.
»Jeg planlagde ikke at blive arresteret lørdag aften. Vi sad bare i parken, arm i arm, og lige pludselig styrtede politiet over os uden noget varsel. Vi troede, vi havde lov til at være i parken, blot vi ikke slår lejr, som vi gjorde i efteråret,« siger hun.
Optimismen
Trods sin vanskelige situation ler Tara. Hendes afslappede holdning til modgangen forekommer at være symptomatisk for den kerne af aktivister i Occupy Wall Street, som planlægger et comeback for bevægelsen dette forår.
Godt nok har de ikke rigtig været i mediernes søgelys, siden deres lejr i Zuccotti Park og andre amerikanske storbyer blev afmonteret af myndighederne sent sidste efterår.
»Men nu er vi tilbage, og vi har en hel masse ideer og konkrete planer for, hvordan vi kan kan lave om på vores samfund gennem direkte aktioner,« siger Jen Waller, en aktivist, der arbejder for én af Occupy Wall Streets advokater, Gideon Oliver.
I februar vedtog OWS’s generalforsamling at organisere en generalstrejke 1. maj i USA, hvor folk udebliver fra arbejde, skoler lukkes og folk undlader at gå på indkøb og i banken. ’Gå ud på gaderne!’ lød opfordringen til de 99 pct. af befolkningen, som bevægelsen modstiller en overklasse bestående af 1 pct.
I løbet af foråret lover Occupy at træne 100.000 aktivister i ikke-voldelige aktioner. Organisationer som Greenpeace, MoveOn.org og bilarbejdernes fagforbund støtter op om planen.
Skepsis i fagbevægelsen
Men initiativets chance for succes er ikke stor. Ingen andre store amerikanske fagforbund – som ellers sympatiserer med Occupys ideer – støtter generalstrejken.
»En generalstrejke finder sted, når arbejderne beslutter det, ikke når en udenforstående gruppe vil have gennemført nogle krav,« fastslår Bob Master, chef for den politiske afdeling i Communication Workers i New York, over for New York Magazine.
Men Occupy Wall Street giver ikke op så let.
»Vi planlægger også at indsamle penge til at frigive indsatte, der venter på at blive stillet for en domstol. Hvis man er rig, kan man blive midlertidigt løsladt ved at lægge en stor sum penge på bordet. Det kan de fattige ikke, det kan de etniske mindretal ikke,« siger Jen Waller.
OWS har med blandet succes forsøgt at iværksætte lignende direkte aktioner i vintermånederne. I nogle delstater har aktivister taget bopæl i huse, hvor familier er blevet sat på gaden af banken. I New York mobiliserer Occupy-aktivister for at hjælpe over 1.000 lavindkomstfamilier i et socialt boligbyggeri i Harlem, der trues med at blive sat på gaden.
Borgmesteren ler også
Men uden at kunne besætte et stykke land og opbygge alternative samfundsinstitutioner bliver det svært for Occupy-bevægelsen at genvinde fordums anerkendelse og storhed.
Under et møde med pressen i New York foran politistationen på Police Plaza i mandags slog talsmand Mike Primo hårdt på, at Occupy Wall Street har haft afgørende indflydelse på den politiske debat i USA om økonomisk ulighed.
»Vi ved, at vi har ændret den politiske debat. Selv præsidenten er klar over det,« sagde Primo.
Men han måtte samtidig indrømme, at New Yorks mangeårige borgmester – den hovedrige mediemagnat Michael Bloomberg – på ingen måde lader sig kue af Occupys mobilisering mod ham og resten af de 1 pct. rige.
I sidste uge aflagde Bloomberg et solidaritetsbesøg hos investeringsbanken Goldman Sachs i Wall Street, hvor han i sin tid startede sin karriere som børsmægler. Bankens børshandlere bruger computerterminaler og softwareprogrammer udviklet af hans mediekoncern, Bloomberg L.P.
Borgmesterens besøg kom i kølvandet på en kronik offentliggjort i The New York Times af en under-direktør, som beskyldte sine chefer for at pleje deres egne økonomiske interesser på bekostning af bankens klienter. Bloomberg var i 2011 USA’s tolvte mest holdne person med en nettoformue på 19 mia. dollar.
»Bloomberg giver Goldman Sachs moralsk støtte, mens han lader sin politimester Ray Kelly arrestere og mishandle 82 aktivister, som lovligt og fredeligt gennemfører et sit-in i Zuccotti Park. De to tænker kun på Wall Streets interesser, ikke de 99 pct.,« sagde Primo.
Men Bloombergs angiveligt klodsede solidaritetstilkendegivelse over for Goldman Sachs har ikke skabt videre furore i de amerikanske mainstream-medier. Og i New York opfatter størsteparten af indbyggerne Goldman Sachs som en arbejdsplads for titusinder af mennesker.
Radikale i vælten
Jo sværere det er for Occupy at få sit budskab igennem, desto større er risikoen for, at radikale medlemmer af bevægelsen får overhånd og søger konfrontation med politiet.
»Når en mindre kernegruppe overtager kontrollen med en stor bevægelse, er der altid en fare for, at de bliver politisk marginaliseret,« siger Todd Gitlin, professor i sociologi på Columbia University, til The New York Times.
Arrestationen af 82 aktivister natten til søndag synes at have radikaliseret nogle af Occupy-medlemmerne. Tirsdag aften gik det løs et andet sted i New York, nemlig på Union Square, hvor der blev afholdt en solidaritetsdemonstration for en sort teenager, Trayvon Martin, som for nylig blev mejet ned af et medlem af en selvforsvarsgruppe i byen Sanford, Florida, selv om han var ubevæbnet og ikke udgjorde nogen trussel.
Omtrent 200 Occupy-demonstranter blev fjernet af politiet, da det blev klart, at de ville slå lejr og overnatte i en park midt på den store plads. Igen kom det til tumulter og tilbageholdelser.
I aktivisternes øjne er bymyndighedernes og politiets hårdhændede metoder et tegn på, at de frygter en genoplivelse af bevægelsen, hvilket man for alt i verden vil undgå.
»Jeg tror, politiet er skrækslagen over det store opbud af demonstranter,« mener Jen Waller.
»Medierne havde overbevist befolkningen om, at vi var forsvundet og nu prøver vi at genvinde vores plads i det offentlige rum. Der er ikke noget, de 1 pct. frygter mere. Derfor reagerer politiet så voldsomt. Derfor udspionerer og forfølger de os døgnet rundt«.

