Gianfranco Fini afgør Berlusconis skæbne
I denne weekend stifter Berlusconis tidligere partner, Gianfranco  Fini, et nyt parti. Efter den seneste sexskandale kan Fini nu blive  tvunget til at trække stikket ud for Berlusconis regering
Der er ingen tvivl om, at Gianfranco Fini i  denne weekend skaber et nyt parti, men spørgsmålet er, om den tidligere nyfascist vil hive tæppet væk under sin tidligere makker, Silvio Berlusconi, hvis eskapader og krænkelser af loven efterhånden gør ham meget vanskelig at støtte.


 Tiden er ved at rinde ud for Silvio Berlusconi. Da Gianfranco Fini, medstifter af Berlusconis parti Popolo della Libertà (Frihedens Folk), for tre måneder siden blev ekskluderet fra partiet, mistede regeringen sit flertal i Deputeretkammeret. Foreløbig har Fini og de øvrige parlamentsmedlemmer, som forlod partiet i protest, garanteret regeringen fortsat støtte. Men de seneste afsløringer om ministerpræsidentens privatliv kan blive den berømte dråbe, der får bægeret til at flyde over.
Kort inden midnat den 27. maj i år ringede Berlusconi til en politistation i Milano. Ad ukendte kanaler havde han fået at vide, at politiet få timer forinden havde arresteret en 17-årig pige, som var mistænkt for at have stjålet 3.000 euro og nogle smykker fra en veninde. Pigen stammer fra Marokko, men Berlusconi fortalte politiet, at hun var den egyptiske præsident Hosni Mubaraks niece, og antydede, at anholdelsen risikerede at udløse en diplomatisk krise. Således blev Karima Keyek, som pigen hedder, ikke anbragt på et forsorgshjem, som dommervagten havde bestemt, men overladt til »en repræsentant for regeringen«.
Det var imidlertid Berlusconis personlige tandtekniker, den 25-årig Nicole Minetti, der afhentede Karima Kayek og samme aften efterlod hende hos en brasiliansk prostitueret. Berlusconi fortalte altså politiet hele tre løgne: At Keyek var Mubaraks niece, at Nicole Minetti repræsenterede den italienske regering, og at der ville blive passet godt på den mindreårige pige. Selvom Berlusconi indtil nu er sluppet af sted med så godt som alt, virker dette som en utilgivelig ydmygelse af statens institutioner. Situationens alvor skyldes ikke mindst, at denne 'mikrofortælling' har så stor gennemslagskraft i medierne og bedre end de fleste analyser anskueliggør Berlusconis politiske filosofi: L'État, c'est moi! (Staten, det er mig!).
Bunga bunga
En af grundene til, at mange italienere beundrer Berlusconi, er, at han er fræk og snu. Disse karakteregenskaber, som har negative konnotationer i de nordiske lande, er positive i de fleste italienernes øjne. En vis snuhed skal der til for at klare sig i et samfund, som ikke fungerer efter meritokratiets principper. Alligevel stiller mange italienere nu det indlysende spørgsmål, hvordan den 17-årig pige havde gjort sig fortjent til ministerpræsidentens opmærksomhed.
Berlusconis indsats for Karima Kayek har også vakt politiets interesse. Efterfølgende afhøringer af pigen har kastet lys over en livlig trafik af unge kvinder omkring den italienske ministerpræsident:
»Vi kan ikke holde det ud længere. Vi er ikke blevet politifolk for at passe på ministerpræsidentens escortpiger. Mange af vores kolleger er døde, fordi de skulle eskortere dommere eller politikere, der forsvarede staten. Er det muligt at synke så dybt?« udtaler en af Berlusconis sikkerhedsvagter til avisen Il Fatto Quotidiano.
Sidste sommer var den internationale presse også fyldt med pikante historier om Berlusconis depraverede privatliv. De seneste afsløringer har introduceret et nyt udtryk i det italienske sprog: 'Bunga bunga'. Ifølge eksperter på området er der tale om en erotisk selskabsleg, som Berlusconi ynder at underholde sine kvindelige gæster med. Aktiv deltagelse skulle være decideret karrierefremmende. Efter denne type afsløringer ville enhver anden regeringsleder for længst være gået af, men det kan Berlusconi ikke. Hvis døren til statsministeriet skulle lukke sig bag ham, vil dørene til adskillige retsbygninger straks gå op.
Finis dilemma
Berlusconis skæbne ligger nu i Gianfranco Finis hænder. Den tidligere formand for Italiens nyfascister stifter i denne weekend et nyt parti: Futuro e Libertà per l'Italia (Frihed og Fremtid for Italien). Finis tale ved kongressen i Perugia imødeses med stor spænding. Han kan vælge at »trække stikket ud«, som oppositionen opfordrer ham til. Men den løsning kan på længere sigt få høje politiske omkostninger for Fini, som i givet fald skal støtte en teknisk overgangsregering sammen med venstrefløjen. Spørgsmålet er på den anden side, om Fini i den nuværende situation har råd til at stemme et eventuelt mistillidsvotum mod Berlusconi ned. Det er vel at mærke ikke Berlusconi, men republikkens præsident, Giorgio Napolitano, der har magt til at opløse parlamentet og udskrive valg.
Finis dilemma består i, at han politisk vil vinde mest ved at fælde Berlusconi på en sag af lovgivningsmæssig karakter. Berlusconi har på grund af de mange alvorlige anklager om bl.a. korruption og forbindelser til mafiaen brug for en ny immunitetslov, når forfatningsdomstolen midt i december med stor sandsynlighed vil forkaste det midlertidige dekret, som giver ministerpræsidenten juridisk immunitet. Senest har Berlusconi sågar foreslået, at anklagemyndigheden for fremtiden skal underlægges regeringens kontrol.
»Ligesom under fascismen,« var Fini ikke sen til at påpege.
Tilbagetogshelt
For at skabe sig en antifascistisk mødom og dermed et bedre afsæt som fremtidens leder på højrefløjen kan Fini således være fristet til at vente med at bringe Berlusconi til fald. Men hvis ikke nu, hvornår så?
Fini risikerer i lighed med f.eks. Mikhail Gorbatjov at ende som en af »tilbagetogets helte«, hvis han bryder definitivt med Berlusconi, men netop således kan han også påtage sig et afgørende ansvar. Ifølge den tyske forfatter Hans-Magnus Enzenberger er forskellen på den klassiske og den moderne helt, at den førstnævnte »når sit højdepunkt ved gøre sin holdning gældende«, mens sidstnævnte »giver afkald og træder til side«.


