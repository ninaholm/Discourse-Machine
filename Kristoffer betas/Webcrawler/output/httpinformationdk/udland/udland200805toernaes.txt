Tørnæs positiv over at Myanmar vil åbne for hjælp
I går deltog udviklingsminister, Ulla Tørnæs, i den internationale donorkonference i Myanmars tidligere hovedstad Yangon. Her fastholdt Myanmars generaler, at styret nu åbner landet for international nødhjælp efter tre ugers afvisning
En familie i Myanmars orkanramte floddelta. De har efter tre uger knap nok tag over hovedet, som det ses. Op mod to mio. burmesere er ramt af følgerne af orkanen.


 YANGON - Efter FN's generalsekretær Ban Ki-Moons samtaler med Myanmars øverste leder, general Than Shwe, blev det sagt, at nu ville internationale nødhjælpsarbejdere få afgang til det håbløse land. 
Derfor holdt hele verden vejret, da politikere og diplomater fra 54 nationer i går samledes til donor-konference i Myanmars største by, Yangon. 
Information mødte udviklingsminister Ulla Tørnæs (V) umiddelbart efter konferencen, som hun karakteriserede som "meget positiv."
"Aftalen om, at Myanmar nu åbner for international nødhjælp, blev bekræftet - og det var det, vi kom efter. Det blev samtidig understreget, at åbningen gælder alle, der vil udføre humanitær bistand," siger Ulla Tørnæs og peger dermed på, at regimet klart skelner mellem nødhjælp og andre former for bistand. 
 2,4 millioner mennesker menes at være berørt af cyklonens hærgen. 133.000 er døde eller meldt savnet efter katastrofen.
Konferencen i  Yangon kom i stand efter voldsomt pres fra FN og sammenslutningen af sydasiatiske lande (ASEAN). Og ifølge den danske udviklingsminister var det netop fra de sydasiatiske landes side, at der blev lagt et massivt pres på Myanmars generaler. 
Stærkest udtrykte den kinesiske udenrigsminister, Yang Jiechi-Xinhua, sig. Efter at have rost det internationale samfund for dets hjælp til Kina efter jordskælvet for to uger siden, opfordrede den kinesiske udenrigsminister direkte Myanmars generaler til "i alles interesse at arbejde for en demokratisk udvikling af Myanmar". 
Myanmar ønsker cirka 55 milliarder kr. af internationale donorer, og militærjuntaen siger, at nødhjælp ikke længere er nødvendig, men at indsatsen i stedet skal bruges til genopbygning. Men ingen tror, Myanmar får så mange penge til nødhjælp og genopbygning, medmindre de giver udenlandske hjælpearbejde fri adgang til de ramte områder. Ministerpræsident Thein Sein takkede 500 delegere fra 50 lande for den hjælp, som Myanmar hidtil har modtaget og sagde, at mere bistand er velkommen, så længe den gives "i den rette ånd" og så længe, der ikke er stilles politiske krav til hjælpen. 
Presset junta
Set med militærjuntaens briller er dilemmaet, at lukker regimet porten op for de mange ventende nødhjælpsarbejdere, kan det netop give anledning til, at folket endnu engang forsøger at rejse sig i ly af den internationale opmærksomhed. Myanmars regime vil have mere end svært ved at slå ned på en folkelig opstand, hvis tusinder at nødhjælpsmedarbejdere står og ser på fra sidelinjen. 
Men samtidig står det klart, at generalerne vil få overordentligt svært ved ikke at leve op til gårsdagens løfter. 
Politisk er presset på generalerne derfor vokset til hidtil usete højder, og at donorkonferencen overhovedet blev afholdt i det ellers så hermetisk tilknappede land, viser at politisk pres faktisk har en effekt.  
"Der er nu skabt enorme forventninger til, at der vil ske noget. Og nu skal Myanmars regering stå prøven," siger Ulla Tørnæs, der mener, at presset samtidig ligger på FN og ASEAN-landene, efter at retorikken er skruet i vejret.
Ulla Tørnæs gør det samtidig klart, at Danmark og EU fulgt ud støtter den hårde linje, som FN's generalsekretær og ASEAN-landene har lagt for dagen.
Dansk støtte til hård linje
"Men vi mener samtidig, at hvis ikke det bærer frugt, så må vi hurtigst muligt genoverveje situationen."
Dermed er den danske udviklingsminister ikke bleg for at støtte yderligere og mere dramatiske tiltag: "Der er kommet en åbning, og den skal vi forfølge. Men fra dansk og europæisk side er vi enige om, at alle muligheder holdes åbne. Det betyder, at vi forsat overvejer muligheden for både en militær intervention og yderligere økonomiske sanktioner over for Myanmar," siger Ulla Tørnæs. 
I aftes tog udviklingsministeren og den danske delegation videre til Bruxelles, hvor der i dag er EU-rådsmøde om situationen i Myanmar på dagsordenen. Her vil Ulla Tørnæs lægge vægt på, at til trods for gårsdagens opmuntrende møde, er det nu, at Myanmars styre skal bevise, at de vitterlig holder ord og lader deres nødstedte og desperate befolkning få den hjælp og mad, de har ventet på i tre uger og to dage.
"Budskabet er, at vi holder skarpt øje med situationen. For det er her og nu, at åbningen skal finde sted", siger Tørnæs til Information, hvor hun i går lagde 10 mio. kr. ekstra oveni de 40 mio. kr. , vi allerede har givet til Myanmar.

Skribentens navn er redaktionen bekendt, men denne optræder anonymt af sikkerhedsgrunde.

