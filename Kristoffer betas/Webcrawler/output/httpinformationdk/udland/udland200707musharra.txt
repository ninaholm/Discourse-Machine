'Musharraf ligger, som han har redt'
De døde tælles efter en blodig weekend. Militæret opruster i Nord. Og præsidenten lover igen en skrap kurs over for landets militante islamister. Kommentatorer er enige om ikke at være overraskede over udviklingen i Pakistan
Den tiltagende vold kan ikke komme som nogen overraskelse for den pakistanske regering. Den ligger, som den har redt. På billedet ses folk, der besøger gravpladser for nogle af de 102 mennesker, der døde som følge af regeringens rømning af Den Røde Moské.


 De militante islamister har opfordret til hellig krig mod Pakistans regering, landets Taleban-fraktion har ophævet en våbenhvile, 70 mennesker blev i weekenden dræbt i flere selvmordsbombeangreb, og tusinder er sendt på flugt i den nordlige provins Waziristan. 
Men det var alt sammen til at forudse oven på en uge, hvor mindst 100 dræbte under slaget om Den Røde Moské i Islamabad har skabt fornyet vrede imod præsident Pervez Musharraf. Og landets kuppræsident har kun sig selv at takke for eskaleringen af de indenrigspolitiske spændinger, mener den amerikanske Pakistan-ekspert Frederic Grare. 
"Der er intet overraskende i reaktionerne fra Waziristan. Størstedelen af de fremtrædende folk i Den Røde Moské havde kontakter til regionen, og de oplevede angrebet som et angreb på dem. Musharraf ligger, som han har redt," siger Frederic Grare, der ikke er i tvivl om, at Musharraf var klar over konsekvenserne, da han lod mobiliseringen i Den Røde Moské fortsætte så længe, og først greb ind efter pres fra Kina. Frederic Grare er mere nervøs over, at Vesten har ladet sig forblænde af Musharrafs vedvarende løfter om en hård linje overfor islamisterne. "Det er helt afgørende, at man nu indser, at Musharraf lod mobiliseringen i Den Røde Moské fortsætte, fordi han ville bibeholde et godt forhold til mullaherne og måske også - og jeg understreger måske - for at bibeholde Vestens illusion om, at islamisterne udgør en reel trussel mod kontrollen over landet som helhed. Det er jo belejligt op til et valg at kunne vise, at ekstremisterne kan tage kontrollen midt i hovedstaden," siger Frederic Grare og slutter: "Vi må nu indse, at vi har spillet på en hest, der konstant har spillet dobbeltspil og nu for alvor er blevet ramt af konsekvenserne. "
Begrænset opbakning
Ifølge Muna Khan, kommentator og redaktør ved det pakistanske dagblad The Dawn, er det en illusion, at islamisterne har voksende opbak-ning i Pakistan. "Hvad kampen om den Røde Moské gjorde helt klart var, at islamisterne stort set kun har støtte i de provinser, der allerede er hærget af uroligheder og som huser pakistansk Taliban og de internationale islamister. Weekendens uroligheder ændrer ikke på det billede," siger Muna Khan.
I slutningen af sidste uge lovede Musharraf at slå ned på alle 'ekstremister' over hele landet, inklusiv i Waziristan. I går blev betydelige styrker sendt til regionen. Muna Khan frygter, at Musharraf endnu engang vil bryde sit løfte. 
"Alle håber, at de denne gang mener det alvorligt, men jeg kan frygte, at de vælger at trække sig tilbage, når blikket igen er vendt væk fra Pakistan," vurderer Muna Khan. Stig Toft Madsen, Sydasien-ekspert ved Nordisk Institut for Asienstudier, mener heller ikke, at man nødvendigvis skal lægge så meget i præsidentens udmeldinger. 
"Det minder lidt om den type principerklæringer, som han kom med efter 11. september. Problemet har jo været, at Pakistan primært har slået ned på de udenlandske al-Qaeda folk i landet og et langt stykke hen ad vejen har fredet de pakistanske og afghanske kæmpere. Det bliver interessant at se, om det nu ændrer sig, eller om de vælger at købe amerikansk tillid ved at udlevere en 'stor international fisk'," siger Stig Toft Madsen. 
Frem til nettet
Stig Toft Madsen undrer sig over, at Musharraf ikke har valgt at holde sin store tale til nationen efter kampen om Den Røde Moské. Paradoksalt nok står Musharraf nemlig lige nu i en meget gunstig situation, der inviterer til, at han melder kulør op til det forestående valg i oktober, mener Stig Toft Madsen. 
"Oppositionen har jo støttet hans endelige håndtering af Den Røde Moské og selv Benazir Bhutto har jo udtalt til BBC, at han gjorde, hvad der måtte gøres. Musharraf kan godt tillade sig at tage nogle chancer og vise flaget netop nu," vurderer Stig Toft Madsen, der også har et bud på, hvilket signal 'halv-diktatoren' burde sende: "Han burde tale til pakistanere om, hvordan han kan sikre fred og demokrati, i stedet for at lade antallet af døde sikkerhedsfolk blive 'talk of the town'."
Amerikansk hjælp
I et tv-interview i weekenden kritiserede Stephen Hadley, den amerikanske regerings sikkerhedsrådgiver for Pakistan, Musharraf for ikke at gøre nok for at bremse ekstremisterne. Han forsikrede dog, at USA stadig vil yde præsidenten den nødvendige assistance. "Han gør mere. Vi opfordrer ham til at gøre endnu mere, og vi vil give vores fulde støtte til, hvad end han har i tankerne," siger Stephen Hadley. USA har derudover afsat 750 millioner dollar til en 'hearts and minds'- kampagne i stammeområderne over de næste fem år. 
Muna Khan mener, at det grænser til det latterlige at tale om at vinde hjerter i Waziristan. "USA vandt hjerter i Pakistan, da de hjalp efter jordskælvet i 2005, men da stod det klart, at de alene var der i et humanitært ærinde. Når de forsøger at drive udenrigspolitik med bistandspenge, kan enhver bonde gennemskue det, og amerikansk udenrigspolitik er ikke populær i disse om-råder. Nogle gange skulle de måske koncentre sig mere om at holde mund," lyder opfordringen fra Muna Khan. 


