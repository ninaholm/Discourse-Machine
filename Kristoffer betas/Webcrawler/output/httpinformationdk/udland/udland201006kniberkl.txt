Det kniber med klimabistanden - olieindustrien har fået den ...
De fossile energiselskaber får i dag lige så meget statslig bistand i Vesten, som de rige lande har lovet at give u-landene i klimabistand i 2020. På klimamødet i Bonn er olieinteresserne trådt i karakter, men med BP-katastrofen har de ryggen mod muren
Olieindustrien er kommet på banen ved forhandlingerne i Bonn. Men oliekatastrofen i Den Mexicanske Golf, som der bliver gjort rent efter på billedet, har gjort det vanskeligere for de store fossile industrier. Det ændrer dog ikke på, at netop disse industrier har modtaget det samme beløb i statsstøtte, som u-landene er blevet lovet i klimabistand efter topmødet i København. Penge som u-landene indtil videre ikke har set meget til.


 BONN - Uden for klimakonferencecentret på Hotel Maritim i Bonn står to mænd i hvide beskyttelsesdragter foran et stort gul-grønt BP-logo. 'BP - Bonn Polluters' står der på deres banner. Inde i centret, hvor 182 lande i dag slutter 12 dages klimaforhandlinger, vises et andet stort skilt med olieselskabets logo og teksten: 'BP - We're bringing oil to American shores'. Sloganet er falsk, et drilleri fra de internationale ngo'ers side. Hvad, der ikke er falsk, er, at olien er skyllet ind over forhandlingerne her som et emne, der afslører de grundlæggende magtkampe og interessemodsætninger i indsatsen for at nedbringe de globale CO2-udledninger og stille om til et grønt energisystem.
BP Deutschland står på klimamødets deltagerliste, men har ikke været synlige hernede, og det er formentlig meget klogt i betragtning af, hvordan både selskabet, den fossile energiindustri og oliestaterne i Mellemøsten er blevet mål for vreden i og uden for Hotel Maritim.
»Jeg har aldrig set noget lignende. Folk er virkelig rasende,« sagde May Boeve, koordinator i klimanetværket 350.org, da hun onsdag bar vreden i den amerikanske befolkning over BP's olieforurening fra USA til Bonn.
Bistandshjælp til BP m.fl.
»Alene i går var der over 500 arrangementer i hele USA i protest mod, hvad der sker i Den Mexicanske Golf. Denne sag er så stor, at den virkelig ændrer, hvad der er muligt i USA,« fortalte hun.
I Bonn bragte det den fossile industri helt i centrum for opmærksomheden, da nye oplysninger om mange vestlige landes støtte til olie-, kul- og gasselskaberne i går kom frem i lyset.
Alt mens forhandlerne skyder det ømtålelige spørgsmål om at sikre penge til langsigtet klimabistand foran sig, viser det sig, at de fossile energiproducenter i dag får mindst lige så mange penge i subsidier, som i-landene på klimatopmødet i København lovede at skaffe til de fattige lande.
Teksten fra klimatopmødet - Copenhagen Accord - siger, at i-landene skal tilvejebringe 100 mia. dollar årligt som klimabistand fra 2020. For den nære fremtid, perioden 2010-12, skal der ydes 10 mia. dollar årligt. Nu siger i-landenes samarbejdsorganisation OECD imidlertid, at »nogle opgørelser peger på, at subsidierne til producenter af fossile brændsler kan udgøre så meget som 100 mia. dollar årligt.«
Ifølge OECD gives støtten på mange forskellige, svært gennemskuelige måder. Man nævner f.eks. skattefradrag til olie-, kul- og gasselskaber i lande som USA, Canada og Tyskland og nedsat moms på fossilt produceret energi i f.eks. Storbritannien og Italien.
Også det internationale Global Subsidies Initiative, der bl.a. er finansieret af den danske og hollandske regering, peger på 100 mia. dollar som det bedste bud på, hvad de fossile selskaber støttes med. Hos organisationen Oil Change International siger direktør Steve Kretzmann:
»Producenterne  får mindst 100 mia. og sandsynligvis en hel del mere.«
»Dette er direkte statslig støtte, der går lige i lommerne på selskaber som Shell og BP,« siger Ruth Davies, Greenpeace, i Bonn.
»Og det er ironisk nok præcis det samme beløb, som blev identificeret i Copenhagen Accord som målet i 2020 for det årlige beløb til klimabistand. Jeg finder det ret grotesk, at vi med disse billeder af olieforureningen foran os stadig er i en situation, hvor der reelt intet er på bordet til klimabistand, og hvor du og jeg betaler BP, Shell og andre, så de kan fortsætte dette svineri.«
Indirekte støtte
Oplysningerne om statsstøtten til de fossile producenter falder sammen med en dagsaktuel analyse fra Det Internationale Energiagentur, der afslører, at den fossile energiindustri i 2008 fik indirekte subsidier i lande uden for OECD på ikke mindre end 557 mia. dollar i form af bl.a. energi-prisstøtte til forbrugerne i mange lande.
Støtten skal sikre, at forbrugerne har råd til benzin, el og varme, men sikrer dermed også de fossile producenter øget afsætning og indtjening. Størst er denne statsstøtte i lande som Iran, Rusland, Saudi-Arabien, Kina og Indien.
Energiagenturet beregner i sin analyse, at et opgør med disse subsidier kunne føre til en nedgang i forbrug og produktion af fossile brændsler, som bl.a. ville sænke det globale olieforbrug med, hvad der svarer til en tredjedel af USA's nuværende forbrug og samtidig sænke de globale CO2-udledninger med 6,9 pct. i 2020.
»Det svarer til dagens udledninger fra Frankrig, Tyskland, Italien, Spanien og Storbritannien tilsammen,« anfører IEA.
Agenturets cheføkonom Faith Birol siger til Financial Times:
»Jeg ser subsidierne til fossile brændsler som en blindtarmsbetændelse i det globale energisystem, som nødvendigvis må fjernes for at sikre en sund og bæredygtig fremtidig udvikling.«
G20-klubben af store lande aftalte sidste år på Barack Obamas initiativ, at støtten til olie-, kul- og gasindustrien skal afvikles inden 2020. Fra klimamødet i Bonn appellerer ngo'er og u-lande til G20 om at leve op til løftet, når de mødes i Toronto, Canada, den 26.-27. juni.
Saudi afviser ø-stater
Klimamødet oplevede onsdag og i går en dramatisk konfrontation mellem de olieproducerende OPEC-lande og de ø-stater, der bliver de første ofre for klimaændringer og havstigninger.
Med Saudi-Arabien i spidsen blokerede OPEC et forslag fra de klimasårbare lande i AOSIS-alliancen om inden COP16 i Mexico at få analyseret, hvad konsekvenserne af en temperaturstigning på 1,5 grader vil blive, og hvor langt verden er fra at kunne respektere en sådan grænse med de beskedne løfter om CO2-reduktion, der hidtil er afgivet. 1,5 graders opvarmning er antagelig den grænse, der skal overholdes, hvis ikke havstigninger skal gøre en række af ø-staterne ubeboelige.
»Vi kan ikke tolerere forslaget,« sagde den saudiske forhandler, der opfordrede ø-staterne til at google de oplysninger, de savner. Ø-staterne blev støttet af EU, Australien og mange u-lande, men Saudi-Arabien og tre OPEC-kolleger hindrede altså forslagets vedtagelse.
»Er det den solidaritet og det broderskab, de taler så veltalende om?« spurgte en nedslået forhandler fra Barbados.
Håber på et skift
Alden Meyer, klimadirektør hos Union of Concerned Scientist i USA, vurderer i Bonn, at olieindustrien i dag er kommet så meget i modvind internationalt og i USA, at det kan føre til et skift i den førte politik.
»Vi har set her, hvordan den fossile energiindustri og interesser som Saudi-Arabien forsøger at blokere fremskridt. Mit budskab er, at i USA er disse selskaber på grund af BP's olieforurening i tovene og i en regulær kamp for overlevelse,« sagde Meyer. Han har i Bonn hørt mange vestlige regeringsrepræsentanter ømme sig over, hvor svært det er at bede skatteyderne om i krisetid at give penge til klimabistand.
»Men hvis man i stedet spørger: 'Vil I gerne, at man holder op med at give 100 mia. årligt til BP, Exxon og Shell og i stedet bruger dem til en global grøn energirevolution og hjælper fattige lande til at klare klimaforandringerne', så tror jeg, det helt overvældende svar vil være: 'Tag de penge fra de fossile forurenere og giv dem til mennesker og ren energi i hele verden.'«


