Fordrevet – geografisk og mentalt
Flygtningelejren Zaatari huser over 100.000 fordrevne fra Syriens borgerkrig – mange af dem dybt traumatiserede
 
	Flygtningelejren Zaatari i Jordan ligger tæt ved grænsen til Syrien og huser over 100.000 flygtninge fra borgerkrigen


 
	Den gamle mand vil ikke sige, hvad han hedder – ja, faktisk vil han slet intet sige. Fra sit leje på en tynd madras i hjørnet af den mørke metalcontainer, der for tiden er hans hjem, nøjes han med at hilse på besøgende med et stirrende blik. Og vender så langsomt sit ansigt mod væggen og vikler et rød- og sortternet keffiyeh-tørklæde om hovedet.

	Hans elendighed, skam, vrede og isolation er fuldkommen: Det er umuligt at få ham i tale, men med sin tavshed og den smerte, han udstråler, udtrykker han mere end mange ord: Engang i Syrien, for ikke så længe siden, havde han – som så mange andre – en familie, et hus, et job, venner, en mening med tilværelsen.

	I dag, i den vidtstrakte flygtningelejr Zaatari, der ligger i det nordvestlige Jordan kun få kilometer fra grænsen til Syrien, synes han at være reduceret til et tal i en statistik. Hans liv er en skygge af, hvad det var. I dag hører han til ’de fordrevne’ – i fysisk, geografisk, social og mental forstand.

	Men modsat de over 140.000 syrere, der er blevet dræbt i løbet af de tre år, der er gået, siden folkeopstanden mod Bashar al-Assads regime begyndte, er han stadig i live.

	’Vi vil gerne hjem’

	Malak og Amjad, 27 og 29, og deres to små børn – Loci på to et halvt og den 20 dage gamle Sirin – er også blandt lejrens godt 110.000 flygtninge, hvoraf de fleste kommer fra det samme område syd for Damaskus.

	Parret kom til Zaatari fra en landsby ikke langt fra provinsbyen Daraa, hvor opstanden brød løs den 15. marts 2011 som reaktion på syrisk politis anholdelse og mishandling af 15 skoledrenge, der havde sprayet regimefjendtlig graffiti på byens husmure.

	Nu, da Syriens opstand for længst er blevet til en borgerkrig og raser på fjerde år, er der ikke meget, som antyder en snarlig afslutning på de lidelser, der har tvunget 2,5 millioner mennesker på flugt, primært til Jordan, Tyrkiet, Irak, Libanon og Egypten. Konflikten har derudover ført til intern fordrivelse af yderligere 6,5 millioner og medført, at 9,3 millioner syrere i dag er afhængige af humanitær bistand, ifølge tal fra FN.

	Ifølge Syriens Observatorium for Menneskerettigheder er over 180.000 menneskers skæbne uvis, og bare i løbet af 2013 er den samlede flygtningestrøm mere end firedoblet.

	»I begyndelsen kom der kun sporadiske angreb – det kunne vi leve med,« siger Amjad. »Men så begyndte regimets styrker at bombardere os fra luften. Bygninger blev ødelagt. Officerer fra hæren kom til landsbyen, og vi blev bekymrede for vores kvinder. Så besluttede vi at tage væk, selv om de fleste mænd valgte at blive tilbage. Det tog os fire dage at nå hen over grænsen. Vi bevægede os kun om natten. Hvis hæren havde opdaget os, havde de dræbt os på stedet.«

	Malak, Amjads hustru, siger:

	»Vi vil gerne hjem igen, men det er svært for os. Der er ikke noget at komme tilbage til. Vores naboer, vores familie er der ikke længere. Hver dag hører vi om navne på nogle, der er blevet dræbt eller bortført. Mine to brødre, min fætter, min onkel – alle er de forsvundet. En anden onkel og en fætter er blevet dræbt.«

	»Alle folk fra Daraa er imod regimet (...) Amerikanerne burde have hjulpet vores land lige fra starten af, for dette regime er blodtørstigt. Alle lader sig styre af amerikanerne, så der sker intet, før USA gør noget (...) Vi håber ved Gud, at vi kan vende tilbage.«

	1.000 flygtninge om dagen

	Især Jordan segner under byrden af flygtninge. I Genève er fredsforhandlingerne gået i hårdknude, mens centrum for kamphandlingerne i Syrien har forskudt sig til en sydlig front langs de to landes fælles grænse. Jordans regering skønner, at der i dag befinder sig 1,2 millioner syrere i landet, hvis ikke-syriske befolkning er på lidt over seks millioner. Dagligt kommer 1.000 nye flygtninge til – det svarer til en fordobling siden årets begyndelse, oplyser Carlos Afonso fra Europa-Kommissionens Humanitære Kontor (ECHO) i Amman.

	Af de syrere, som er kommet til Jordan, er det blot 20 pct., der bor i de lejre, som for øjeblikket er taget i brug, mens resten har fundet indkvartering blandt den øvrige befolkning. Det stærke pres på jordanernes ressourcer gør det nødvendigt at oprette nye lejre, hvoraf den første – Azraq – med plads til 100.000 ventes at kunne åbne snart.

	»Spændingerne mellem jordanere og syrere stiger,« siger den jordanske brigadegeneral Waddah al-Hmoud, der har fået ansvaret for sikkerheden i flygtningelejrene. »Endnu kan vi håndtere situationen, men vi frygter, hvad det kan udvikle sig til på grund af presset på vores offentlige tjenester.«

	Priser på varer og huslejer er eksploderet i Jordan, siden tilstrømningen af syriske flygtninge begyndte, og konkurrencen om ledige job er blevet meget hårdere. »Vi ser frem til, at vi kan få mere hjælp fra det internationale samfund. Vi har brug for langsigtet støtte. Det vil tage mindst fem år at få alle disse mennesker repatrieret. Selv efter at krigen er slut,« siger Waddah al-Hmoud.

	Underernæring truer

	Aoife McDonnell, talskvinde for FN’s flygtningeorganisation, UNHCR, siger, at trods grænselukninger og sikkerhedsrestriktioner vælger også et stigende antal flygtninge fra Syriens centrale og nordlige områder at søge mod Jordan. Dels på grund af voksende ustabilitet i Libanon og Irak, især Anbar-provinsen, dels på grund af tiltagende militarisering langs den tyrkiske grænse.

	En anden bekymring er underernæring og sygdomme:

	»Stadig flere flygtninge beretter, at fødevarer er blevet umulige at opdrive i det Syrien, som har været hele regionens kornkammer. Vi kan se det på flygtningenes fysiske udseende, når de kommer hertil,« siger McDonnell. Et polioudbrud længere inde i Syrien er også bekymrende, pointerer hun.

	Adgangen til Syrien for humanitær bistand er fortsat begrænset, på trods af at FN’s Sikkerhedsråd i februar vedtog en resolution med krav om sikring af forsyningsruter til hjælp. De internationale hjælpebevillinger har været ganske store med midler afsat af ikke mindst EU-landene på indtil videre 2,6 milliarder euro. Men at drive så store lejre som Zaatari koster alene 500.000 dollar om dagen, oplyser ECHO, så der er brug for flere penge.

	Joanna Wronecka, EU’s ambassadør i Jordan, oplyser, at EU netop har fordoblet sin støtte til kongeriget, så den nu tæller 226 millioner euro om året, og regner med at fordoble den nok en gang. Også USA har tilbudt udvidet bistand, herunder 1 milliard dollar i nye lånegarantier.

	»Jordan har brug for flere penge og mere hjælp. Jordanerne er i gang med økonomiske reformer i samarbejde med IMF. Bl.a. er man blevet enige om et ophør for statssubsidier på fødevarer, herunder brød, og på brændstoffer, som man gerne vil have gennemført snart,« siger Wronecka. Men på kort sigt risikerer et sådant tiltag at skabe øgede spændinger mellem befolkning og flygtninge, advarer hun.

	Selvbestemmelse

	Trods sådanne problemer finder lederen af FN-lejren i Zaatari, Kilian Kleinschmidt, opmuntrende tegn i den iværksætterånd, han ser blomstre blandt de syriske flygtninge. Efter en periode i 2012-13, hvor FN og ngo-medarbejdere var »pissebange« for at bevæge sig ind i lejren på grund af hyppige optøjer, stenkast og bandeangreb, har situationen forbedret sig noget. Det skyldes, at flygtningene i nogen grad selv har kunnet taget ansvar for, hvordan de vil organisere sig.

	»Alle folk her har set noget forfærdeligt. De har måttet skjule sig, og de har måttet flygte. De har oplevet drab og tortur, spionage og forræderi. Disse mennesker stoler ikke på nogen længere. Heller ikke på myndighederne,« siger han.

	I stedet for at uddele nødrationer er FN nu også gået over til at udstede kuponer, som gør det muligt for flygtningene selv at købe, hvad de ønsker. Snart vil den form for hjælp blive udbygget med nye pengeautomater, der kan tages i brug takket være en forbedret registrering og identifikation af flygtninge med ny iris-genkendelsesteknologi, fortæller Kleinschmidt.

	»Vi har nu 2.500 butikker i lejren – vi har endda supermarkeder«, siger han. »Det koster 5.000 dollar at åbne en butik med den bedste beliggenhed i lejrens hovedgade, som vi kalder Champs Elysées. Vi har installeret vandrør og anlagt bedre veje. Vi har udnævnt lokale gadeledere og ’elektricitetsministre’. Før stjal de bare elektriciteten, nu står de selv for at fordele den.«

	Andre vigtige tiltag omfatter udvidelse af skolesystemet for drenge og piger med inddragelse af jordanske og syriske lærere, flere jobmuligheder for flygtninge og bestræbelser på at finde investorer og indgå nye private partnerskaber.

	Virksomheder, deriblandt Google og universiteter såsom Massachusetts Institute of Technology, har også udvist interesse for lejrprojekter, siger Kleinschmidt. Og UEFA har oprettet en fodboldklub og afviklet en turnering med deltagelse af 500 børn.

	Samtidig er uroligheder, udnyttelse, børnearbejde og seksuel vold i lejren stærkt faldende, påpeger Kleinschmidt. Efter de seneste tre års rystende fordrivelser og ødelæggelser bliver Zaataris flygtningeindbyggere nu skolet i at »at tage sig af hinanden«.

	Og syrerne er lærenemme, siger han: »De har sågar hjulpet FN ved at foreslå os bedre måder at yde humanitær bistand på«.

© The Guardian og Information 

Oversat af Niels Ivar Larsen

