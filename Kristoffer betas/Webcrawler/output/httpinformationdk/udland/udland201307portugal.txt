Portugals fremtid stikker af
Under krisen er 240.000 portugisere emigreret. Men i modsætning til tidligere er nutidens emigranter veluddannede. ’De fleste af os har forstået, at der ikke er plads til at gøre en forskel i Portugal,’ siger den emigrerede designer Carolina Marmelada. Hun er flyttet til Norge – og har ingen planer om at vende hjem
Når Carolina Marmelada kommer hjem til Portugal på ferie ser hun kun børn og gamle på gaden. De veluddannede voksne er nemlig som hun selv rejst til udlandet for at finde arbejde. Historisk har portugisere altid emigreret meget og er derfor gode til at tilpasse sig, mener hun.


 
	Det portugisiske ord saudade er et komplekst begreb, som vanskeligt kan oversættes til andre sprog.

	Det er »melankoli forårsaget af mindet om noget værdifuldt, som er gået tabt; smerte fremprovokeret af et elsket objekts fravær; et sødt og samtidig trist minde om en elsket person,« forklares det i Moares, den autoritative ordbog over det portugisiske sprog fra 1789.

	Carolina Marmelada får saudades, når hun besøger hjembyen Lissabon.

	»Stort set alle i min omgangskreds er rejst til udlandet,« fortæller den 29-årige designer, da Information møder hende i parken Quinta das Conchas.

	Marmelada er vokset op i boligblokkene uden for den store park, men for halvandet år siden flyttede hun til Norge.

	»Når jeg kommer hjem, kan jeg se, at det bliver værre og værre. Man ser kun børn og gamle. Der er færre biler på gaderne. Det virker, som om alle fra min generation er forsvundet,« siger hun.

	»Det er svært at mødes, for alle holder sommerferie på forskellige tidspunkter. Men vi holder da kontakt på Facebook. Jeg tror faktisk, det er godt for landet, at mange får et sammenligningsgrundlag fra andre lande.«

	Arbejde uden ende

	Efter det store jordskælv, som i 1755 ramte Lissabon, oplevede portugiserne, at kriser kan have selvforstærkende effekter. For at finansiere genopbygningen af hovedstaden måtte staten opkræve fire procents skat på al handel i byen, da kolonierne allerede var udplyndret. Men det hæmmede den økonomiske aktivitet i en sådan grad, at arbejdet blev forsinket og stod på i mange årtier.

	Siden Portugal i 2011 fik en finansiel redningspakke på 78 milliarder euro, er der blevet gennemført et omfattende spareprogram. Samtidig med fyringer og lønnedgang i den offentlige sektor har stigningen i skattetrykket været Europas højeste. Arbejdsløsheden er steget fra 12 til 18 procent, mens ungdomsarbejdsløsheden er steget fra 29 til 42 procent.

	På to år er omkring to procent af landets 10 millioner indbyggere udvandret. Ligesom Carolina Marmelada.

	»Mine forældre og søskende er også begyndt at flytte penge til bankkonti i Norge. For vi ved, at Portugal før eller siden bliver smidt ud af euroen,« siger hun, »og vi vil ikke risikere, at vores opsparinger bliver indefrosset«.

	Det var Marmeladas mand, der først udvandrede. Efter flere års forgæves jobsøgning i Portugal valgte den 38-årige ingeniør, Pedro Norte, at tage til Norge for at arbejde i olieindustrien, og efter et års adskillelse fulgte Marmelada efter. Parret har beholdt deres hus i Lissabon, men planlægger at blive i Kongsberg, 80 kilometer vest for Oslo, hvorfra Marmelada nu driver sin designvirksomhed.

	»Vi har ingen planer om at vende hjem,« siger hun. »Livskvaliteten i Kongsberg er meget høj. Vi tjener meget mere, end vi gjorde her. Vi kan tillade os at have hus begge steder og har stadig penge tilbage, når alle udgifterne er betalt. Man forstår, hvad ens skat går til. Det gør man ikke her. Vi arbejder heller ikke mere. Tværtimod. Uanset hvor mange timer man arbejder om dagen her i Portugal, bliver man aldrig færdig med det, man skal. I Norge er de meget bedre til at organisere arbejdet. I Lissabon bliver man tit tvunget til at arbejde over, men man får aldrig anerkendelse for indsatsen. Og når man endelig har fri, tænker man på, om man stadig har et arbejde.«

	Politisk falliterklæring

	I 2012 opfordrede landets premierminister, socialdemokraten Pedro Passos Coelho, veluddannede, unge portugisere til at »gøre en indsats« og søge beskæftigelse i udlandet. Arbejdsløse skolelærere kunne f.eks. tage til portugisisktalende lande som Brasilien, Angola eller Mozambique, foreslog Passos Coelho.

	De tidligere kolonier måtte derfor præcisere, at de ikke led af mangel på arbejdskraft.

	»Vi blev chokerede over, at premierministeren, som jo skulle skabe nye job i Portugal, rent faktisk kunne finde på at sige det. På det tidspunkt var min mand allerede flyttet, og jeg var på vej til at gøre det samme. Men jeg er sikker på, at det påvirkede mange, som overvejede at forlade landet,« siger Marmelada.

	»På den anden side har der historisk set altid været mange portugisere, der emigrerede. Derfor har vi så let ved at tilpasse os andre kulturer. Og så er vi hårdtarbejdende, hvilket nordmændene sætter stor pris på, tror jeg.«

	Det portugisiske kolonistyre, som fra 1400-tallet omfattede besiddelser i Afrika, Sydamerika og Asien, er blevet betegnet som »verdens første globale landsby«. Nu er en hel generation af unge portugisere pludselig blevet spredt rundt i verden.

	»På Facebook sammenligner vi skatter og boligpriser i de forskellige lande. Nogle af mine venner er taget til USA, men de fleste er i Europa. Tilfældigvis er der også to fra min gamle opgang, som nu bor i Oslo,« siger Marmelada.

	»Min mand overvejede først at tage til Angola, hvor han også havde fået tilbudt et job. Men det ville jeg ikke. For at kunne arbejde har jeg først og fremmest brug for en hurtig internetforbindelse, hvilket man ikke kan være sikker på der. Desuden er der mere korruption i Portugals tidligere kolonier, end der er herhjemme. Det ville vi have meget svært ved at acceptere.«

	Marmelada har taget forskud på sin sommerferie i Portugal for at være med til sin morfars begravelse. Han var kaptajn i luftvåbnet og deltog i 1974 i Nellikerevolutionen, som gjorde en ende på det forrige århundreds længst varende autoritære styre i Europa, Antonio Salazars såkaldt nye stat: Estado novo.

	»Portugiserne er jo meget stolte af, at vi gennemførte en næsten helt ublodig revolution,« siger Marmelada, »men i slutningen af sit liv kom min morfar i tvivl. Levestandarden er selvfølgelig blevet meget bedre, men politisk har landet ikke ændret sig til det bedre. Dengang var der en lille gruppe politikere, der stjal. Nu er den gruppe bare blevet større. Det er forfærdeligt at høre en 85-årig sige, at de måske ikke burde have besluttet at lade være med at slå nogen ihjel, men i stedet skulle have revet ondet op med roden. For det er bare blevet værre og værre.«

	De fleste unge portugisere er bevidste om, at de nyder frihed og privilegier, som tidligere generationer ikke havde, mener Marmelada. Men selv om de gerne vil, har de ikke mulighed for at yde noget for samfundet, siger hun.

	»De fleste af os, der rejser, har forstået, at selv hvis vi forsøger at gøre en forskel her, er der ikke plads til det. Man kan ikke være en del af det politiske liv, hvis man ikke er en del af gruppen, og hvis man er med i gruppen, tænker man som dem. Så er man korrupt og skylder tjenester til alle og enhver. Det er trist, men vi har givet op.«

	Marmelada og Norte har derfor planer om at stifte familie i Norge. Hvis de skulle emigrere til et andet land, bliver det ikke i Europa, men »måske Canada eller Australien«, siger hun.

	Foreløbig består deres omgangskreds i Kongsberg dog mest af portugisere fra Pedros arbejde og andre udlændinge fra Carolinas sprogkursus.

	»Nordmændene er meget lukkede. Måske virker de mere reserverede i Kongsberg, hvor folk er meget rige. Jeg har ingen norske venner bortset fra min lærer. Hvis man ikke arbejder eller går i skole med nordmænd, er det svært. De føler sig trygge sammen og har sikkert ikke brug for at møde andre. Du kan i hvert fald være sikker på, at de ikke kommer hen til dig af sig selv.«

