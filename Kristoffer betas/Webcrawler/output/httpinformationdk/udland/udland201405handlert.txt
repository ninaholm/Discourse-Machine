Det handler om troværdighed
Selv om Lars Løkke Rasmussen påstår det modsatte, er der fortsat mange ubesvarede spørgsmål vedrørende hans datters rejse for bistandskroner. Når Venstre-formanden ikke vil besvare dem, fremstår det som om, han har noget at skjule
Under et timelangt pressemøde i oktober forklarede Lars Løkke Rasmussen bl.a., at det var en ’misforståelse’, at GGGI betalte 27.000 kr. for hans datters rejse til Brasilien. Nye oplysninger tyder på, at forklaringen kan være en anden.


 
	Var det reelt en misforståelse, at Lars Løkke Rasmussens (V) datter fik betalt en rejse af GGGI? Eller er den forklaring opfundet til lejligheden? Sådan lyder spørgsmålene, der hjemsøger Venstre-formanden på sjette måned, og som nu igen skaber overskrifter.

	Det handler om et mindre beløb på 27.000 kroner, men det er Lars Løkke Rasmussens troværdighed, der er på spil. Sagen drejer sig om en rejse til Rio de Janeiro i sommeren 2012, hvor Lars Løkke som nyvalgt formand for GGGI skulle repræsentere organisationen ved en FN-konference. Det gav problemer, fordi Venstre-formanden allerede havde en aftale med sin datter, som han skulle besøge i USA, hvor hun havde været på udvekslingsophold. Løsningen blev, at datteren rejste med Løkke til Rio de Janeiro. Til Ekstra Bladet forklarede Lars Løkke Rasmussens særlige rådgiver dengang, at Venstre-formanden skam nok selv skulle betale for rejsen, som kostede 27.000 kroner.

	Derfor havde Lars Løkke Rasmussen et forklaringsproblem, da det ved en gennemgang af hans rejseaktiviteter – der blev sat i værk som følge af en række historier i Ekstra Bladet – viste sig, at det trods spindoktorens forsikringer var GGGI, der for skatteydernes penge havde betalt for datterens rejse.

	Det forsøgte Lars Løkke Rasmussen at løse ved at forklare på et pressemøde, at der var sket en »misforståelse«. Han gjorde dog ikke så meget ud af at redegøre for de nærmere omstændigheder. Hvordan kunne det eksempelvis gå til, at Lars Løkke ikke havde opdaget, at han over et år efter rejsen fortsat ikke var blevet opkrævet de 27.000 kroner? Særligt kan det undre, fordi Løkke tidligere har vist sig endog meget nøjeregnende i sin omgang med bilag, når han har indleveret kvitteringer for at få dækket selv mindre udgifter.

	Lars Løkkes politiske modstandere lugtede straks blod. Og da GGGI’s generaldirektør ved selvsamme pressemøde forklarede, at det efter hans opfattelse var udtryk for »et rimeligt kompromis«, at GGGI havde betalt, blev der sået tvivl om rigtigheden af Lars Løkkes forklaring. For hvordan kunne sagen på en og samme tid være en »misforståelse« og et »rimeligt kompromis«? Det har Lars Løkke Rasmussen hidtil ikke kunnet redegøre overbevisende for.

	’Det var sådan, det skete’

	Det fik Socialdemokraternes Pernille Rosenkrantz-Theil endnu en lejlighed til at udstille, da Information tidligere på ugen kunne løfte sløret for et interview med Kim Sang-hyup, et tidligere bestyrelsesmedlem i GGGI, der forklarede hændelsen om datterens rejse således: »Vi inviterede Rasmussen til Rio de Janeiro som den nye formand, der erstattede Dr. Han Seung-soo. Rasmussen afslog først denne invitation, fordi han allerede havde en aftale med sin datter. Så bad GGGI Rasmussen komme til Rio de Janeiro med sin datter på GGGI’s regning. Det var sådan, det skete,« siger Kim Sang-hyup til Kyunghyang Weekly.

	Forklaringen stemmer overens med Lars Løkke Rasmussens ditto så langt, at Venstre-formanden oprindeligt sagde nej til at tage af sted, fordi han havde en aftale med sin datter. Men herfra bliver billedet mere mudret. Lars Løkke Rasmussens forklaring om, at det hele tiden var hans »intention« at betale for datterens rejse stemmer dårligt overens med Kim Sang-hyup udtalelse om, at Lars Løkke Rasmussen først sagde ja, efter at GGGI tilbød at betale. Koreanerens udlægning lyder i langt højere grad som en klar aftale end som en »misforståelse«. Spørgsmålet er så, om Lars Løkke Rasmussen nogensinde har gjort GGGI opmærksom på, at han selv ville betale. Når Venstre-formanden bliver spurgt ind til, om og i så fald hvornår han gjorde GGGI opmærksom på, at han selv ville betale, svarer han undvigende: »Jeg ved med sikkerhed, at mine medarbejdere sagde til Ekstra Bladet den sommer, hvor jeg rejste, at Lars Løkke Rasmussen selv vil betale for den tur. Og det nævnte jeg også på pressemødet sidste år.«

	Hvis Venstre-formanden eller hans folk faktisk havde sagt til GGGI, at han ønskede at betale, ville det være let for Lars Løkke Rasmussen at svare direkte. Når han ikke gjorde det, kunne det derfor tyde på, at GGGI først fik at vide, at Løkke selv ønskede at betale, da Venstre-formanden på grund af Ekstra Bladets artikler ikke kunne undgå, at sagen kom for en dag. Det bidrager yderligere til billedet af, at der var en klar forståelse mellem parterne om, at GGGI skulle betale.

	Troværdighed

	Hele sagen er alvorlig, fordi den handler om Løkkes troværdighed: Løj han på pressemødet, fordi han godt kunne se, at det ville se forkert ud i de fleste vælgeres øjne, at han havde fået skatteyderne til at betale sin datters rejse?

	Socialdemokraternes Pernille Rosenkrantz-Theil forsøger også at gøre sagen – der trods alt handler om et mindre beløb – alvorlig i sin substans ved at henvise til, at man ifølge Danidas anti-korruptions-regler ikke må modtage gratis rejser. Hvad hun ofte glemmer at nævne, er, at disse regler ikke gælder for en international organisation som GGGI. Og da Lars Løkke Rasmussen formelt set ikke repræsenterer Danmark, men udelukkende sidder i GGGI i sin egenskab som formand, gælder de heller ikke for ham. Det forhindrer dog ikke, at Rosenkrantz-Theils argument har gennemslagskraft: Bare associationen til ordet ’korruption’ er belastende for Lars Løkke.

	Derfor kan det også undre, at han ikke tager brodden af kritikken ved at fremlægge korrespondancen mellem hans folk og GGGI vedrørende rejsen. På den måde ville det afklares, om Lars Løkke Rasmussen har meddelt GGGI, at han ville betale rejsen, men at der siden er opstået en misforståelse. Men Løkke afviser at fremlægge korrespondancen med henvisning til, at sagen er »så oplyst, som den kan blive«. Det er ikke noget overbevisende argument, når der netop stadig er spørgsmål, som dokumentationen formentlig vil kunne besvare.

	Derfor kommer det til at fremstå som om, Lars Løkke Rasmussen har noget at skjule. Eller kort sagt: at han er i færd med at dække over sin løgn. Alene mistanken er problematisk for en mand, der stiler efter at blive Danmarks næste statsminister.

