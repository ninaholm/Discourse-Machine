Narkokarteller vinder terræn i Mellemamerika
Guatemala, El Salvador og Honduras fungerer i stigende grad som transitsted for kokainsmugling fra Sydamerika til USA. Lovløsheden råder, så regionen er blevet et kærkomment fristed for narkokartellerne, der er under pres i både Mexico og Colombia
I maj gennemførte Guatemalas politikorps en razzia i kvarteret El Gallito, et sted hvor narkokartellerne regerer. Trods et opbud af 600 politibetjente og soldater, to tanks og to helikoptere blev kun 19 små fisk anholdt, og kvarteret er i dag stadig på narkokartellernes hænder.


 GUATEMALA BY - I hjertet af Guatemala By, nogle få hundrede meter fra præsidentpaladset, ligger kvarteret El Gallito. Her er det ikke landets præsident, der regerer, men narkokartellerne. Politiet har meget belejligt afspærret flere af indfaldsvejene til El Gallito med store betonværn; officielt for at forhindre narkohandlere i at komme hurtigt ind og ud af bydelen - men måske i lige så høj grad for at uforvarende ikke skal forvilde sig derind.
"Jeg kører aldrig passagerer ind i El Gallito," siger taxachaufføren Victor Carías og remser dernæst en lang liste op over de andre kvarterer i byen, hvor han ikke tør færdes af frygt for at blive offer for den stadigt stigende vold.
Strategisk vigtig
El Gallito er et sindbillede på den magt, narkokartellerne i løbet af det seneste tiår har tiltvunget sig i mellemamerikanske lande som Guatemala, El Salvador og Honduras. Lovløsheden i de mellemamerikanske lande inviterer på det nærmeste narkohandlens bagmænd til at henlægge deres aktiviteter her. 
"Regionen får større og større strategisk betydning for narkokriminaliteten. I takt med at kampen mod narkokartellerne optrappes både i Mexico og i Sydamerika, bliver Mellemamerika mere og mere attraktiv som mellemstation," konstaterer Carolina Montepeque, politisk analytiker for den guatemalanske retssikkerhedsorganisation Funcación Myrna Mack.
Hendes vurdering bekræftes i World Drug Report 2008, som FN's kontor for Narkotika og Kriminalitet hvert år udgiver. Her fremgår det, at mængden af beslaglagt kokain i Mellemamerika er steget eksplosivt siden år 2000, fra 29 procent af den beslaglagte mængde på verdensplan til 71 procent i 2006. Rapporten påpeger, at narkosmuglerne nu foretrækker Mellemamerika som transportrute, mens kokainen fra Sydamerika for 10-15 år siden primært blev transporteret til USA via Caribien.
En magnet
Narkokartellerne har særligt gode kår i Guatemala, El Salvador og Honduras. Kriminalitetsraten i de tre lande er i forvejen blandt verdens højeste - de tre lande hører alle til blandt de 10 mest voldelige lande i verden målt på det årlige antal mord pr. 100.000 indbyggere. Samtidig gør den udbredte straffrihed, der råder i regionen, landene til en særdeles attraktiv mellemstation - og kampzone - for narkokartellerne. I Guatemala for eksempel fældes der kun dom i to ud af 100 mordsager. 
"Guatemala er med sin straffrihed en magnet for konfrontationerne mellem rivaliserende narkokarteller. Her kan de begå kriminalitet med meget lille risiko for at blive straffet for det," siger Ana Isabel Garita, rådgiver for Den Internationale Kommission mod Straffrihed i Guatemala (CICIG) - en kommission, der med FN i ryggen har til formål at afdække forbindelserne mellem den organiserede kriminalitet og statsapparatet.
Konfrontation
USA har siden 1999 postet omkring 5.000 millioner dollar i den såkaldte Plan Colombia, der har til hensigt at stække narkokartellerne og begrænse dyrkningen af kokablade i Colombia, og Den Amerikanske Kongres besluttede i sommer at bevilge 400 millioner dollar til at gennemføre en lignende plan i Mexico, den såkaldte Plan Mérida. Samtidig har Mexicos præsident, Felipe Calderón, erklæret narkobaronerne åben krig, og det har fået de mexicanske karteller til at søge sydpå. 
Et af Mexicos dominerende narkokarteller, det såkaldte Golf-kartel, opererer aktivt i Guatemala; medlemmer af kartellets paramilitære arm, Los Zetas, har ifølge guatemalansk presse været involveret i voldsomme konfrontationer med nogle konkurrerende lokale karteller i Guatemala de seneste måneder.
"De råder over meget tunge våben, og kampene koster adskillige mennesker livet," siger Carolina Montepeque og påpeger, at de guatemalanske myndigheder reelt ikke kan - eller vil - stille noget op over for kartellerne. 
Guatemalas præsident, Álvaro Colom, har derfor måttet affinde sig med, at det er narkokartellerne, der regerer i kvarterer som El Gallito. Landets politikorps gennemførte senest en razzia i kvarteret i maj; til den opgave var der udkommanderet 600 politibetjente og soldater, to tanks og to helikoptere. 19 små fisk blev anholdt, og narkokartellerne har til daglig stadig fuld kontrol over El Gallito.

Guatemala - et godt sted at slå ihjel. Sektion 2, side 6-7

