Et nyt valg truer: Hvad skal Danmark dog leve af?
Budskabet fra politikerne i valgkampen om, at Danmark og dansk erhvervsliv skal overleve i den globaliserede økonomi på intelligent design, højt vidensindhold og avanceret funktionalitet i produkterne, er måske helt forkert. For Kina dikterer den ny verdens konkurrencevilkår: Det skal være billigt, enkelt, funktionelt, hurtigt og skal matche masseforbruget
Den kinesiske hvidevareproducent Haier er god til at lytte til sine kunder og tilpasse sine produkter til forskellige behov her f.eks. verdens mindste vaskemaskine.


 Teknologi- og innovationsanalytikeren Peter Hesseldahl kan tale sig varm om vaskemaskiner. Især vaskemaskiner fra den kinesiske hvidevareproducent Haier.
»Der et hav af forskellige vaskemaskiner til forskellige forbruger-segmenter,« fortæller han.
»Jeg ledte f.eks. på Haiers hjemmeside efter en model til folk på landet i Kina. Typisk billige modeller til omkring 700 kr. Folk på landet stiller deres vaskemaskiner udendørs, og derfor har Haier lavet hele kabinettet på denne model af plastic, så det kan tåle regn. Låget er ikke sådan et smart ét i rustfrit stål med en lækker lukkelyd, men et tykt, blåt plasticlåg, der bare siger 'splop', når man lukker det.«
»Haier har også fundet ud af, at folk på landet har problemer med rotter og mus, der gnaver i ledningerne. Derfor er denne model gjort 'gnaver-sikker'. Og da der kan være meget snavs og jord på tøjet, har maskinen filtre, som særlig let kan tømmes.«
»Det karakteristiske ved modellen er altså, at den er suitable, altså nøje tilpasset til den særlige målgruppe ved at være både meget billig og meget robust over for vind og vejr, rotter og snavs.«
Andre Haier-modeller er ifølge Peter Hesseldahl tilpasset andre forbrugergrupper. Der er modeller til det nordlige Kina, som kan stå ude i frostvejr, modeller der tåler ustabil spænding i elforsyningen, ja, sågar modeller indrettet til også at vaske kartofler, fordi Haier opdagede, at nogle bønder brugte deres maskine til det.
»Haiers fokus er i ekstrem grad rettet mod at svare på nogle umiddelbare behov hos forbrugerne,« siger Hesseldahl.
Interessant. Men uhyggelig interessant bliver det først, når man får at vide, at Haier kendt af de færreste herhjemme i dag er verdens førende hvidevareproducent med den største globale markedsandel af alle. Større end Whirlpool, Miele, Siemens og alle de andre, vi kender. Og det ekstremt klare fokus på de forskellige forbrugergruppers behov gælder universelt. I Australien sælger Haier vaskemaskiner, som ikke bruger sæbe, og som harintelligente programmer, i USA og Japan sælger man små modeller med indbygget tørretumbler, der er velegnet til ophæng på væggen hos studerende med lidt plads og få midler, i muslimske lande sælger man maskiner med særlig stor volumen for at give plads til kvindernes lange kjoler.
»Haier producerer vaskemaskiner med 5.000 forskellige specifikationer fordelt på 18 kategorier,« hedder det på hjemmesiden hos denne koncern, der i dag har 29 fabrikker, otte forsknings- og udviklingscentre og 60.000 ansatte i hele verden samt en indtjening på over 100 mia. kr.
'Kundeorienteret design' er nøglebegrebet i Haiers koncern-mission. Og et af flere nøglebegreber i den undersøgelse af forretningsstrategierne hos store virksomheder i Kina, Sydkorea og Singapore, som forfatteren og teknologi- og innovationsanalytikeren Peter Hesseldahl har koordineret for det såkaldte Asia New Business Creation-projekt blandt venner AsiaNBC. Projektet har dansk deltagelse af Novozymes, FLSmidth, Grundfos, Coloplast og tekstilvirksomheden Gabriel samt støtte fra Videnskabsministeriet og Universe Fonden, skabt af Danfoss.
Hesseldahl og AsiaNBC er netop nu ved at afrapportere resultaterne af undersøgelserne, der er foretaget i samarbejde med over 40 asiatiske eksperter og virksomheder gennem to år. Det er resultater, som på opsigtsvækkende vis ryster forestillingerne om, hvordan danske og vestlige virksomheder skal agere for at klare sig i en global økonomi, hvor Kina og asiatiske virksomheder buldrer frem. Meget af det, dansk erhvervsliv har troet på og danske politikere prædiket som vore særlige muligheder, er helt forkert, skal man tro undersøgelsen.
Resultaterne kan opleves som frygtindgydende. Peter Hesseldahl foretrækker at se dem som inspirerende og nødvendige, hvis der i en verden med nye begrænsninger skal kunne gives brugbare svar på 10.000 kroners-spørgsmålet: Hvad skal Danmark dog leve af?
Vejen spærret
Det gældende, statsautoriserede svar er, at eftersom kineserne og andre lavtlønslande har kapret industriproduktionen, skal vi leve af vidensøkonomien, af det danske talent for innovation, der kan skabe nye avancerede produkter af høj kvalitet, med stort vidensindhold, godt design, etc. Produkter baseret på en intens forsknings- og udviklingsindsats.
»Bruger man speedometeret som billede, kan man sige, at Danmark lever af at operere i området 120-260 km i timen, mens kineserne konkurrerer på det, der foregår under 120 km i timen,« siger Hesseldahl.
»Jeg er helt med på, at nogle indimellem skal skubbe viseren op mod de 260 km, hvis ikke samfundet skal gå i stå. Men det er en meget farlig virksomhedsstrategi. Husk på tommelfingerreglen om, at 80 pct. af et produkts funktionalitet kan opnås for de første 20 pct. af omkostningerne, mens det koster 80 pct. at nå op på de sidste 20 procents avancerede funktionalitet.«
Han tegner en pyramide med det velhavende forbrugersegment i toppen, det store middelklasse-mellemlag derunder og de fortsat fattige i bunden.
»Når danske virksomheder forsøger sig på det kinesiske marked, leder de efter et kundesegment, som ligner det, de betjener hjemme. Det er det, der ligger øverst i den kinesiske pyramide, og det sætter man så kræfterne ind på at sælge sine produkter til.«
»Det næste, der sker, er imidlertid, at en kinesisk fabrikant, der opererer længere nede i pyramiden, siger 'det var godt nok et lækkert produkt, men det er synd, at det kun er for dem, der har enormt mange penge.' Så kigger han på produktet og begynder at fjerne nogle af de bekostelige ting, skærer nogle hjørner og når frem til, at han let kan lave produktet til halv pris i en mindre avanceret udgave. Altså begynder han at producere sin egen udgave til forbrugerne midt i pyramiden, som både er mange og hastigt voksende i antal.«
Den kinesiske producent opnår dermed et meget stort volumen, og det giver ham økonomisk kraft til at arbejde sig opad i pyramiden med mere avancerede produktversioner sammen med den middelklasse, der i disse år oplever store lønstigninger.
»Dermed presser han den danske virksomhed, der producerer til pyramidens top. Hvis denne til gengæld søger at arbejde sig nedad i markedet, ned til den store middelklasse, så finder han, at vejen er spærret. For der sidder den kinesiske producent, der ikke laver tingene 10 pct., men 50 pct. billigere,« forklarer Peter Hesseldahl.
»Måske prøver den danske producent så at bevæge sig til det indonesiske, thailandske, indiske eller brasilianske marked, hvor der også er gang i væksten. Blot for at opdage, at den kinesiske konkurrent med den billige version allerede er der. Og før du ser dig om, er han også i Polen og dernæst på hylderne hos Walmart.«
»Du bliver trængt ud, fordi du kun kan lave det avancerede og dyre og ikke rigtig kan komme nogen vegne med det. Og det sker overalt. Det sker også med vindmøller, med højhastighedstog osv.«
I forbindelse med sin jobtale til Kongressen forleden fremlagde USA's præsident, Barack Obama, en grafik, der viser, at kineserne nu har højhastighedstog, der kører 380 km i timen mellem Beijing og Shanghai, hvor de amerikanske såkaldte højhastighedstog mellem Boston og Washington DC kun præsterer ca. 100 km i timen.
Nye globale vilkår
Pointen er altså ikke blot, at det er svært at komme ind på det kinesiske marked med danske og vestlige højkvalitetsprodukter. Pointen er, at dette er en ny global situation, fordi de kinesiske producenter med det store kinesiske middelklassemarked som afsæt bevæger sig ud i verden med deres vinderstrategi.
Sagt på en anden måde: Først risikerer danske og vestlige producenter at tabe på det kinesiske marked, dernæst taber de på andre vækstmarkeder, og til sidst taber de på hjemmemarkedet.
»At operere i toppen af pyramiden giver godt nok nogle fantastiske produkter af høj kvalitet, men dynamikken i verdensøkonomien ligger et andet sted,« påpeger Hesseldahl.
For vinderstrategien er den, Haier forfølger med sine vaskemaskiner: At være suitable. At møde kunderne, hvor de er, og producere det, der passer til dem. Det, der imødekommer kundernes behov. En billig vaskemaskine, man kan komme kartofler i. En anden, som rotterne ikke kan forgribe sig på. Men også en lækker maskine i rustfrit stål til velhavende italienere.
»Kineserne er afsindigt pragmatiske. De koncentrerer sig om det, der er praktisk og brugbart. Kan de se et behov, så producerer de varen. De er ikke så optaget af store visioner, abstrakt innovation og budskaber om at ændre verden.«
Mærkevare-arrogance
Det var Bang & Olufsens chefdesigner David Lewis, der i 2008 sagde:
»Jeg tror ikke, du kan gå ud og spørge folk, hvad de har brug for eller vil have, for de ved det ikke.«
En karakteristisk, næsten arrogant indstilling, der kendes i store dele af det moderne danske og vestlige erhvervsliv: Det er de mange kreative ingeniører, designere og i dag også sociologer og livsstilseksperter i virksomhedernes forsknings- og udviklingsafdelinger, der skal skabe nye produkter, som forbrugerne efterfølgende skal lære at have behov for.
»Vi har i Danmark en hel underindustri af mennesker, der teoretiserer om, hvad vi kan gøre med hensyn til innovation, hvordan vi kan putte endnu mere ind i produktet. Jeg får sådan et indre billede af en altertavle fra baroktiden: Der kan næsten ikke proppes flere krummelurer og guld ind i den,« bemærker Peter Hesseldahl.
»Det er udtryk for, at vi har ramt en eller anden form for begrænsning, hvor det næsten ikke går at pine mere merværdi ud af produktet. Der er imidlertid et ubønhørligt krav om at fortsætte væksten, så hvis du på et tidspunkt har dækket alle behov eller ikke kan komme videre ad den hidtidige vej, så må du opfinde noget nyt. Og så mobiliserer du alle de intellektuelle til at tænke over det.«
»Jeg har brugt de seneste otte-ni år i virksomheder og kan se, hvor enormt dyrt det er at køre sådanne udviklingsprocesser. Produkter kan ligge og cirkulere i en virksomhed i årevis uden at blive smidt på markedet. Udviklingsarbejdet tager meget lang tid, og der er en meget lille hit rate på det.«
»Kineserne de har ikke tid til den slags. Der skal bare ske noget. Hvor vi synes, det er enormt fedt at opfinde noget selv, siger kineserne: Hvorfor spilde tid på innovation, hvis vi kan hente det et andet sted.«
Kineserne er ikke first movers, de er fast followers indtil de overhaler. De bruger 'imivation', imitation efterfulgt af innovation. Og så er de hurtige. Hurtige til at tage beslutninger om nye produktioner via den øverste leder. Hurtige til at smide de nye produkter på markedet, også selv om de ikke er helt modne. Hurtige til at justere efter markedets reaktion. Og de er fleksible. Ikke som B&O, Apple og mange andre vestlige succeser hæmmet af et 'helligt' varemærke, der med store omkostninger skal bevares, plejes og beskyttes. For de kinesiske virksomheder er det prisen, funktionaliteten, markedsføringshastigheden og signalet fra forbrugerne, det gælder skidt med imaget.
Nøjsomhedens vilkår
Peter Hesseldahl henviser til et gammelt skilt, der hænger hos LEGO i Billund, hvor han selv var ansat som fremtidsforsker i 2003-05. 'Det bedste er ikke godt nok', står der på skiltet som inspiration for medarbejderne.
»Jeg nævnte det for én hos Haier og sagde, at Haier går efter det, der er 'godt nok'. Men hun svarede, at det ikke handler om det. Det handler om, at produkterne skal være 'passende'. At man skal møde kunderne, hvor de er. Jeg er faktisk begyndt at få respekt for det, de gør.«
Hesseldahl erkender, at resultaterne i AsiaNBC- undersøgelsen er kommet bag på ham selv. Konklusionen er dog ikke at sige, at det bare er helt forkert, hvad danske virksomheder gør.
»For det er jo f.eks. stadig rigtigt, at forbrugerne ikke altid ved, hvad de kan få glæde af. Der skabes faktisk nye ting, som vi først skal opdrages til, men som reelt bringer os alle længere.«
Pointen for Hesseldahl er snarere, at den kinesiske måde kan lære os noget om, hvordan vi skal gebærde os i en ny verden fuld af begrænsninger.
»Med det, der sker med verdensøkonomien, skal vi i Vesten til at leve for det, vi er værd. Rigtig mange mennesker vil ikke have så mange penge, som de havde før. Vi kan ikke bare trykke flere pengesedler, vi kan ikke blive ved at finansiere øget forbrug og højere leveomkostninger ved lån. Vi kan heller ikke sende regningen videre til naturen. Ressourcerne bliver dyrere, og bytteforholdet bliver et andet,« siger han med henvisning til, at indkøbsprisen på råvarer stiger, mens salgspriserne på de forarbejdede varer, som vestlige virksomheder laver, presses af konkurrencen.
»Så spørgsmålet er, om vi kan bruge inspirationen fra Asien til at lære at operere under en ny type begrænsninger, under mere nøjsomme omstændigheder sådan næsten dogmeagtigt.«
Peter Hesseldahl tænker ikke kun på Kina, men også på Indien, hvor især den nu afdøde management-guru C.K. Prahalad har vist vejen til 'formuen på bunden af pyramiden' ved at billiggøre produktionen af biler som den skrabede, i sig selv ressource-effektive indiske Tata Nano til ca. 10.000 kr., men også telefon-samtaler, flyrejser, øjenoperationer m.m.
Under en global bæredygtighedssynsvinkel er dilemmaet i den asiatiske model naturligvis, at de skrabede, billiggjorte produkter nok kan være mere ressource- effektive end de avancerede, vestligt producerede varianter, men samtidig åbner for stærkt udvidet masseforbrug. Med Nano'en kan millioner af indere pludselig få råd til at rulle ud på de for længst overfyldte og stærkt forurenede gader i deres egne biler, mens kinesiske bønder med Haiers vaskemaskine til 700 kr. kan stige på en mere elforbrugende og bekvem livsstil.
Under en vestlig konkurrencesynsvinkel er dilemmaet måske, om man skal til at drosle ned på den kreative klasses stimulerende og berigende arbejds- og legepladser i erhvervslivets store -R&D-afdelinger og anerkende, at det er overkill at gå efter 260 km i timen-produkterne, og at det er virksomheder af typen Ryan Air, Ikea og Netto, der bærer fremtiden snarere end B&O og Irma.
Undersøgelsen fra Asia- NBC giver ikke færdige svar. Den skal »ses som inspirationskilde og konstruktiv udfordring«, som det hedder på initiativets hjemmeside www.asianbc.dk
Det tør siges.
For Peter Hesseldahl selv lyder udfordringen:
»Vi er nødt til at opnå gennembrud i form af større effektivitet på både omkostnings- og ressourcesiden. Nøjsomt er sådan et kedeligt ord, så spørgsmålet kunne være: Hvordan kan vi lære at trives under de for tiden gældende begrænsninger?«

