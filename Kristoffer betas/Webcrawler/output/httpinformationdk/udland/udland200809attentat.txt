Attentatets politik
Endnu en bilbombe mod en politiker understreger Libanons placering som topscorer i politiske mord
Den drusiske politiker Saleh Aridi blev det seneste offer for den bølge af politiske mord, der skyller ind over Libanon.


 BEIRUT: Følgende nyheds-historie er en grum banalitet i Libanon: En kraftig bombe, anbragt under førersædet på en Mercedes-jeep, dræbte onsdag aften den drusiske politiker Saleh Aridi og sårede seks andre, der opholdt sig i nærheden. Det eneste nye ved dette drab er, at offeret tilhørte et pro-syrisk parti. 
Aridi er det 11. eller 12. - selv lokale eksperter kommer i tvivl om tallet, når man spørger dem - offer for den mordbølge, der indledtes med en kraftig lastbilbombe, der dræbte den sunni-muslimske eks-premierminister Rafik Hariri i februar 2005. I alle tilfælde, bortset fra det seneste, har mordbølgens ofre været politikere og intellektuelle, der støttede den anti-syriske 14.marts-bevægelse, ledet af Rafik Hariris søn, Saad. 
Siden 1950'erne er mere end 40 politikere, præster, journalister og militære ledere dræbt ved attentater, hvis eneste fællestræk er, at de ikke er opklarede. Der er heller ikke udsigt til, at gerningsmændene til drabet på Saleh Aridi findes og retsforfølges, og ingen havde i aftes påtaget sig skylden for mordet. Også det er normalt, og den manglende opklarings-procent - hvis man kan tale om en procent, der er nul - forklares med, at det pragmatisk set er bedre med uopklarede mord, eftersom kendskab til gerningsmændenes identitet kan forrykke den skrøbelige balance, der eksisterer mellem landets i alt 17 sekter, der i perioden 1975-90 var deltagere i en blodig borgerkrig.
Budskab til forhandlere
Mordet på Saleh Aridi, der fandt sted uden for hans hus i det drusiske bjergområde en snes kilometer fra hovedstaden Beirut, var tydeligvis timet som et 'budskab' til de to drusiske fraktioner, det pro-syriske LDP, Libanons Demokratiske Parti, ledet af Talal Arslan, og druserlederen Walid Jumblatts anti-syriske PSP, Progressivt Socialistisk Parti. Bomben blev detoneret, dagen efter den libanesiske præsident, Michel Sleiman, annoncerede indledningen til en 'national dialog', der har til formål at skabe grundlag for en permanent udsoning mellem landets stridende fraktioner, der i juni dannede en samlingsregering ved et topmøde i Qatar og under pres fra henholdsvis Syrien, Frankrig og USA. Så sent som i maj var parterne på krigsfod, da Hizbollah støttet af allierede grupper overrendte Beiruts sunni-kvarterer og angreb Jumblatts hovedkvarter i Chouf-bjergene, hvor de shia-muslimske militsmænd i øvrigt led følelige tab.
Men selvom ingen regner med, at gerningsmændene til mordet på Saleh Aridi nogensinde stilles for retten, er de færreste i tvivl om motivet: Det drusiske parlaments-medlem var den operative kraft i bilæggelsen af stridighederne mellem Arslan og Jumblatt og var selv en af Jumblatts støtter indtil 1998, hvor han skiftede side, men fastholdt et godt forhold til Jumblatts gruppe.
"Det er tydeligt, at nogen har villet sende et budskab om, at forsoning er uønsket," siger en kommentator ved en kristen avis i Beirut, der foretrækker at være anonym. 
"Det kan være folk fra hans egen lejr, der er imod udsoning, som har begået mordet. Men det kan også være udefra kommende kræfter, der ikke ønsker, at Libanons politikere skal blive alt for enige."
Bestilt arbejde
Denne vending - udefra kommende - er en kode for 'Syrien', men de fleste hælder til den anskuelse, at der er tale om et internt drusisk opgør, hvor en udbryderfraktion fra Arslan-klanen - også pro-syrisk - nu forsøger at skabe en vendetta. 
De er overbevist om, at bilbomben er led i et personligt opgør, der har til formål at hævne, at Jumblatt pegede på rivalen Arslan som medlem af den nyligt dannede regering. 
"Såvel timing som mål tyder på, at mordet er politisk. Der er nogen, der ikke ønsker, at de stridende grupper skal enes om noget som helst, når de mødes omkring dialogbordet 16. september," siger den vestlige diplomat.
Talal Arslan, lederen af det drusiske demokratiske parti, sagde, at mordet "var bestilt til at så splid og knuse enighed i bjergene", men uddybede ikke, hvem han mente, stod bag.
Aridis parlamentskollega, Nazih Abu Ibrahim, var tættere på, da han i en kommentar sagde, at attentatet havde "til formål at genoplive volden" mellem de to fraktioner, og at det er "et blodigt budskab".
Libanons stormufti, sunni-muslimen Sheik Qabbani, sagde, at attentatets formål var "underminering af udsoningen og den bedre politiske atmosfære". Netop denne bedre atmosfære gjorde, at mange politikere i den seneste tid har slækket på sikkerhedsforanstaltningerne. 
Denne nye optimisme kostede Saleh Aridi livet.


