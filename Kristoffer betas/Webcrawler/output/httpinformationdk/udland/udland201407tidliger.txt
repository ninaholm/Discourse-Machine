Tidligere direktør i NSA: Masseovervågningen er totalitær
Ved en høring i det tyske parlament i går forklarede den tidligere tekniske direktør i NSA William Binney, hvordan den amerikanske efterretningstjeneste efter 11. september 2001 påbegyndte en decideret masseovervågning af både udlændinge og amerikanere
NSA’s praksis er ’sådan noget, der ellers kun er kendt fra diktaturer’, sagde William Binney, da han i går deltog i høring om NSA’s overvågning i Forbundsdagen i Berlin. Han var teknisk direktør i NSA, men forlod jobbet i oktober 2001 kort efter 11. september.


 William Binney, der var teknisk direktør i NSA indtil slutningen af oktober 2001, var stærkt kritisk over for sin tidligere arbejdsplads, da han i går aflagde vidnesbyrd ved en parlamentshøring i den tyske Forbundsdag i Berlin.
William Binney sagde ifølge et referat af høringen, der blev lagt ud på Forbundsdagens hjemmeside, at den amerikanske efterretningstjeneste var slået ind på »en forkert vej« efter terrorangrebene mod USA 11. september 2001. Hvor tjenesten tidligere havde fokuseret på personer, der var mistænkt for terror og kriminalitet, begyndte den at indsamle så meget data som muligt om så mange borgere så muligt, ligegyldigt om de var mistænkte eller ej.
Denne udvikling i retning af decideret masseovervågning fik kort efter 11. september 2001 William Binney til at forlade NSA, hvor han havde arbejdet i mere end 30 år.
Den tidligere tekniske direktør betegnede ved høringen NSA’s praksis som »totalitær« og udtalte, at »sådan noget er ellers kun kendt fra diktaturer«. Det er således NSA’s ambition altid »at vide alt om alle«, konstaterede han.
Onsdag i denne uge forklarede William Binney til Information, at Danmark allerede i 1990’erne var ét af blot en håndfuld lande, der samarbejdede særlig tæt med NSA om at tage udstyr i brug til at behandle store elektroniske datamængder. Om den tyske efterretningstjeneste BND’s forhold til den amerikanske tjeneste sagde han ifølge avisen Die Welt, der havde en journalist til stede ved høringen, at også dette forhold var meget tæt.
Tyskland skulle straffes
Også en anden tidligere højtstående NSA-medarbejder, Thomas Drake, skulle i går afgive vidneudsagn ved høringen i Forbundsdagen.
Eftersom afhøringen af William Binney trak ud, blev der imidlertid ikke offentliggjort noget fra hans vidneudsagn før Informations deadline.
Thomas Drake, der i 2005 lækkede oplysninger om et kontroversielt overvågningsprogram til en amerikansk avis, fortalte i sidste uge til det tyske nyhedsmagasin Der Spiegel, at Tyskland efter 11. september 2001 blev NSA’s mål nummer ét i Europa. Og det skete vel at mærke, selv om tjenesten samtidig samarbejdede tæt med den tyske efterretningstjeneste BND.
NSA’s fokus på Tyskland skyldtes dels, at ledelsen i NSA ikke længere mente, man kunne stole på de tyske myndigheder, fordi de ikke havde opdaget de al-Qaeda-terrorister, der boede i Hamborg, hvor de planlagde 11. september-terroraktionen. Og dels skyldtes, at NSA ganske enkelt ønskede at straffe tyskerne.
Thomas Drake sagde også til Der Spiegel, at mens NSA ifølge Barack Obama er holdt op med at aflytte kansler Merkels telefon, »bliver alle andre tyskere tilsyneladende betragtet som mistænkte af NSA«.
Ingen må være anonym
I går formiddag før høringen i Forbundsdagen kunne de tyske tv-stationer NDR og WDR dokumentere, at NSA har spioneret imod en ung tysk datalogistuderende, der er ansvarlig for en server i det populære anonymiseringsnetværk Tor. Netværket skal give sine brugere muligheden for at bevæge sig anonymt på internettet, men som det tidligere er fremgået af lækkede NSA-dokumenter publiceret i The Guardian, har NSA udviklet en række teknikker til målrettet at angribe Tor, så brugerne ikke kan forblive anonyme. Og tilsyneladende sker det bl.a. ved at overvåge nøglepersoner i netværket som den tyske datalogistuderende for at registrere hvem, der benytter hans server.

