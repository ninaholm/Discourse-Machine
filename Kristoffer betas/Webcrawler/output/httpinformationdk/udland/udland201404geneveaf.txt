Genève-aftale ligner en sejr for Rusland
Aftalen om afvæbning af prorussiske styrker i Østukraine ligner et gennembrud for stabiliseringen af Ukraine. Men Kreml vil bruge aftalen til at presse Vesten og den ukrainske overgangsregering, mener observatører
En ukrainsk soldat bevogter en vej få kilometer fra den russiske grænse. Selv om torsdagens Genève-erklæring umiddelbart kunne ligne en sejr for Ukraines territoriale uafhængighed, nævner den ikke tilbagetrækning af russiske tropper langs den ukrainske grænse.


 
	Når EU, USA, Rusland og den ukrainske overgangsregering bliver enige om at afvæbne et stigende antal bevæbnede grupperinger i Østukraine, ligner det umiddelbart en sejr for Ukraines territoriale uafhængighed. Reelt set kan Genève-erklæringen dog vise sig at være en russisk sejr, der tvinger EU og USA til endegyldig accept af Ruslands anneksion af Krim.

	Sådan lyder de skeptiske ekspertudlægninger af den aftale, som EU, USA, Rusland og den ukrainske overgangsregering skærtorsdag indgik i Genève.

	»Genève-erklæringen accepterer de facto, at Krim ikke længere hører til Ukraine, og forærer samtidig Vestens skriftlige samtykke til Ruslands fortsatte krænkelser af international lov – nu også på ukrainsk territorium,« skriver den tyske ukraineekspert Andreas Umland, der er ekstern konsulent for den ukrainske regerings råd for europæisk integration samt analytiker for Wikistrat, i en analyse først publiceret på Facebook.

	Umiddelbart kan Genève-erklæringen ligne en russisk indrømmelse fra Moskva, der hidtil har understøttet prorussiske kræfter i det østlige Ukraine med henblik på at destabilisere regimet i Kijev. Diplomaterne er blevet enige om at lade en OSCE-mission overvåge udviklingen i Østukraine, mens processen mod en ny ukrainsk forfatning skal føres på baggrund af en »bred national dialog.«

	Sejr for Moskva

	Genève-aftalens vigtigste element er imidlertid fordringerne om afvæbning af ekstremistiske grupperinger, der i den seneste tid har besat regeringsbygninger i det østlige Ukraine.

	»Alle illegalt bevæbnede grupperinger skal afvæbnes; alle illegalt besatte bygninger skal overdrages til deres retmæssige ejere; alle illegalt besatte gader, pladser og andre offentlige steder i ukrainske byer og landsbyer skal rømmes,« lyder det i erklæringen.

	»Det er mere, end hvad man hidtil har kunnet forvente af russerne, og det er, hvad Ukraine har allermest brug for. Nu må Putin bevise, at stabiliseringen af Ukraine ligger ham på sinde,« skriver Florian Eder i en kommentar for den tyske avis Die Welt.

	Aftalen rummer imidlertid ingen ord om tilbagetrækningen af russiske tropper, der er udstationeret langs den ukrainske grænse, hvilket får internationale analytikere til at udlægge aftalen som en sejr for Moskva. Ved at stille EU og USA tilfreds med afvæbningen af prorussiske militser sikrer Putin, at tilstedeværelsen af russisk militær fortsat øver en væsentlig indflydelse i regionen. Samtidig kan Kreml anvende aftalens ordlyd til at underminere den ukrainske overgangsregerings krav, vurderer Andreas Umland i sin analyse.

	»Rusland vil benytte Genève-erklæringen til at beskylde Ukraines regering for at bryde aftalen, idet man ikke fuldt opløser eller kontrollerer Euromaidans (som demonstrationerne på Uafhængigshedspladsen i Kijev bliver kaldt, red.) tidligere selvforsvarsstyrker, særligt dem, der hører til Højre Sektor. Kreml vil gøre det klart, at Genève-erklæringen forstås af både den russiske befolkning og alle andre som Vestens accept af den russiske anneksion af Krim.«

	Militser stiller krav

	Mindre end et døgn efter Genève-erklæringen forsøger prorussiske militser i Østukraine at vende aftalens indhold mod den ukrainske overgangsregering.

	»Vi kan forstå, at alle skal forlade besatte bygninger, eller også skal ingen. Jatsenjuk og Turchinov bør forlade deres først,« udtalte militslederen og ekstremisten Denish Pushilin på en pressekonference i går med henvisning til den ukrainske overgangsregerings premierminister og præsident, som både Kreml og østukrainske separatistbevægelser anser som illegitime.

	Som selvudnævnt leder af Folkerepublikken Donetsk er Pushilin anfører for en af de bevæbnede pro-russiske grupperinger, der har besat officielle institutioner i mindst ti byer i det østlige Ukraine med henblik på at løsrive sig.

	Pushilins gruppering kræver blandt andet en folkeafstemning om den østukrainske bys tilhørsforhold til Ukraine.

	Ifølge overgangsregeringen i Kijev handler de ekstremistiske grupperinger, der har besat regeringsbygninger i den østlige del af landet, under mere eller mindre direkte indflydelse fra Kreml. Fortsætter Moskva i praksis støtten til de prorussiske styrker, vil tilliden til Putin som international aftalepartner smuldre yderligere.

	Trods usikkerheden om russisk vilje til at medvirke til afvæbningen af militserne i Østukraine er aftalen et skridt på vejen mod et mere gennemskueligt Rusland, mener Florian Eder i Die Welt.

	»For første gang har Rusland med Genève-erklæringen placeret sig i en position, hvor de må overholde konkrete løfter.«

