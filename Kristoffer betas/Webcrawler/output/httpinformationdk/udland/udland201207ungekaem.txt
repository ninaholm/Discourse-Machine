De unge kæmper for Libyen
Det vrimler med frivillige organisationer i Libyen, hvoraf de fleste blev startet af unge under revolutionen. Målet er at få opbygget et moderne samfund, men libyerne har kun haft kort tid til at vende sig til de nye tider, og der er stærke islamiske kræfter, som forsøger at få indflydelse


 Isra Sherif smider tasken om på bagsædet af den sorte Golf, retter lidt på tørklædet og manøvrerer bilen ind i den tætte trafik. Hun er 24 og læser til arkitekt på Tripoli Universitet, men har det sidste halve år ligget i fast pendulfart mellem universitetet og centrum for at oplyse om demokrati og valg.
»Vi ved ingenting om demokrati, vi ved ingenting om frihed – det påstår jeg heller ikke, at jeg gør, men jeg forsøger.«
Hun er en af mange libyske unge, der var aktive under revolutionen og lige nu bruger al fritiden – og en del af studietiden – på frivilligt arbejde. Flere hundrede frivillige organisationer er dukket op i kølvandet på revolutionen – de fleste med base i Tripoli. De er små med få medlemmer, flere temaer går igen, og der synes ikke at være nogen koordinering, selv om ambitionen er den samme: at skabe et helt nyt Libyen.
Isra Sherif er med i Den Frie Generationsbevægelse, som blev startet under revolutionen, hvor hun sammen med en lille flok veninder bl.a. brændte billeder af Gaddafi på Martyrpladsen og lod højttalere spille den gamle nationalmelodi fra skraldespande rundt om i byen.
Nu har de gang i flere forskellige projekter, der strækker sig fra psykologhjælp til familier, der har mistet deres kære under revolutionen, til analfabetismekampagner og valgoplysning. Revolutionen i Libyen er blevet kaldt de unge og veluddannedes, men for de fleste unge er revolutionen først lige begyndt. Isra Sherif har derfor også svært ved at sætte præcise ord på tiden før og tiden efter Gaddafi – ud over at libyerne nu kan tale frit uden hele tiden at bekymre sig om eventuelle uønskede tilhørere.
»Men den største udfordring bliver at få ændret folks mentalitet og afvikle alle de gamle vaner,« siger hun, mens vi kører ind i en rundkørsel. Ingen holder tilbage her. Det er alles kamp mod alle.
Pigen og scanneren
Isra Sherif kommer fra en familie, hvor man inden for hjemmets fire vægge aldrig har lagt skjul på, hvad man mente om Gaddafi, og som trodsede regimets regler ved bl.a. at lære sine børn at tale engelsk og lade være med at lytte til budskaberne i den grønne bog. Det samme gør Esra Abudaya. Hun er 22, har en bachelor i engelsk og arbejder for Red Barnet. Hun er høj, slank og moderne klædt i hvid jakke med trekvartærmer, lang kjole med dyb udskæring, og det lange, mørke og kraftige hår sat op i en hestehale. Det er et særsyn i det meget konservative land, hvor de fleste kvinder bærer tørklæde, og det, at kvinder har lov til at køre bil, bliver kaldt »grænseoverskridende«.
»Der kommer mange bemærkningen om, at jeg skal tage tørklæde på, og der bliver råbt ukvemsord efter mig. Det er anstrengende, men jeg er indstillet på det. Det bør være en personlig ting, om man vil gå med tørklæde eller ej. Det er ikke noget, samfundet skal blande sig i,« siger hun.
Esra Abudaya synes i stedet, at folk burde gå mere op i at få løst nogle af de mange presserende problemer – som at få de internt fordrevne, hun møder i sit daglige arbejde for Red Barnet, tilbage til deres byer og hjem og at få lukket grænserne for alkohol- og narkotikasmuglere.
»Vi slap af med Gaddafi, men styret er det samme, og mange af de gamle problemer eksisterer stadig. Bestikkelse og korruption – og oven i det har vi så arbejdsløshed og en stigende gruppe af misbrugere.Jeg tror, det er derfor, der sker så mange uheld. Det er frustrerende, og regeringen virker ligeglad.« Hun sidder på Caffe Casa – en moderne kæde af cafeer spredt ud over Tripoli. Det er også her, Salma Taghdi og hendes far, Salah Taghdi, har slået sig ned.
»Mit engelsk er ikke så godt,« undskylder hun. »Derfor har jeg taget min far med.«
Salma Taghdi var i gang med sit sidste år på universitetet Tripoli, da revolutionen i Libyen brød ud. Hun studerede til indretningsarkitekt, og politik var det sidste, hun interesserede sig for. 42 år med et undertrykkende regime havde efterhånden fået hende til at miste troen på forandringer. Som så mange andre blandt de unge og intellektuelle hadede hun og hendes familie Gaddafi og alt, hvad han stod for, men de gik stille med dørene og lod som ingenting, fordi man aldrig helt vidste, hvem man kunne stole på. Politisk aktivitet var strengt forbudt og farlig. Det kostede hendes onkel livet.
Så begyndte oprøret i Tunesien efterfulgt af oprør i Egypten, og 23-årige Salma Taghdi lod studier være studier og gik på gaden for at demonstrere. Hendes far havde gemt en gammel UHF-scanner, som han havde haft med fra udlandet, og ved hjælp af den kunne hun høre næsten alle samtaler mellem sikkerhedsstyrkerne – også NATO’s meddelelser – hun skrev dem ned, noterede telefonnumre og dæknavne.
Hun blev et af de vigtigste øjenvidner for al-Jazeera og verden uden for Libyen under revolutionen, og hun var således den første libyer, der natten til 20. august sidste år kunne fortælle de internationale medier, at det meste af Tripoli var befriet fra Gaddafis styrker, selv om en talsmand for regimet ellers forsøgte at give et andet indtryk.
De unge og forfatningen
For Salma Taghdi blev revolutionen også startskuddet til et politisk engagement, der ikke alene har gjort hende kendt i Tripoli, men i det meste af regionen: »Jeg føler, at jeg er blevet født på ny. Jeg kan gøre lige, hvad jeg vil – ja, det er den følelse, jeg har. Jeg er en del af fremtiden.«
Hun har netop arrangeret en jobmesse i Tripoli for at hjælpe unge, der deltog i revolutionen med at komme tilbage i job, starte egen virksomhed eller komme i gang med studier. Og hun er selv aktiv i flere frivillige grupper, der skal hjælpe med genopbygningen af Libyen.
»50.000 mennesker mistede livet under revolutionen. Vi skylder dem et nyt og moderne Libyen, og ikke en ny diktator,« siger Salma Taghdi.
Hun fik efter revolutionen tilbudt et job som journalist på den arabiske satellitkanal, al-Jazeera, men takkede nej. Hun vil hellere arbejde på et lokalt medie.
Isra Sherif er nået frem til centrum. Hun har inviteret studiekammeraten Haider Dawi, 23 år, på frokost. Han er med i en frivillig organisation, H2O, som har særligt fokus på valget. Han har bl.a. været med til at lave en rundspørge blandt de unge i Tripoli for at finde ud af, hvilke problemer der fylder mest i deres hverdag. Formålet er at komme frem til nogle fælles retningslinjer, der kan blive skrevet ind i den nye forfatning.
»Det er nu eller aldrig,« siger han. »En forfatning er ikke noget, man laver hvert år. Det er once in a lifetime, så det handler om at få det hele med.«
Og det er tunge emner, der bliver taget op. Lige fra ægteskabslovgivningen, som mange unge kalder »gammeldags« og »ude af trit med virkeligheden« i et moderne samfund, til alkohol- og narkotikamisbrug. Problemer, som det ifølge Haider Dawi og Isra Sherif er nødvendigt at forholde sig til frem for fortsat at lade, som om de ikke eksisterer.
Men der er lang vej endnu – og ikke alle i Libyen bryder sig om »aktivisterne«, som de synes spilder tiden.
»Men hvis vi ikke tager fat på problemerne nu og får skabt vores egen nationale identitet, så risikerer vi, at de samme gamle mænd ender med at sidde på magten, og så sker der ingenting,« siger Isra Sherif. Valget til Nationalkongressen i Libyen finder sted 7. juli. Og lige nu tegner der sig et noget broget billede af kandidater og partier. 625 kvinder stiller op. 540 fordelt på 130 politiske partier – og 85 individuelt. Det er – ifølge de unge, Information har talt med – et skridt i den rigtige retning. Men de er oppe imod konservative islamiske kræfter fra Det Muslimske Broderskab, der lige har vundet præsidentvalget i Egypten.
internationalt@information.dk
Anne Lea Landsted, Tripoli, Libyen

