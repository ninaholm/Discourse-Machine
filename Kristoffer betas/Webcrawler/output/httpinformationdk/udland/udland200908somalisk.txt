Somaliske pirater: Vi er miljøaktivister
Somalias pirater siger, de kræver de løsepenge for at kunne rense de somaliske farvande for giftigt affald - dumpet af vestlige virksomheder. Ifølge eksperter skal man dog ikke forveksle piraterne med miljøaktivister, men man bliver nødt til at komme affalds-problemerne til livs, hvis man vil videre i kampen mod de somaliske pirater


 Efter fire måneder som gidsler hos somaliske pirater, blev besætningen på det ukrainske skib MV Faina den 5. februar i år frigivet mod en klækkelig løsesum.
Piraternes talsmand, Januna Ali Jama, krævede otte millioner dollar for at frigive skibet og sagde til det arabiske nyhedsbureau Al Jazeera, at kravet om løsepenge var »en reaktion på det giftige affald, som kontinuerligt er blevet dumpet ud for Somalias kyst de sidste 20 år«. Piraternes talsmand kundgjorde, at løsepengene skulle bruges til at rense havet.
»Den somaliske kystlinje er blevet ødelagt, og de her penge er ingenting i forhold til den ødelæggelse, vores hav har været udsat for,« sagde han.
På samme måde har den somaliskfødte rapper K'NAAN i sine tekster og i interviews sagt, at de fleste somaliere ikke uden forbehold kan fordømme piraternes gerninger, fordi piratangrebene ud for Somalia startede som en kamp for at holde dumpning af farligt affald og rovfiskeri væk fra de somaliske farvande.
Pirat, ikke Robin Hood
Ifølge Peter Lehr, som er lektor ved Skt. Andrews University i Skotland og forfatter til en bog om piraterne i Somalia, startede piratangrebene ud for Somalias kyster i  midten af 1990'erne faktisk som et forsøg på at stoppe især rovfiskeri, men også dumpning af affald ud for kysterne.
»Men siden februar sidste år, hvor piraterne pludselig fik to millioner dollar i løsepenge for et fransk skib, har alle militsmænd i Somalia hastet mod kysterne for at få en bid af kagen,« siger han.
Så når piraterne i dag hævder, at det udelukkende er for at beskytte de somaliske farvande, at de kaprer skibe, mener han blot, der er tale om et pr-stunt.
»Dumpning af giftigt affald og rovfiskeri er blot en bekvem undskyldning for at begå pirateri. Det er  noget, de siger for at imponere Vesten og give indtryk af, at de er drevet ud i pirateriet af desperation,« siger Peter Lehr.
Roger Middleton, som er Somalia-ekspert fra den britiske tænketank Chatham House, mener også, man skal tage det med et gran salt, når piraterne udnævner sig selv til Robin Hood-figurer, som udelukkende forsøger at beskytte det somaliske havmiljø.
»Jeg tror ikke, der er  nogen, der bliver involveret i pirateri, udelukkende fordi de ønsker at stoppe dumpningen af giftigt affald, men det er vigtigt at holde sig  for øje, at når de opkaster  sig selv som miljøforkæmpere, er de lokale mere tilbøjelige til at støtte dem,« siger Roger Middleton.
Indsats mod pirater
Selv om der siden 2008 er blevet sendt flere og flere internationale krigsskibe af sted for at bekæmpe pirateriet ud for Somalia, er antallet af piratangreb blot steget og steget. Roger Middleton mener derfor, at det internationale samfund skal lave iværksætte en bredere indsats, hvis problemerne med piraterne skal løses.
»Hvis man vil roden til pirateriet til livs, ville en øget indsats for at forhindre, at der fortsat sker dumpning af giftigt affald ud for Somalia hjælpe meget,« siger Roger Middleton:
»Man burde iværksætte en storstilet kampagne, der fik lokalsamfundet til at se, at det internationale samfund tager de her problemer alvorligt og er villige til at gøre noget for at rette op på de overgreb, der er blevet begået.«
Det er Peter Lehr enig i.
»Jeg vil stærkt anbefale, at den internationale antipirat-patrulje også får til opgave at jage rovfiskerne og dem, der dumper giftigt affald væk fra de somaliske farvande,« siger han.


