Afghanske børn strømmer til Sverige
Mens syrerne udgør den største del af flygtninge i Europa generelt, fylder afghanske børn og unge absolut mest i statistikkerne over uledsagede flygtningebørn. Risikoen for at blive rekrutteret til den syriske hær er en af årsagerne til, at de flygter


 Ud af de 14.058 uledsagede flygtningebørn, der er ankommet til Sverige i 2015, er næsten halvdelen fra Afghanistan. Faktisk udgør børn og unge, der er ankommet uden deres mor og far, over to tredjedele af alle de afghanere, der søger asyl i Sverige. Til forskel udgør syriske uledsagede børn og unge langt under en tiendedel af det samlede antal flygtninge fra Syrien, der har søgt asyl i Sverige i 2015.
»Hovedforklaringen er, at unge mennesker ikke ser nogen form for håb i Afghanistan,« siger Janne Bjerre Christensen, der er Iran-forsker på Dansk Institut for Internationale Studier.
Læs også: I Malmø uden far og mor
Men ifølge hende og flere andre iagttagere er der en række forskellige årsager til, at de unge afghanere flygter til Europa lige nu.
Iran strammer grebet
De afghanske flygtninge kommer ikke direkte fra Afghanistan. Mange af dem har i en årrække boet i nabolandet Iran. Irans »strammede greb« om de afghanske flygtninge i landet kan ifølge Janne Bjerre Christensen spille en stor rolle i forhold til, at vi netop nu ser mange uledsagede flygtningebørn med afghansk baggrund.
»I den seneste tid har der været masser af kampagner fra Irans side for at sende afghanere tilbage til Afghanistan,« siger hun og forklarer, at der er omkring 900.000 registrerede afghanske flygtninge i Iran, mens man anslår, at der er mellem en og to millioner illegale, uregistrerede afghanere i landet.
»Man har krævet, at de registrerede afghanske flygtninge skal søge om og betale et nyt id hver sjette måned. Og så har man haft nogle ret hårdhændede kampagner mod de illegale flygtninge. Dem, politiet kan finde, har man slet og ret smidt på en bus direkte tilbage til Afghanistan,« siger Janne Bjerre Christensen og tilføjer, at det også er blevet meget sværere for de afghanske flygtninge af få en arbejdstilladelse i Iran.
Rekrutteret til Assads hær
Ifølge flere internationale medier er der en mulighed for, at den iranske regering rekrutterer afghanske unge til at rejse til Syrien og kæmpe for regimet. Det stemmer overens med mange af de unges forklaringer, hvad mange iagttagere herhjemme og i Sverige har hørt, når de spørger de afghanske unge, hvorfor de er flygtet.
»Flere af de afghanske drenge, jeg har talt med, fortæller, at de er flygtet fra Iran, fordi den iranske hær prøvede at rekruttere dem til at kæmpe for det syriske regime,« fortæller Khaterah Parwani, der har arbejdet med de afghanske flygtningebørn. Frygten for rekruttering kan være en af forklaringerne på, at de unge kommer uden deres forældre – faren for forældrene er simpelthen ikke lige så stor som for børnene.
Der har længe været rygter om, at den iranske hær rekrutterer unge afghanere til at kæmpe for Assad i Syrien. Den iranske ambassade i Kabul har benægtet det, men flere eksperter ser det som sandsynligt.
»Det er meget muligt. Jeg har været i Iran for tre uger siden, hvor de ngo’er, der arbejder med afghanske flygtninge, netop pegede på dette problem. De siger, at de unge afghanere er bange for at blive rekrutteret til militæret,« siger Afghanistan-ekspert Malek Sitez fra Det Danske Institut for Menneskerettigheder.
Janne Bjerre Christensen tror »bestemt også«, at det finder sted, men hun har svært ved at se for sig, at det skulle være den primære grund til, at vi ser store gruppe af uledsagede afghanske unge lige nu.
Usikkerhed i Afghanistan
De uledsagede afghanere kommer ikke kun fra Iran. Flere kommer også fra hjemlandet, og også her er der en række årsager, der får de unge til at flygte uden deres forældre.
Den politiske ustabilitet er ifølge Malek Sitez en åbenlys årsag - de unge kan ikke se en fremtid. En anden årsag er, at Afghanistan er et meget politiseret samfund, hvor minoriteter med forskellige politiske interesser forsøger at hverve de unge.
»For at undgå, at ens barn skal blive rekrutteret af nogle af disse grupper, kan en løsning være at sende dem til Europa,« siger Malek Sitez.

