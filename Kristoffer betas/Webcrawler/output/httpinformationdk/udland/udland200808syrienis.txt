Syrien ud af isolationen
Medens Israel og Hizbollah skruer op for krigsretorikken, styrer Syriens præsident, Bashar al-Assad, mod mere stabile politiske tider takket være bl.a. Georgien-krigen


 I Damaskus' kaffehuse kan man stadig løbe på midaldrende mænd, der forhører sig, om den fremmede gæst 'mon taler russisk'. De er fra 'den gode tid', som de kalder perioden op til Murens fald i 1989, og beretter gerne om en fortid i Syriens sovjet-sponserede institutioner, hvor de bl.a. 'studerede ingeniørteknologi', en glose, der dækker 'betjening af våbensystemer'. 
Om syriske veteraner nu får en renæssance efter Ruslands magtdemonstration i Georgien, er for tidligt at sige, men det har vakt opsigt i regionen, ikke mindst i Israel, at præsident Bashar al-Assad benyttede Georgien-krisen til at tage til Sochi ved Sortehavet for at tale med sin russiske kollega Dimitri Medvedev. 
Efter at først have meddelt Syriens fulde støtte til Ruslands militære svar på Tbilisis 'provokation', kom al-Assad frem til sit egentlige ærinde: Fornyelse af en mere end 10 år gammel anmodning om køb af anti-missil-systemer af typerne Pansyr S-1 og BUK-M1, som russerne hidtil har afvist at levere som følge af amerikansk og israelsk pres. Et presseforlydende om, at Syrien tillige har tilbudt russerne opstilling af S-300, det langtrækkende anti-ballistiske missil på syrisk territorium som modvægt til NATO's etablering af det såkaldte 'missilskjold' i Polen og Tjekkiet, blev hurtigt dementeret af det officielle syriske nyhedsbureau, SANA. Men muligheden er nu nævnt, hvilket meget vel kan illustrere Bashar al-Assads signalkunst. Og i hvert fald indså han, at den russiske 'fredsmission' i Georgien signalerer et geopolitisk ryk, der vil påvirke Mellemøstens magtbalancer - selvsagt først og sidst balancen til regionens stærkeste militærmagt, Israel. 
Den seneste udvikling i Mellemøsten har ikke været gunstig for Vesten, og slet ikke for Israel, der i dag står isoleret med at banke Teheran militært på plads for at sætte en stopper for det iranske atomprogram, der kan anvendes i kernevåbenproduktion. Iran har afvist alle militære hensigter, og på det seneste har USA signaleret vilje til en diplomatisk løsning. Skeptiske iagttagere mistænker det for at være 'en fælde', der skal legitimere et overraskelsesangreb på Iran. Andre mener, der er tale om en reel amerikansk kursændring. 
Syrien rehabiliteret
USA's u-vending fik i løbet af ugen Israels premierminister, Ehud Olmert, til at sætte fokus på Hizbollah i Libanon, Irans og Syriens nære allierede, med en erklæring om, at Israel "vil udløse alle sine kræfter", dersom Hizbollah får de facto kontrol over den libanesiske stat - hvad der sådan set allerede nu er tilfældet. 
Nasrallah svarede søndag på militsens tv-station, al-Manar, at Israel vil møde en modstandsbevægelse, der er "langt mere frygtindgydende" end i 2006 og Hizbollahs parlamentsleder, Mohammad Saad, sagde, at Israel vil blive mødt "med 11.000 raketter, dersom Iran angribes". Det er første gang, Hizbollah tilkendegiver militært svar i tilfælde af israelsk angreb på iranske atominstallationer. 
Det svageste led i afvisningsfronten mod Israel har hidtil været Syrien, der f.eks. undveg ethvert tilløb til gengældelse efter et israelsk bombeangreb sidste efterår mod, hvad der blev betegnet som 'syriske atomanlæg'. Men den seneste udvikling har skabt nye muligheder for Syrien: Hizbollahs kontrol med Libanon i kraft af militsens veto i samlingsregeringen kombineret med udnævnelsen af den Syrien-venlige eks-hærchef, Michel Suleiman, som præsident, har styrket Syriens position i den traditionelle klientstat. Det konkrete bevis er aftalen om udveksling af ambassadører og afklaring af udestående grænsespørgsmål. 
Syrien er endvidere blevet rehabiliteret i Frankrig, der er igen er aktiv i regionen. Søndag landede den franske udenrigsminister, Bernard Kouchner, i Beirut for at orientere sig, inden han tog videre til Damaskus for at forberede præsident Nicolas Sakozys officielle besøg.
I weekenden meddelte al-Assad, at "næste forhandlingsrunde med Israel (om en fredsaftale) bliver afgørende", hvilket kun kan betyde, at han ønsker at afbryde den. Syrien har ikke længere brug for disse drøftelser, der finder sted med Tyrkiet som mægler, nu, hvor relationerne til Frankrig og Libanon er på plads. Syrien er styrket, og al-Assad skimter en løsning på syrernes militære underlegenhed i forhold til Israel, hvis Rusland dropper den hidtidige vægring ved at sælge våbensystemer, der kan erstatte de forældede Scud-missiler. 
Det understreges af den russiske udenrigsminister, Sergei Lavrov, der efter al-Assads besøg i Rusland bekræftede, at russisk salg "af defensive våben, der ikke vil forrykke magtbalance i regionen", var på mødets dagsorden. Hvilket udlægges som en tør konstatering af, at så længe Israel har kernevåben, er der langt op til en 'forrykkelse af magtbalancen'. 


