Portugal drejer mod venstre
Pedro Passos Coelhos centrum-højreregering i Portugal holdt kun i 11 dage. Hvis præsidenten giver venstrefløjen lov, skulle den være på vej til at danne regering


 Eurokrisens mønsterelev, Portugal, har udviklet sig til en rebel. Det vestligste land i Europa er i forhold til Grækenland igen og igen blevet fremhævet som et eksempel på, at sparepolitikken virker.
Det portugisiske bruttonationalprodukt er stigende efter massive nedskæringer i kølvandet på et lån på 78 mia. euro, som i 2011 forhindrede en truende statsbankerot.
Alligevel har portugiserne valgt at følge grækernes eksempel og er på vej til at skifte den centrum-højreregering, der har implementeret reformprogrammet, ud med den mest venstredrejede regering i landets historie.
Det blev bekræftet tirsdag eftermiddag i Nationalforsamlingen i Lissabon, da venstrefløjspartierne som ventet nedstemte centrumhøjrekoalitionen PaF’s regeringsprogram. Socialistpartiets leder, António Costa, har indgået en historisk aftale med venstresocialisterne i Bloco de Esquerda (BE), kommunisterne i PCP samt miljøpartiet PEV.
Aftalen om at danne en venstrefløjsregering »tager udgangspunkt i den forudsætning, at det nu er nødvendigt definitivt at skrinlægge den ideologiske radikalisme, der har animeret højrefløjskoalitionen, og at indlede en ny fase, der kan genskabe håbet og troen på fremtiden,« siger Costa.
Klassekynisme og angst
At der er meget mere på spil end et ordinært regeringsskifte i et land med 10 mio. indbyggere i Europas vestligste udkant fremgår af forløbet siden valget den 4. oktober.
PaF forblev landets største parti, men skrumpede fra en stemmeandel på 50,4 procent til 38,6 procent og tabte dermed sit absolutte flertal. Samtidig faldt den Berlinmur, der siden det første valg efter Nellikerevolutionen i 1974 har isoleret kommunisterne i portugisisk politik.
For at gøre op med den »klassekynisme«, hvormed premierminister Pedro Passos Coelho ifølge kommunistlederen Jerónimo de Sousa har »foregivet at tale på landets vegne for i stedet at pleje et lille mindretals interesser«, er PCP og BE angiveligt parat til at droppe deres traditionelle modstand mod EU og NATO.
Venstrefløjsregeringen er »matematisk mulig«, men »politisk illegitim«, hævder vicepremierminister Paulo Portas. Den holdning deles af republikkens præsident, Aníbal Cavaco Silva, som derfor gav Passos Coelho mandat til at danne en mindretalsregering:
»I løbet af 40 år med demokrati har ingen regering nogensinde været afhængig af støtte fra antieuropæiske kræfter,« påpegede præsidenten og lovede at »gøre alt for at forhindre, at der bliver sendt falske signaler til finansinstitutioner, investorer og markederne«.
Cavaco Silva hævder, at en socialistisk regering baseret på støtte fra den yderste venstrefløj risikerer at bringe Portugals EU-medlemskab i fare. Men ligesom Alexis Tsipras i Grækenland har Costa nægtet at lade sig inddrage i en bred koalitionsregering med de partier, der har gennemført reformprogrammet.
Det regeringsprogram, venstrefløjspartierne er blevet enige om, vil medføre et opgør med en række sparetiltag: mindstelønnen skal sættes op, reduktionerne af de offentlige lønninger slettes, arbejdstagernes jobsikkerhed øges, fire helligdage, som blev afskaffet i 2011, genindføres osv.
Dermed ville Syriza ikke længere stå helt alene med sin kritik af EU’s håndtering af eurokrisen – Passos Coelho har været en af de mest ihærdige modstandere af indrømmelser til Tsipras’ regering ved topmøderne siden det græske valg i januar.
Det vækker især bekymring med henblik på parlamentsvalget i Spanien den 20. december, hvor den konservative premierminister Mariano Rajoy står i en lignende situation efter at have regeret med et absolut flertal under krisen:
»Det værste, der kan ske for Angela Merkel, er, at Rajoy taber valget,« skriver den spanske webavis eldiario.es, »og det bliver blandt EU’s højreregeringer set som en reel mulighed. Det, der sker i Portugal, gør denne hypotese langt mere dramatisk for den europæiske højrefløj.«
Garanterer forpligtelser
Ifølge landets forfatning er regeringen afhængig af støtte fra såvel et flertal i parlamentet, hvor venstrefløjspartierne tilsammen råder over 123 af de 230 pladser, som fra republikkens præsident. Men Cavaco Silva, hvis andet og sidste mandat snart udløber, nægtede altså for tre uger siden i en tale, der af politiske iagttagere betegnes som »uhørt voldelig«, at give Costas regeringsprojekt sin støtte.
Alternativet ville være at udpege en overgangsregering, indtil der kan afholdes et nyt parlamentsvalg. Men det kan på grund af det forestående præsidentvalg tidligst blive i juni. Så hvis Cavaco Silva ikke kravler ned fra det høje træ, risikerer landet snart at stå uden gældende finanslov.
Ifølge nogle forfatningseksperter kan det retfærdiggøre, at Cavaco Silva udnytter sine præsidentielle beføjelser til at danne en teknokratisk overgangsregering. Andre hævder, at han er nu tvunget til at lade lederen for det næststørste parti, socialisten Costa, forsøge at danne regering:
»Vi er i stand til at garantere, at vores internationale forpligtelser bliver overholdt,« udtalte Costa efter mistillidsafstemningen i parlamentet og lovede samtidig at hæve portugisernes indtægtsniveau.
Stadig i krise trods bedring
Den politiske krise afspejler, at Portugal ikke har lagt den økonomiske krise bag sig, som regeringen og EU-Kommissionen ivrigt har hævdet. At arbejdsløsheden på papiret er faldet fra 17 procent til 13 procent skyldes især, at 350.000 unge portugisere, fortrinsvis højtuddannede, er emigreret under krisen.
Halvdelen af de universitetsdannede portugisere under 35 år arbejder for under 6.500 kroner om måneden. Selv om bruttonationalproduktet har været stigende i 15 måneder, er statsgælden aldrig holdt op med at vokse.
I 2008 var den på 60 procent af BNP, og nu ligger den på 130 procent. Renteudgifterne beløber sig til syv mia. euro om året og overgår den beskedne stigning i BNP. Så set med et budgetsynspunkt er der altså brug for flere besparelser og skatter, efter at alt, hvad der kunne privatiseres, er blevet det.
Kombinationen af statsgæld og et meget højt privat gældsniveau gør endvidere Portugal til et potentielt større problem end Grækenland. Især tyske, franske og spanske kapitalfonde har store tilgodehavender i Portugal, hvor regeringskrisen fik aktiekurserne til at falde:
»Tror Cavaco virkelig, at han har andre muligheder end at udpege Costa?« spørger Financial Times’ politisk-økonomiske kommentator, Wolfgang Münchau, på Twitter:
»Hvis han gør det, ville Portugal så stadig være et demokrati?«

