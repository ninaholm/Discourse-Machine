Omstridt ukrainsk oprørsgruppe: ’Vi er ikke fascister’
Aktivisterne fra Ukraines Højre Sektor, en af de stærkeste oprørsgrupper under protesterne på Maidan-pladsen, føler sig uretmæssigt anklaget for højreekstremisme
Tilhængere af Højre Sektor demonstrerer foran det ukrainske parlament den 27. marts.


 
	Vi er ikke højreradikale eller fascister. Det er løgn – det er Putins smædekampagne!« siger Artjom Skoropadskij, talsmand for Ukraines højreorienterede Pravij Sektor, eller Højre Sektor, en af de bedst organiserede aktivistgrupper under Maidan-oprøret i Ukraine. Men også en af de mest udskældte, som især i russisk propaganda beskyldes for at være kilde til lovløshed, for at stå bag voldelige overfald og bankrøverier og for at udgøre en fascistisk trussel.

	Det afviser Artjom Skoropadskij pure.

	»Vi står for frihed og retfærdighed – lidt ligesom Robin Hood,« griner den unge Moskva-uddannede journalist, der har meldt sig som frivillig til jobbet som bevægelsens talsmand.

	Under Maidan-oprøret kunne man ellers se aktivisterne fra Højre Sektor iklædt masker, hjelme, skudsikre veste og bevæbnet med køller – og i oprørets sidste dage også med skydevåben. Men Skoropadskij insisterer på, at det var nødvendigt.

	»Vi var tvunget til at bruge radikale metoder i kampen imod en diktator,« siger han sammenbidt. »Og nu står vi over for en udenlandsk intervention.«

	For Højre Sektor er kampen for et nyt Ukraine langtfra slut. Deres aktivister befinder sig stadig i en teltlejr på Maidan-pladsen.

	»Kravene fra Maidan skal gennemføres,« siger Skoropadskij. »Det korrupte statsapparat, som stadig styres af personlige forbindelser og ikke efter regler, skal reformeres fra a til z. Vi vil have et nyt system, hvor de, som har forbrudt sig mod folket, bliver fjernet, hvad enten det drejer sig om korruption eller andre overgreb.«

	Mistillid til regeringen

	Ukraines kun fem uger gamle reformregering kæmper med nedarvede korrupte vaner i den offentlige forvaltning og et demoraliseret og miskrediteret politi og retsvæsen. Dertil kommer væbnet russisk intervention, en gabende tom statskasse og en vestlig støtte, det har krævet en intens diplomatisk indsats at opnå.

	Trods indsatsen er der stor utilfredshed i Ukraine over, at regeringen er domineret af gamle oppositionspolitikere, der oftere ses som del af problemet end som del af løsningen. I mange vælgeres øjne er de alt for tæt forbundne til den tidligere præsident, Viktor Janukovitj, og det væltede regime. Under oprøret udviste disse oppositionsledere en ringe sans for gadens krav om et radikalt opgør og blev af mange betragtet som nødvendige onder eller endda som forrædere, der bare trak tiden ud i vinterkulden. Teknokraten Arsenij Jatsenjuk, der leder den nye regering, blev bl.a. af vrede folkemasser bedt om at »fucke af«, da han bad dem om at indstille gadekampene.

	»Dilemmaet består stadig,« siger den ukrainske politolog Ostab Krivdih, der selv var med på Maidan-pladsen. »Vi er nødt til at have en legitim regering, så der sidder de oppositionspolitikere, vi nu engang har, men vi tåler dem kun med nød og næppe.«

	Maidans radikalisme har slidt hårdt på politikerne. Mesterbokseren Vitalij Klitjko, der havde meldt sig som kandidat til det kommende præsidentvalg, har f.eks. kastet håndklædet i ringen. Lederen af det nationalistiske parti Svoboda (Frihedspartiet), hvis aktivister var med på Maidan, står kun til to procent i meningsmålingerne, selv om partiet lige nu har hele tre ministre i regeringen, der også rummer ledende aktivister fra Maidan. Højre Sektors leder, Dmitri Jarosh, står da også til kun at få én procent af stemmerne ved præsidentvalget til maj.

	Modstandsbevægelse

	Politisk set består Højre Sektor af mange russisktalende aktivister og markerer sig med en politisk nationalitetsopfattelse, der omfatter alle folkeslag i Ukraine; en nationalt sindet kristenkonservativ linje, som ifølge talsmand Artjom Skoropadskij er tættere på centrum end højrepartiet Svoboda. Det er ikke mindst Højre Sektors metoder, der har givet anledning til, at bevægelsen har fået et dårligt ry, forklarer politologen Ostab Krivdih. F.eks. har en videooptagelse, hvor en af Højre Sektors folk – ’Sashko Den Hvide’, der har kæmpet mod russerne i Tjetjenien i 1990’erne – giver en ung medarbejder i anklagemyndigheden i den vestukrainske by Rivne en lussing, været med til at tegne et meget negativt billede af bevægelsen.

	»Videooptagelsen hjalp sammen de andre faktorer Moskva med at danne et billede af både Højre Sektor, Maidan og den nye regering som illegitime, som en fascistisk trussel næsten på højde med de nazistiske hæres myrderier på østfronten,« siger Ostab Krivdih.

	En demonstration i sidste uge arrangeret af Højre Sektor, der krævede den nye politiministers afgang, har også skadet bevægelsens image. Den endte med knuste ruder i parlamentsbygningen i Kijev. Vreden skyldtes, at ’Sashko Den Hvide’ havde mistet livet under politistyrkernes forsøg på at arrestere ham for hans selvjustits; han også var mødt op til et regionsrådsmøde med en kalashnikov.

	»Den slags hører klart ingen steder hjemme i fredstid, men hvorfor skulle han aflives? Det var hans fortjeneste, at der under revolutionen var ro og orden i Rivne-området,« siger en lettere udkørt Artjom Skoropadskij. Højre Sektor er nu med i et parlamentsudvalg, der skal undersøge dødsfaldet.

	Højre Sektors fremfærd har ført til beskyldninger om, at den bevidst går Putins ærinde ved at få det til at se ud som om, højreradikale har taget magten i Kijev.

	Men det afviser talsmanden: »Problemet er ikke Maidan eller Højre Sektor. Det er, at det imperialistiske Rusland ikke kan komme sig over, at Ukraine vil være frit. Det var ikke os, der knuste ruder, vi dæmpede faktisk gemytterne,« hævder han.

	Bevægelsen afviser også anklagerne om kriminalitet og militarisme og har nu lagt elefanthuerne, »så hverken brodne kar i egne rækker eller gemene kriminelle kan misbruge« bevægelsen til at lave ballade.

	’Vi har brug for våben’

	I byen Vinnitsa fortæller universitetslærere f.eks., hvordan Højre Sektor alene med ordets magt har hjulpet studerende med at få forhadte og korrupte universitetsdirektører fyret.

	Fra Vestukraine rapporteres det, at bevægelsens aktivister – på fredelig vis – forsøger at forhindre ulovlig skovhugst, som korrupte myndigheder ser igennem fingre med.

	Men viljen til at finde våbnene frem igen, hvis det skulle blive nødvendigt, lægger Skoropadskij ikke skjul på. Hvor mange mænd, Højre Sektor kan mønstre, vides ikke. Nogle mener, at bevægelsen tæller nogle få hundrede, men Skoropadskij påstår, at bevægelsen kan samle »titusindvis« af mænd om nødvendigt. Alligevel afviser han at lade bevægelsen indgå i Ukraines nydannede hjemmeværn: »De skulle hellere komme til os, vi er langt bedre organiserede.«

	Der er ifølge talsmanden dog udelukkende tale om aktivister, som har våben i »privat eje«: »Hæren kunne jo ikke forsvare Krim, vel? Vi har brug for våben.«

Rettelse: I en tidligere version af denne artikel, information.dk/493548, samt i printudgaven bragt lørdag d. 5. april 2014 havde der desværre indsneget sig en fejl. Det fremgik, at Højre Sektor hævder at kunne »samle titusindvis af bevæbnede mænd om nødvendigt.« Der skulle have retteligt have stået, at Højre Sektor hævder at kunne »samle titusindvis af mænd om nødvendigt.« Vi har intet belæg for at hævde, at de er bevæbnede og beklager formuleringen.
	/red

