Olieselskaber producerer mindre — og tjener mere
Presset på reserverne får oliepriserne og profitterne til olieindustrien til at stige. Det gør samtidig jagten på  tjæresand og olieskifer mere lokkende for selskaberne
Olieprisen stiger, og indtægterne for olieskaberne følger med. Fordi olien bliver stadig mere værd, benytter selskaberne også stadig flere indsamlingsmetoder – heriblandt via canadisk tjæresand, som der har været en del protester imod, fordi det skader miljøset mere end andre metoder. Her er det protester mod tjæresand – med blandt andre skuespilleren Daryl Hannah – foran Det Hvide Hus i USA.


 I disse dage rapporterer de store olieselskaber deres indtjening for 2011, og budskabet er enslydende: Profitter på tocifrede milliardbeløb i dollar samtidig med faldende produktion. Forklaring: Olieprisen bliver stadig højere som konsekvens af, at den globale efterspørgsel nu overstiger den globale produktion.
Torsdag var det Shell, der rapporterede en fortjeneste for 2011 på 28,6 mia. dollar, en vækst på 54 pct. i forhold til 2010. Den forhøjede indtægt noteres, selv om selskabets produktion af olie og gas blev henholdsvis 2,5 og 3,5 pct. mindre i 2011 end året før.
Shells olieproduktion er svinget op og ned de seneste år, men ligger nu 18 pct. under niveauet i 2006. Til gengæld er olien mere værdifuld end nogensinde: En gennemsnitspris i 2011 på 111 dollar pr. tønde mod 80 dollar i 2010 og omkring 60 dollar tilbage i 2006. Det seneste årti er den globale oliepris mere end femdoblet.
»Det er meget enkelt: Vi observerer den højeste gennemsnitspris, siden olieæraen begyndte,« siger den anerkendte oliemarkedsekspert Daniel Yergin, chef for IHS Cambridge Energy Research Associates.
Tæt på ny rekord
Forleden rapporterede ExxonMobil, verdens største private olieselskab, en 2011-profit på 41,1 mia. dollar, hvilket er 35 pct. mere end året før og tæt på selskabets historiske rekord fra 2008 på godt 45 mia. dollar.
Selskabets aktionærer får udbetalt 29 mia. dollar i udbytte for det forgangne år, og 2011 bliver sikkert også et godt år for Exxons adm. dir., Rex Tillerson, som i 2010 ifølge Forbes Magazine blev noteret for en personlig indkomst på 29 millioner dollar, heraf næsten halvdelen i udbytte af Exxon-aktier.
Selskabets store indtjening blev præsteret, selv om Exxons olieproduktion i 2011 skrumpede med 4,5 pct. Produktionsfaldet blev mere end kompenseret af de høje oliepriser samt en øget gasproduktion.
Et tredje af de store olieselskaber, Chevron, noterede i sidste uge en indtjening for 2011 på 26,9 mia. dollar trods et fald i årets olieproduktion på 4,5 pct., foruden et fald i gasproduktionen.
»Chevron fik finansielt set et enestående år med rekord i indtjening og omsætning,« sagde selskabets øverste chef, John Watson, ved præsentationen i Californien.
Hos det Texas-baserede selskab ConocoPhillips lød meldingen på en fortjeneste i 2011 på 12,4 mia. dollar, ni pct. mere end i 2010, trods en svagt faldende olie- og gasproduktion. Også hos det knap så store Occidental Petroleum tjentes der flere penge.
»Nettoindtjeningen i 2011 på 6,8 mia. dollar var 49 pct. højere end i 2010. Gennem året fortsatte vi med at skabe stærke finansielle resultater,« sagde Occidentals adm. direktør Stephen Chazen i sidste uge, hvor han også kunne meddele, at selskabets aktionærer vil få 21 pct. mere i udbytte end året før.
De sidste af de store olieselskaber, BP og franske Total, rapporterer om 2011-indtjeningen i næste uge. Trods de økonomiske efterveer efter det store Deepwater Horizon-olieudslip i Den Mexicanske Golf i 2010 kunne BP efter de første ni måneder af 2011 notere en profitvækst på hele 67 pct. i forhold til samme periode året før.
Danske Mærsk Oil aflægger årsberetning sidst i februar. For de første ni måneder af 2011 har man tidligere rapporteret en vækst i profitten på 16 pct. efter skat fra selskabets olieproduktion i Nordsøen, Qatar, Kasakhstan, Algeriet og Brasilien.
Knapheden
De opsigtsvækkende årsresultater afspejler, at verden nu for alvor bevæger sig ind i perioden med knaphed på lettilgængelig olie. Ifølge den amerikanske regerings Energy Information Administration (EIA) brugte verden sidste år 88,1 mio. tønder olie pr. dag, men producerede kun 87,6 mio. tønder. Året før var produktionen 84,6 mio. tønder pr. dag, forbruget større med 85,7 mio. tønder. Derfor stiger presset på olielagrene og derfor også prisen på olien.
Den tidligere olieprognose-ekspert hos Det Internationale Energiagentur, Olivier Rech, bedømmer, at produktionen af olie fra kendte felter uden for OPEC nu årligt falder med en-to mio. tønder pr. dag, mens tilsvarende data fra OPEC-landene er uigennemskuelige.
»Jeg noterer, at bankerne Barclays og Goldman Sachs vurderer, at reserve-produktionskapaciteten hos OPEC — mere konkret Saudi-Arabiens — er markant lavere, end det officielt hævdes,« siger Olivier Rech til avisen Le Monde.
»Jeg forventer at se de første spændinger (om olieforsyningen, red.) opstå på et tidspunkt mellem 2013 og 2015.«
De store olieselskaber melder stort set alle om stærkt øgede investeringer i bestræbelserne på at skabe mere olieproduktionskapacitet. De stigende oliepriser gør det lukrativt at lede efter olie på steder og i forekomster, som hidtil har været økonomisk uinteressante og ofte er miljømæssigt kontroversielle.
»Vores stadig bedre finansielle position skaber en mulighed for at øge både vort aktionærudbytte og investeringsniveau,« siger Shells adm. direktør Peter Voser og bebuder 60 nye projekter med olie- og gasefterforskning, oven i 14 nye projekter i 2009-11.
Satser på skifer
Shell satser bl.a. fire mia. dollar på at efterforske og udvikle forekomster af olie- og gasskifer rundt om i verden, foruden to mia. dollar på såkaldte tung olie, primært de kontroversielle tjæresandsforekomster i Canada. Yderligere fire mia. skal i år investeres i olieprojekter på dybt vand i Den Mexicanske Golf, Brasilien og Malaysia.
Også ConocoPhillips satser stærkt på at sikre sig nye produktionsmuligheder via bl.a. canadisk tjæresand og olieskifer i USA, mens BP investerer i både nye dybvandsboringer i Den Mexicanske Golf og i tjæresandsproduktion i Alberta, Canada.
BP har netop offentliggjort et globalt scenario, Energy Outlook 2030, der forudser et globalt olieforbrug på 103 mio. tønder dagligt i 2030, dvs. 18 pct. mere end nu. Det skal ifølge selskabet muliggøres via stærk satsning på bl.a. tjæresand og olieskifer, tilsammen kaldet ’ukonventionel olie’, i både Nord- og Sydamerika.
»Væksten i de ukonventionelle forsyninger, inklusive skiferolie- og gas fra USA, canadisk tjæresand og dybvandsolie fra Brasilien, vil — på en baggrund af gradvist faldende olieefterspørgsel — gøre den vestlige halvkugle næsten helt selvforsynende med energi i 2030,« lyder visionen fra olieselskabet, der samtidig forudser en vækst i de globale CO2-udledninger på 28 pct. i 2030.

