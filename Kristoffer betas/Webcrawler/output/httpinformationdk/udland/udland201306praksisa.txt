Praksisændring frifinder krigsforbrydere
Krigsforbryder-domstolen i Haag har på grund af en praksisændring frifundet en række ansvarlige for folkedrabene i Eksjugoslavien, siger en række eksperter. Krigsforbrydere, som efter den gamle praksis ellers var dømt
 
	Der hersker nu bekymring om, hvorvidt en praksisændring kan betyde, at krigsforbrydere som Radovan Karadzic, der står anklaget for at være en af arkitekterne bag nogle af historiens mest systematiske etniske udrensninger, frifindes. Foto: Robin van Lonkhuijsen


 
	»De seneste domme hernede har bragt mig i et dybt fagligt og moralsk dilemma, som jeg aldrig har stået i før«. Sådan skriver den danske dommer ved krigsforbryderdomstolen i Haag, Frederik Harhoff, i en lækket e-mail til en kreds af venner og fagpersoner, som BT i går offentliggjorde.

	Hermed retter Harhoff en alvorlig kritik mod FN-tribunalet ICTY, som har til opgave at retsforfølge Eksjugoslaviens krigsforbrydere. Ifølge Harhoff har en praksisændring frifundet ansvarlige krigsforbrydere ved Appelretten, som tidligere var blevet idømt mellem 18 og 27 års fængsel. Det bekræfter de eksperter, Information har talt med.

	Helt frem til efteråret 2012 har praksis været, at de militære øverstbefalende blev holdt ansvarlige for krigsforbrydelser, som deres underordnede begik. Men siden da er bevisførelsen blevet skærpet, så de øverstkommanderende nu skal have haft direkte forsæt til forbrydelserne – og ikke kun viden eller formodning om, at forbrydelserne ville eksekveres.

	Harhoff selv insinuerer, at USA har lagt pres på domstolens formand, amerikanske Theodor Meron, om at ændre praksis:

	»Har nogen amerikansk eller israelsk embedsmand mon øvet indflydelse på den amerikanske retspræsident for at sikre, at kursen blev lagt om?« spørger han i e-mailen.

	Indirekte handlinger

	Det er fortsat blot en spekulation, mener Eric Gordy, som er professor i østeuropæisk politik ved University College London.

	»Adskillige har rejst spørgsmålet om, hvorvidt domstolen er blevet presset til at ændre praksis, men fakta er, at det kan vi ikke vide endnu,« siger han til Information.

	Men hvis det er korrekt, at domstolene er blevet presset til at ændre praksis, så har de relevante dommere tilføjet tribunalet stor skade, og et meget dårligt lys kastes over de involverede lande og deres forståelse for tribunalets ICTY’s uafhængighed, siger Martin Mennecke, som er folkeretsekspert ved Københavns Universitet.

	Eric Gordy stiller sig sig dybt undrende over for ICTY’s pludselige praksisændring: »Det er meget usædvanligt, at domstolen pludselig ændrer kravene til bevisførelsen, som ellers har været enslydende tolket, lige siden man begyndte at retsforfølge krigsforbryderne fra Anden Verdenskrig,« siger han.

	De to seneste frifindelser fandt sted 30. maj, hvor den tidligere serbiske præsident Slobodan Milosovic’s håndlangere i sikkerhedstjenesten gik fri af alle anklager om drab, fordrivelse og voldtægt.

	Her var beviser på bevæbning, finansiering og uddannelse af de sol-dater, der eksekverede forbrydelserne, ikke nok til at fælde håndlangerne, »da deres handlinger kun blev betragtet som indirekte«, siger Erik Gordy.

	Retsopgøret

	Frygten er nu, om denne praksisændring i bevisførelsen kan frifinde krigsforbryderne Ratko Mladic og Radovan Karadzic, der står anklaget for at være arkitekterne bag nogle af historiens mest systematiske etniske udrensninger.

	Ifølge Karsten Fledelius, som er ekspert i retsopgøret efter borgerkrigen, »varsler det ilde« for retsopgøret mod Mladic, at der er sket en praksisændring i bevisførelsen, siger han til BT.

	Martin Mennecke tror dog ikke, at den ændrede praksis vil frifinde Mladic og Karadzic, men mener, at praksisændringen og de seneste frifindelser vil få betydning for ofrene, der »i stigende grad vil have svært ved at genkende Jugoslavienkonflikten og ansvarsfordelingen, som ICTY tegner den«.

	Man må nemlig ikke underkende, hvilken betydning retsopgøret har for Balkankrigens ofre, pointerer Cecilie Felicia Stokholm Banke, som er ansat ved DIIS, hvor hun forsker i, hvordan folkedrab håndteres i eftertiden.

	»Noget af det, der er vigtigt for ofrene, er, at de overgreb, der er blevet begået mod dem, anerkendes. Hvis overgrebene underkendes, vil ofrene aldrig føle retfærdighed« siger hun og uddyber, at frifindelserne ved appeldomstolene også kan have betydning for måden, hvorpå omverdenen betragter ICTY.

	»Sagen svækker ICTY, fordi frifindelserne rykker ved opfattelsen af ICTY som magtfuld og i stand til – i kraft af sin blotte eksistens – at fungere præventivt,« siger hun til Information.

Dokumentation: Harhoffs brev med kritik af FN-tribunalet i Haag



