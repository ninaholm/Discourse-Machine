Dansk tilsyn overså misbrug i afghansk ungdomsfængsel
Danmarks fangetilsyn i Afghanistan afslørede ikke tortur og voldtægt i ungdomsfængslet i Helmand. Danmark må udvide sine tilsyn til at omfatte de generelle forhold i de fængsler, vi udleverer fanger til, mener flere menneskeretseksperter


 Selv om Danmark gennemførte adskillige uovervågede tilsyn af en 13-årig fange, opdagede de danske og britiske inspektører ikke, at de indsatte i ungdomsfængslet i Laskar Gah i Helmandprovinsen blev udsat for både tortur og seksuelt misbrug.
Da Danmark alene har juridisk ansvar for de fanger, de danske styrker har pågrebet og udleveret, har de nævnte tilsynsbesøg også alene omfattet interview med den 13-årige selv.
Det får nu flere menneskerettighedsorganisationer til at kræve, at Danmark ændrer tilsynspraksis.
»Denne sag viser, at de danske tilsyn, hvor man kun taler med de fanger, som Danmark mener at have ansvaret for, ikke er særlig meget værd,« siger jurist Claus Juul fra Amnesty.
Det synspunkt bakkes op af Therese Rytter, juridisk konsulent ved RCT, rehabiliterings- og rådgivningscenter for torturofre.
»Der er skabt international præcedens for, hvordan man bedst undersøger de her forhold, og det vil man til enhver tid gøre ved at komme ud og tale med flere fanger. Det er jo helt oplagt, at Danmark følger den praksis,« siger hun.
En herlig fyr
En tilsynsrapport fra et af de danske styrkers besøg hos den 13-årige fange viser, at de danske og britiske inspektører kun har talt med den 13-årige og fængselsinspektøren.
Den 13-årige forsikrer den 6. november 2010 inspektørerne om, at han bliver behandlet »med respekt og rimelighed« og »ikke har noget at klage over«.
Han får mad tre gange om dagen, bad to gange om ugen og har et tæppe til at holde sig varm om natten. Ifølge rapporten bliver den 13-årige også spurgt, om han er blevet slået, mens han har været i ungdomsfængslet. Det svarer han »nej« til.
»Han virkede heller ikke, som om han havde kendskab til at nogen af de andre drenge var blevet slået,« tilføjer inspektørerne.
De danske og britiske gæster er generelt tilfredse med de »primitive« forhold i fængslet og har desuden et rigtig godt indtryk af fængselsdirektøren, fremgår det.
»Fængselsdirektøren virker oprigtig interesseret i, at fangerne i hans fængsel bliver behandlet ordentligt og har det godt,« hedder det bl.a.
»Fængselsdirektøren var meget samarbejdsvillig og yderst taknemmelig over den interesse, vi viste hans fængsel, ligesom han påskønnede, at vi kom for at tilsikre, at hans fanger blev behandlet godt,« skriver den danske læge og den danske militærjurist, som deltager i besøget.
Direktørens drenge
At der samtidig med det danske tilsyn foregik rigtig grimme ting i Ungdomsfængslet, havde de danske og britiske inspektører tilsyneladende ingen anelse om.
Da Afghanistans Uafhængige Menneskeretskommission, AIHRC, få måneder senere lægger vejen forbi Laskar Gah, opdager de, at den samarbejdsvillige fængselsinspektør og hans søn systematisk voldtager flere af drengene i fængslet.
Én fange rapporterede, at tre drenge jævnligt blev voldtaget af direktøren og af direktørens søn:
»De er blevet misbrugt mange, mange gange. Når de ønsker at misbruge dem, sker det uden for centret,« fortæller han til AIHRC og peger på området bag den bygning, hvor fangerne tilbageholdes. »Selv i dette kontor kan de gøre det.«
Drengene fortæller også, hvordan de bliver tæsket med et jernrør af direktøren, og en af drengene fremviser et tre centimeter langt ar, som angiveligt stammer fra røret.
En af drengene i ungdomsfængslet fortæller desuden de afghanske inspektører, at de har prøvet at klage over overgrebene.
»Vi skrev et klagebrev én gang, men det fandt direktøren ud af, og derefter blev vi slået meget hårdt med metalrøret,« siger drengen.
Praksis ændres ikke
På trods af rapporten fra AIHCR vil forsvarsminister Nick Hækkerup (S) ikke, ændre ved procedurerne for, hvordan der føres tilsyn med de fængsler, som danske tropper udleverer fanger til, så de også kommer til at omfatte de generelle forhold i fængslerne.
»Det vil være en helt uoverskuelig opgave, hvis vi skulle undersøge de generelle forhold i fængslerne. Skal vi så undersøge alle fængsler i Afghanistan? Hvor går grænsen? Jeg mener kun, vi skal føre tilsyn med de fanger, vi har ansvaret for,« siger han.
Men ifølge Therese Rytter, RCT, er det nødvendigt, at man forsøger at afdække de generelle forhold i fængslerne, hvis man skal kunne garantere, at de overgivne fanger behandles humant. Det skal blandt andet gøres gennem samtaler med andre fanger, som har kendskab til forholdene i fængslet. Og det skal gøres, inden det er for sent.
»Der er forskel på at konstatere, at der er sket et overgreb, og at der er risiko for et overgreb. Danmark kan ikke bare sidde med hænderne i skødet og vente på, at denne her fange bliver voldtaget. Vi har en pligt til at sørge for en mere grundig undersøgelse af forholdene i fængslet,« siger hun.
Ifølge Peter Viggo Jakobsen, lektor ved Forsvarsakademiets Institut for Strategi, har Danmark hele tiden forsøgt at begrænse sin tilsynspligt mest muligt.
»Danmark har hele vejen igennem forsøgt at minimere de forhold, som vi kunne blive draget folkeretsligt til ansvar for. Det er et politisk valg, at vi gennemfører så begrænsede tilsyn. Vi forsøger at undgå at blive draget til ansvar for noget som helst,« siger han.
Få dage efter de afghanske inspektørers besøg besluttede Helmands guvernør at fyre fængselsdirektøren. Det har ikke været muligt for Information at finde ud af, om den 13-årige dreng har været udsat for tortur eller overgreb.

