Erhvervsliv og ngo’er presser EU på klimamål
Store virksomheder og grønne græsrødder appellerer om hævede ambitioner hos EU’s miljø- og klimaministre, som i dag skal gøre status efter COP21
En ny alliance af virksomheder og organisationer opfordrer til, at Europa hæver ambitionsniveauet med hensyn til klimamålene.


 EU’s miljø- og klimaministre sættes nu under pres for at hæve ambitionsniveauet forud for dagens diskussion i Ministerrådet om EU’s indsats i kølvandet på klima-aftalen fra Paris-mødet i december, COP21.
Såvel EU’s aktuelle hollandske formandskab som en ny koalition af store virksomheder og ngo’er ønsker en mere progressiv indsats, end EU-Kommissionen og flertallet af lande synes indstillet på.
Ministrene skal på dagens møde i Bruxelles gøre status over EU’s opfølgning på den globale klima-aftale. EU’s klimakommissær Miguel Arias Cañete betonede så sent som onsdag, at EU »skal fortsætte vores lederskab i den globale omstilling til en klimavenlig fremtid«, og mange har næret håb om, at EU efter en vellykket Paris-aftale ville skærpe sit gældende klimamål for 2030: Mindst 40 pct. CO2-reduktion.
En sådan melding om et hævet ambitionsniveau kunne leveres, når alverdens lande i 2018 mødes til en ’faciliterende dialog’ om, hvordan man kan leve op til Paris-aftalens mål om at bremse den globale opvarmning ’et godt stykke under to grader’ og tilstræbe et stop allerede ved 1,5 grader. Alle ved, at de indleverede nationale klimamål ikke kan sikre disse mål. De vil snarere føre verden mod 2,7 graders opvarmning eller mere.
