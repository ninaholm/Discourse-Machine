Nu starter EU’s roadshow for frihandel i USA
Med EU-penge og gyldne løfter om job skal tysk tænketank nedkæmpe ’potentielle modstands-lommer’ mod TTIP under rundrejse i USA
 
	Den kemiske industri i Texas står ifølge en undersøgelser foretaget for EU-Kommissionen til at vinde helt præcis 4,9 mia. dollar på en ny frihandelsaftale mellem EU og USA. Det er et tal, der tidligere er blevet sået tvivl om, men tal som dette og andre, der alle er positive, skal bruges i en pr-kampagne til fordel for den nye aftale i maj og senere på året, som skal omvende skeptikere, der kan skabe grobund for amerikansk skepsis mod aftalen.


 
	Som led i sin informationsstrategi for den transatlantiske frihandelsaftale, TTIP, har EU bevilget godt en million kroner til et såkaldt TTIP Roadshow, der skal forebygge, at amerikanske skeptikere af aftalen kommer for godt i gang med at etablere ’modstandslommer’, der kan bringe aftalens realisering i fare.

	Det fremgår af aktindsigt i en projektgodkendelse givet af EU’s faste repræsentation i USA til den tyske tænketank Bertelsmann Foundation, der indleder sit roadshow i næste måned.

	Bertelsmann, som tidligere har produceret en række rapporter om store fordele for økonomi og beskæftigelse ved en amerikansk-europæisk frihandelsaftale, skal i maj og igen til september og december samt to gange næste år på turne til en række byer i USA for at sprede budskabet om TTIP’s fordele.

	Bertelsmann taler således i sin godkendte ansøgning om »de talløse fordele til begge sider af Atlanten«, som vil følge med aftalen via ophævelse af toldbarrierer og tilpasning af regler, standarder og love mellem USA og EU.

	»Hvis den kommer på plads, vurderes den at levere næsten 119 milliarder euro om året i økonomiske gevinster til EU og 141 milliarder euro til USA. Dertil vil en skelsættende aftale, der harmoniserer regler og standarder, skabe et fundament for det bredere globale økonomiske system,« hedder det i ansøgningen.

	Aftaleforhandlingerne og tanken om et transatlantisk indre marked er imidlertid kontroversiel, og derfor er der ifølge Bertelsmann brug for »konsensus-skabelse via en solid diskussion og debat i ikke-tradi- tionelle centre for politisk indflydelse.«

	»Mens TTIP’s fortalere er aktive i Washington D.C. og Bruxelles, er det sandsynligt, at potentielle TTIP-skeptikere lettere mobiliseres i ikke-traditionelle politiske centre. Disse skeptikere kan ægge en dybtliggende modstand, som, hvis den ikke tages i opløbet, vil etablere regionale eller sektormæssige modstandslommer, som ofte rykker i centrum ved forhandlingers afslutning,« advarer tænketanken.

	Man henviser til den modstand, der viste sig mod den nordamerikanske frihandelsaftale NAFTA i 1993, og som i 2012 direkte fik væltet den multilaterale ACTA-handelsaftale om intellektuelle ejendomsrettigheder.

	»Denne asymmetri i engagementet kan bringe TTIP i fare, hvis den ikke håndteres på passende vis,« påpeges det.

	Pas på følelserne

	Og passende er altså de roadshow, som Bertelsmann Foundation beskriver i sin ansøgning og nu har fået EU-penge til. De skal rette sig mod et antal amerikanske byer langt fra magtens centrum i Washington med den begrundelse, at »der ofte mangler adgang til objektive data om frihandelsaftalers konsekvenser for lokalsamfund.«

	»Som en konsekvens kan lokale debatter ligge under for følelser frem for at forholde sig til dokumenterede analyser af de potentielle lokale virkninger og afvejninger,« påpeger tænketanken.

	»Fem TTIP roadshow i USA vil udgøre hjertet i kampagnen. Bertelsmann Foundation vil i samarbejde med EU-medlemslandenes netværk af konsulater organisere en opsøgende og bevidsthedsskabende kampagne i tre regionale økonomiske centre i 2014 og i andre to i 2015.«

	De primære målgrupper for turneen er lokale erhvervs- og forbrugerorganisationer, miljøgrupper og fagforeninger – dels fordi de er lokale meningsdannere, dels fordi de tidligere har vist sig at være imod frihandelsaftaler som NAFTA.

	»Det er afgørende at inddrage deres synspunkter og dæmpe deres bekymringer omkring TTIP’s hensigt og virkning,« understreges det.

	På hver lokalitet vil TTIP roadshowet bestå af tre elementer: Et TTIP-møde på rådhuset, en serie oplæg ved morgenmads- og mødearrangementer samt lokale mediekontakter.

	»Hvert sted vil Bertelsmann Foun-dation give et oplæg skræddersyet til delstaten og regionen« med informationer om de lokale gevinster ved TTIP, hentet fra en rapport Bertelsmann for nylig har lavet sammen med den britiske ambassade i USA og tænketanken Atlantic Council.

	Job og penge

	Denne rapport, TTIP and the 50 states: Jobs and growth from coast to coast, tager udgangspunkt i omstridte beregninger fra det britiske Centre for Economic Policy Research (CEPR), bestilt af EU-Kommissionen, men er blevet kritiseret for at basere sig på idealiserede modelforestillinger om økonomien under TTIP.

	CEPR-rapporten konkluderede bl.a., at en amerikansk gennemsnitshusstand vil tjene 865 dollar årligt på frihandelsaftalen, og i Bertelsmanns bearbejdning af den til brug i roadshowet vil TTIP give næsten 750.000 nye job i USA. Det udmøntes med stor præcision på de enkelte delstater: I Texas opstår f.eks. 67.780 nye arbejdspladser, i Californien 75.340, i staten New York 50.520, i Florida 47.540 etc.

	Endnu mere detaljeret er forudsigelsen af de økonomiske gevinster. I Alabama vil eksporten af motorkøretøjer således vokse med 13,5 milliarder dollar som resultat af TTIP, mens der i delstatens finansielle sektor vil blive skabt 218 nye job. I Alaska vil eksporten af transportudstyr vokse med seks millioner dollar og mineindustrien få tilført 39 arbejdspladser. Og så fremdeles, delstat for delstat, i alfabetisk rækkefølge. Ikke ét sted tabes der så meget som én dollar eller én arbejdsplads som følge af frihandelsaftalen og den skærpede konkurrence.

	Bertelsmann betoner vigtigheden af at samarbejde med de lokale medier dér, hvor roadshowet når frem.

	»Projektet skaber samarbejde med lokale printmedier i form af skræddersyede kommentarer, der forklarer og undersøger TTIP’s virkning på de lokale økonomier,« oplyses det.

	Med det første planlagte roadshow i Dallas, Texas, som konkret eksempel forklares, hvordan Bertelsmanns rejsehold på besøgets første dag vil »mødes med redaktionelle ledelser for at bistå med at få placeret en kommentar i en ledende regional avis såsom Dallas Morning News, Fort Worth Star-Telegram eller Denton Record Chronicle.«

	»Disse møder og kommentarer vil sætte fokus på resultaterne for Texas i TTIP-rapporterne.«

	Disse resultater er ifølge rapportens modelberegninger en konkret gevinst til f.eks. Texas’ kemiindustri på 4,9 mia. dollar via øget eksport til EU, 2,2 mia. ekstra til bilindustrien, 1,4 mia. til den elektriske maskinindustri m.m. samt 10.599 nye arbejdspladser i servicesektoren, 1.559 i finanssektoren, 380 i Texas’ mineindustri etc.

	Det understreges i projektbeskrivelsen, at der løbende under forløbet gennem 2014 og 2015 skal foretages evalueringer for hele tiden at optimere kampagnens form og effektivitet.

	»Bertelsmann Foundation vil basere sin projektevaluering på deltagelsen og pressedækningen ved arrangementerne. Paneldeltagere ved rådhusmøder vil uformelt blive bedt om at give feedback for at forbedre kvaliteten og nytteværdien af diskussionerne. Dette vil blive inddraget ved planlægningen af fremtidige TTIP roadshows,« oplyses det.

	PR-strategien

	Bevillingen til Bertelsmann fra EU’s Washington-kontor kan ses i lyset af det fortrolige oplæg til en TTIP-kommunikationsstrategi, som EU-Kommissionen i november 2013 forelagde EU-landenes regeringer, og som blev afsløret i bl.a. Information

	»Stærk politisk kommunikation vil være afgørende for at opnå succes for TTIP, både når det handler om at nå EU’s mål i forhandlingerne og om at sikre, at aftalen i sidste ende bliver godkendt,« hed det i oplægget.

	»Målet er i denne tidlige fase af forhandlingerne at definere debattens betingelser ved at kommunikere positivt om, hvad TTIP handler om (f.eks. økonomiske gevinster og globalt lederskab i handelsanliggender), frem for at blive trukket reaktivt ind i en defensiv kommunikation om, hvad TTIP ikke handler om (f.eks. ikke om databeskyttelse, ikke om at sænke EU’s lovgivningsstandard osv.).«

	Kommunikation om TTIP skal »være både proaktiv og hurtig til at reagere, omfatte overvågning af den offentlige debat, produktion af målrettet kommunikationsmateriale og spredning af dette materiale gennem alle kanaler, inklusive online og sociale medier«, hed det i oplægget, der også betonede behovet for at »have hånd i hanke med (»keep a handle on«, red.) mainstreammediernes fortælling om forhandlingerne.«

	Bevillingen fra EU’s Washington-delegation til Bertelsmann udgør ét af i alt 18 tilsagn om støtte til forskellige institutioner, organisationer og tænketanke, der har indleveret projektansøgninger med henblik på at fremme den transatlantiske forskning og debat i 2014-15. Af disse 18 handler tre-fire om TTIP.

	»Bertelsmann Foundation er taknemmelig for delegationens støtte«, hedder det på tænketankes hjemmeside i en omtale af bevillingen.

