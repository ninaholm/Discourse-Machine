Krigsvideoklip boomer på nettet
Sex og berømtheders dumheder ligger fortsat højest på internettets hitlister, men lige i hælene følger bunkevis af klip fra ægte krigshandlinger i Irak og Afghanistan. Forråelse og æstetiseret krigsporno, siger bekymrede iagttagere


 »Lille irakisk pige bliver ramt af en bil og kastet omkring som en slaskedukke«, »Apache Helikopter forfølger og udsletter selvmordsbomber«.
To tilfældige overskrifter på videofilm fra det rigtige liv, som kan findes på internettet. Den første er blevet set af 41.081 mennesker, den anden af 91.308. Især YouTube men også andre websites boomer med virale videoer fra krige rundt omkring i verden. Og der er ingen grænser for, hvad der bliver lagt ud til fri beskuelse. Fra døende børn og afghanske vejsidebomber, der dræber amerikanske soldater i kampvogne over soldaters forbandelser af deres fjender - »vi ses i helvede, motherfucker« til islamistiske ekstremisters halshugninger af vantro.
Videoerne bliver set af titusinder, nogle af millioner. Fænomenet har ført til en omfattende diskussion og dyb bekymring blandt amerikanske iagttagere. Ud over at blive set som ren snuff - altså ægte voldsporno - bevirker videoerne også en forråelse og en klinisk æstetisering af krigens gru, mener kritikerne:
»Glæden ved det æstetiske chok har erstattet evnen til kritisk forståelse,« skriver netmagasinet guernicamag.com, der i februar i år viede en feature til emnet.
Diskussionen blussede for alvor op sidste år, da Museum of Modern Art i New York viste den omdiskuterede dokumentarfilm Iraqi Short Films produceret af den 29-årige argentiner, Mauro Andrizzi. Andrizzi har aldrig selv været i felten, men har produceret sin film ved hjælp af videoklip fra internettet. Mange blandt publikum valgte at udvandre frem for at følge drabene i real time på både amerikanske soldater og irakere.
At bære det ubærlige
Nicholas Sautin, der har skrevet artiklen om fænomenet i Guernicamag, siger: »Kort sagt har udbredelsen af grusomheder på internettet gjort den etiske og æstetiske diskussion om, hvordan og hvorfor vi beskuer andres lidelser langt mere kompleks. Den digitale æstetisering forbundet med internetvideoer inkorporerer manges aktuelle bekymringer over de krige, som udkæmpes i vort navn - vores evne til at se eller ikke at se og vores begær efter at vide og netop ikke at ville vide besked. Susan Sontag taler om, at den digitale video har overhalet fotografiet som den moderne form for teknologisk repræsentation, der er tættest på at nærme sig det uacceptable; det er nu teknisk muligt på enhver skærm at se på det, som ingen bør se.«
Nogle almindelige bloggere er dog uenige. Flere udtrykker i debatten på Guernicamag, at de virale videoer tværtimod gør det muligt for almindelige mennesker at fatte krigens gru og protestere mod politiske beslutninger forbundet hermed.

