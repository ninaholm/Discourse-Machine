Piketty: Juncker bør ikke være kommissionsformand
Ifølge den franske stjerneøkonom Thomas Piketty har Jean-Claude Junckers sats på at gøre Luxembourg til skattely for andre landes virksomheder forvoldt det europæiske projekt stor skade
 Den franske økonom Thomas Piketty er blevet en superstjerne, efter han tidligere i år udgav bogen ’Kapitalen i det 21. århundrede’. Piketty besøgte i denne uge København og deltog torsdag aften i et arrangement på Den Sorte Diamant i København


 Som Luxembourgs leder gennem de årtier, hvor hertugdømmet organiserede sig som et foretrukkent skattely for andre europæiske virksomheder, har Jean-Claude Juncker forrettet så megen skade mod det europæiske fællesskab, at han ikke bør være EU-Kommissionens formand.
Det siger den franske økonom Thomas Piketty til Information efter de såkaldte LuxLeaks-afsløringer, som Piketty kalder en »kæmpe skandale«.
»Jeg mener ikke, Juncker bør være formand, for at sige det ligeud,« siger Piketty og peger på, at Juncker som en af arkitekterne bag den europæiske union samtidig har arbejdet for ideen om, at Europa skulle organisere sig gennem indbyrdes konkurrence.
Luxembourg-lækagerne af hundredvis af aftaledokumenter fra fire store revisionsfirmaer har blotlagt, hvordan Luxembourg har gjort det muligt for store virksomheder – heraf mange europæiske – at flytte indtjening til hertugdømmet med det formål at barbere skattebetalingen. Men konkurrencen landene imellem om at tiltrække virksomheder gennem hemmeligholdelse og fordelagtig beskatning har ifølge Piketty været dybt skadelig for Europa.
Juncker-paradokset
»Er det virkelig det europæiske projekt, den europæiske civilisations projekt, at stjæle dine naboers skattegrundlag, og det gør vi så bare alle sammen?« spørger Piketty, som i sit arbejde med at kortlægge økonomisk ulighed har peget på, at en manglende indsats for transparens om kapitaloverførsler i blandt andet EU’s ledelse har gjort det meget vanskeligt at vide, hvor formuer findes, hvor store de er, og hvem de tilhører.
»Luxembourg-lækken er en kæmpe skandale, men den kommer ikke til at blive den sidste, medmindre vi griber drastisk ind,« siger Piketty.
Bjarke Møller, direktør i Tænketanken Europa, er enig med Piketty i, at »det ikke kan være det europæiske projekt at stjæle fra naboerne«. Men Piketty går for langt, når han ønsker Juncker afsat som kommissionsformand, mener han.
»Juncker har helt klart et moralsk og etisk problem. Men paradokset er, at han netop af den grund er nødt til at gå længere. Politisk vil han lægge pres på medlemslandene for at gå med til fælles minimumsregler for selskabsskatten og kræve en hårdere indsats mod skatteunddragelse,« siger Bjarke Møller med henvisning til det arbejdsprogram, som Kommissionen præsenterer i næste uge.
Efter hans vurdering »tegner det til at blive ambitiøst«. Han mener også, Piketty overser, at Juncker »faktisk har slået til lyd for en mere social markedsøkonomi«.
Thomas Piketty er imidlertid ikke alene om at kræve Junckers afgang. Han får opbakning fra den britiske skatteekspert og aktivist Richard Murphy, der er ophavsmand til flere rapporter om skattely.
»Juncker er totalt kompromitteret,« siger Richard Murphy. »I de seneste 15 år har han været en kæmpe hindring mod alle tiltag mod skattely. Han er ikke på nogen måde kvalificeret til nu at lede Europa på et tidspunkt, hvor den vare, der er mest mangel på i alle medlemslande, er skatteindtægter.«
Selv har Jean Claude Juncker hidtil fastholdt, at han ikke personligt har været involveret i de lukrative skatteaftaler, som multinationale selskaber har kunnet få med de luxembourgske myndigheder.
Udtalelser fra internetgiganten Amazons tidligere skattechef, Robert D. Comfort, har imidlertid sået tvivl om den påstand. Da selskabet i 2003 skulle finde ud af, i hvilket land det ville lægge sit europæiske hovedkvarter, var Juncker ifølge den tidligere Amazon-chef villig til at strække sig endog meget langt, for at valget faldt på Luxembourg.
»Hans budskab var simpelt: Hvis I støder på problemer, som I ikke umiddelbart kan løse, så kom tilbage og fortæl mig om det. Jeg vil prøve at hjælpe«, siger Robert D. Comfort ifølge den luxembourgske avis d’Lëtzebuerger Land.
Junckers bekendelse
Selskabet fik siden i fortrolighed en lukrativ aftale med de luxembourgske skattemyndigheder. Den er nu under efterforskning for at være ulovlig statsstøtte.
Onsdag erkendte Juncker så over for den franske avis Libération, at Luxembourg-lækagen »indikerer, at jeg har taget del i manøvrer, som ikke opfylder elementære regler for etik og moral«.
Hos IBIS er politikchef Lars Koch, der er udviklingsorganisationens ekspert i skattely, på den baggrund ligesom Piketty stærkt kritisk over for Juncker. Han går dog ikke så vidt at kræve kommissionsformandens afgang.
»Hvis Juncker skal blive siddende på sin post, skal der komme en meget stærk handlingsplan mod skattely. Det skal ikke være sådan noget sniksnak, som vi tidligere har set,« siger han.
Tove Ryding, der er talsperson for Eurodad, en sammenslutning er 47 ngo’er, mener ikke, det er frugtbart for diskussionen at fokusere på »personspørgsmål«.
»Det handler om at forpligte Juncker til at gøre noget, hvis han bliver. Og hvis han ikke bliver, skal vi ikke tro, problemet forsvinder med ham – så skal den næste person forpligtes til at gøre noget. Derfor nytter fokus på personen ikke noget. Det handler om at fokusere på, hvad kommissionen gør nu.«
Det var fredag ikke muligt at få en kommentar fra EU’s konkurrencekommissær, Margrethe Vestager. Det har heller ikke været muligt at få en kommentar fra Jean-Claude Juncker eller hans kontor.

