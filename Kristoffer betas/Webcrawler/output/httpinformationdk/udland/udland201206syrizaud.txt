Syriza uddeler ingen alibier
Selv om det var Nea Demokratia, der søndag blev Grækenlands største parti og leder regeringsforhandlingerne, føler venstrefløjsalliancen Syriza sig som valgets egentlige sejrherre


 Den 92-årige modstandshelt Manolis Glezos, som i 1941 strøg nazisternes flag på Akropolishøjen, og som under protesterne i februar blev anholdt i en sky af tåregas, stod ved Alexis Tsipras’ side, da den 38-årige leder for venstrefløjsalliancen Syriza søndag modtog folkets hyldest:
»I dag er begyndelsen på enden,« sagde Glezos, efter at Syriza havde erobret knap 27 pct. af stemmerne: »Hvem ville have troet, at vi kunne gå fra 4,6 pct. til dette resultat? Tiden er kommet til at hæve vores flag, sejrens flag,« sagde Manolis Glezos, selv om det konservative Nea Demokratia blev det største parti og dermed vandt såvel 50 ekstra parlamentspladser som førsteretten til at forsøge at danne regering.
At Syriza formåede at øge opbakningen med 10 pct. i forhold til valget i maj, er mere end en moralsk sejr. Syriza afviser dog konsekvent Samaras’ og det socialdemokratiske Pasoks invitationer til at deltage i en samlingsregering:
»Syriza kan ikke deltage i nogen regering med partier, som har stemt for og appliceret trojkaens memorandum,« siger europarlamentariker Nikos Xounti: »Vi kan ikke give Nea Demokratia og Pasok et alibi for at ødelægge vores samfund.«
Uanset hvordan Grækenlands nye regering kommer til at se ud, kan man drage to konklusioner af stemmefordelingen: Et flertal har stemt på partier, der vil beholde euroen, men et flertal har også stemt på partier, som er imod trojkaens nedskæringspolitik. Derfor er valgforbundet Syriza, som opstod i 2004, nødt til at udvikle sig til et egentligt parti, der kan rumme denne diskussion, påpeger Nikos Xounti:
»Vi må give Syriza chancen for at ændre sig i takt med vælgerkorpset. Vores respektive udgangspunkter er for snævre, så i den nærmeste fremtid må Syriza påbegynde en transformation og gå fra at være en koalition af adskilte partier til at være et enhedsparti,« siger Nikos Xounti og fortsætter: »Vores kamp er en del af den europæiske venstrefløjs kamp mod den neoliberale politik. Syrizas erfaring bliver også gavnlig for resten af den europæiske venstrefløj.«
Samtidig med regeringsforhandlingerne begynder man at se de første tegn på, at forhandlingspartnerne måske vil slække lidt på betingelserne til den nye ledelse i Athen. Karls Lamers, som var europapolitisk rådgiver for den tidligere tyske kansler Helmut Kohl, og OSCE’s generalsekretær, mexicaneren José Angel Gurría, har efter valgresultatet anbefalet et pusterum til den kommende græske regering:
»Enhver, der siger, at vi hverken kan eller skal genforhandle redningsplanen, lider af vrangforestillinger,« udtaler en anonym EU-diplomat ifølge Ritzau.
Forbudt uenighed
Under valgkampen understregede Tysklands nationalbankdirektør Jens Weidmann, at lånebetingelserne var ufravigelige, og at Syrizas krav om genforhandling ville bringe det græske medlemskab af eurozonen i fare.
Barbara Spinelli, politisk kommentator ved den italienske avis La Repubblica, kritiserer tyskernes indblanding i den græske valgkamp til fordel for de partier, som først skabte den græske statsgæld og siden implementerede udlandets reformkrav:
»Selve ideen om at genforhandle en pagt eller en politisk linje bliver opfattet som forræderi og stigmatiseret som sådan. For Weidmann er det måske essensen af den europæiske føderation, men det har meget lidt med demokrati at gøre. Når en given vej viser sig at slå fejl, burde det ikke være legitimt at forbyde genforhandling, altså en diskussion om den politiske linje og ændringer af den. Det er også demokrati: Man prøver, fejler og retter,« skriver Spinelli.
Hun mener, at Syriza fejlagtigt bliver betragtet som EU-modstandere:
»Alexis Tsipras’ Syriza (og før ham Georgios Papandreou, da han ville gøre det græske spørgsmål til et europæisk spørgsmål med en folkeafstemning om EU’s såkaldte redningspakke) er alt for let blevet fremstillet som et antieuropæisk parti, selv om dets krav var ganske klare: Et radikalt paradigmeskift i unionen for at undgå, at den sydlige periferi bliver pulveriseret med øget ulighed og ubalance til følge. Unionen skaber man, når der er uenighed, og ikke når alle fra starten har den samme holdning: Som er den, Merkel og Schäuble i årevis har gentaget som et mantra.«

