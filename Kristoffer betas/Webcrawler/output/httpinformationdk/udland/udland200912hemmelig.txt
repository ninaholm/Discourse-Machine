Hemmelig komité rådgiver WHO om svineinfluenza
Offentligheden må ikke vide, hvem der sidder i den gruppe, som rådgiver WHO om svineinfluenza. Gruppen stod bag beslutningen om at opgradere influenzaen fra epidemi til pandemi. Siden har medicinalvirksomhederne solgt for over 55 milliarder kroner af vaccinen


 WHO har en hemmelig gruppe af eksperter, som rådgiver om svineinfluenza - den såkaldte Emergency Committee. Komiteen er helt central og har blandt andet rådgivet generaldirektør Margaret Chan til at udnævne svineinfluenzaen til en pandemi. En opfordring, som hun - med henvisning til gruppen af eksperter - fulgte den 11. juni i år.
Det betød en enorm økonomisk gevinst for medicinalindustrien. Mange medlemslande - herunder Danmark - har nemlig kontrakter med de store medicinalvirksomheder og er derfor forpligtet til at købe vacciner, når WHO fastslår, at en virus er en pandemi. I alt vurderer investeringsbanken J.P. Morgan, at der siden beslutningen er købt vacciner og anden influenzamedicin for mere end 55 milliarder kroner.
Trods udvalgets store indflydelse og magt, kan offentligheden ikke få lov at se, hvem der sidder i komiteen - og derfor heller ikke, om gruppens medlemmer er betalt af medicinalindustrien. Den eneste information, offentligheden har tilgængelig, er, at komiteen består af 18 personer, som generaldirektøren har udvalgt fra WHO's ekspertliste. Og det er slet ikke åbenhed nok, mener lederen af det uafhængige forskningsinstitut, Cochrane, Peter Gøtzsche:
»Det hører ingen steder hjemme, at der sidder et hemmeligt udvalg, der skal rådgive WHO om så vigtig en sag. Der skal være fuldstændig åbenhed omkring, hvem de er, og hvilke interessekonflikter det måtte have. Ellers kan borgerne ikke have tillid til det, der foregår,« siger Peter Gøtzsche. Information har tidligere fortalt, at der i flere af WHO's rådgivende grupper sidder medlemmer, der er betalt af medicinalindustrien. Peter Gøtzsche frygter, at det også er tilfældet i Emergency Committee.Fortsættes side 8
»Det udvalg har en enorm magt. Og vi ved ikke, om de mennesker, der sidder i det, modtager penge fra eller har aktier i de firmaer, der producerer vaccinerne,« siger Peter Gøtzsche.
Administrerende direktør i Sundhedsstyrelsen, Jesper Fisker, er enig:
»Det er kritisabelt, at man ikke kan se, hvem der sidder i udvalget og derfor heller ikke kan se, hvilke interesser der er repræsenteret. Det må være en del af den almindelige ambition om åbenhed og gennemsigtighed, at man kan se, hvilken rolle udvalget har, og hvem der sidder i det,« siger han og tilføjer: »Jo mere indflydelse et udvalg har, jo vigtigere er det, at der er åbenhed. Og hvis de har rådgivet i forhold til en vigtig beslutning - og det tyder det jo på er tilfældet - så er det ekstra vigtigt, at der er åbenhed. Det skal der simpelthen være.«
Utrygt
Peter Gøtzsche er langt fra tryg ved, at det det kun er ledelsen i WHO, der ved, hvem der sidder i udvalget:
»Hvorfor skulle medlemmerne ikke have interessekonflikter? Med det kendskab vi gennem den seneste tid har fået til WHO's brug af eksperter, så vil man da forvente at nogle af dem har interessekonflikter.«
I november kunne Information afsløre, at der i den officielle arbejdsgruppe, Strategic Advisory Group of Experts (SAGE), som rådgiver WHO om vacciner, sidder flere folk, der modtager honorarer eller forskningsstøtte fra medicinalindustrien. Siden har Svenska Dagbladet og Information fundet yderligere tre medlemmer af den faste rådgivningsgruppe, som er aflønnet af de vaccineproducerende virksomheder. Denne måde at konstruere en magtfuld organisation på er problematisk, mener Peter Gøtzsche:
»Man ved fra talrige videnskabelige undersøgelser, at det giver nogle uheldige beslutninger, når der sidder folk med interessekonflikter med i de rådgivende udvalg. Og mistanken om, at der foregår ubehagelige ting, stiger markant, når man tilmed ikke ved, hvad der foregår.«
WHO svarer ikke
WHO har trods talrige henvendelser over de seneste fire dage ikke ønsket at stille op til et interview med Information om den hemmelige komité. Men WHO-talsmand Gregory Härtl har over for Svenska Dagbladet fortalt følgende om komitéen:
»Navnene på medlemmerne i komitéen er hemmelige. Vi vil ikke have, at de skal kunne udsættes for noget pres udefra. De er valgt ud fra deres ekspertkundskaber inden for influenza, virusspredning og sygdomskontrol, siger Gregory Härtl.
- Hvilken form for pres risikerer medlemmerne at blive udsat for?
»Det kan jeg ikke komme ind på. Men det vigtige er, at medlemmerne i komiteen ikke behøver at tage hensyn til nogen eller noget udefra komiteen i deres rådgivning af WHO's generaldirektør.«
- Har nogen af medlemmerne i komiteen forbindelser til eller samarbejder med medicinalindustrien?
»Jeg ved ikke, hvem medlemmerne er. Men jeg tror, at de kontrolleres for koblinger til medicinalindustrien.«
- Bør WHO ikke være transparent, når det gælder beslutninger om sygdomme, som berør millioner af mennesker?
»I kampen mod denne epidemi må man samarbejde med mange parter. Det inkluderer regeringer, frivillige organisationer og medicinalindustrien. Vi må finde de bedste løsninger for at redde menneskers liv. At redde liv er det allervigtigste for os,« siger Gregory Härtl.


