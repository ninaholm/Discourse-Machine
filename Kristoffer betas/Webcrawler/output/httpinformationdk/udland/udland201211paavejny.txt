På vej mod ’nye sejre’
Kinas kommunistpartis kongres åbnede i går med tale af formand Hu Jintao. Han advarer mod korruptionen, men lover høj vækst og bedre tider for nationen
Der var sørget for forfriskninger til Hu Jintao under hans lange tale til Kinas Kommunistiske Partis kongres.


 Sig det med blomster. Og politi, militær, strenge restriktioner og ’krigstilstand’. Kinas Kommunistiske Partis kongres åbnede i går i Beijing med klapsalver fra næsten 2.300 delegerede, og dermed er det store magtskifte, som i midten af næste uge vil føre til præsentationen af et nyt toplederskab med den nye formand Xi Jinping i spidsen, gået i gang.
Inde i Folkets Store Hal holdt den afgående leder, Hu Jintao, en 90 minutter lang tale, hvor han roste de fremskridt, partiet har bibragt Kina, men han advarede samtidig mod lurende farer – hvis den omfattende korruption ikke tøjles, kan det føre til partiets og statens sammenbrud, sagde den 69-årige.
I Beijings gader hilses partiets 18. kongres velkommen af enorme blomsterdekorationer og bannere, der opfordrer folket til »altid at stå side om side med partiet for at opnå en glorværdig fremtid«.
Og hvis der alligevel skulle være kinesere, som ikke er villige til at gå i takt med partiet, er der et ekstra stort sikkerhedsopbud i hovedstaden. Specielt i området omkring Den Himmelske Freds Plads er der et enormt opbud af paramilitære styrker og politi, både uniformerede og civilklædte. De holder øje med optræk til protester, og de er effektive. Fem minutters gang fra den centrale plads ned ad Den Evige Freds Boulevard bliver en midaldrende kvinde med protestbannere, som hun formentlig havde tænkt sig at folde ud på Fredspladsen, pågrebet af betjente. »Ned med korruption!« råber hun, mens hun bliver smidt ind i en politibil og kørt væk.
»Der er ikke noget at se her,« siger en betjent til optrinnets tilskuere. »Gå videre.« Og det gør folk, mens politiet fortsætter arbejdet med at tjekke forbipasserendes id-papirer og indholdet af deres tasker.
Kinesiske medier har frem mod kongressen skrevet, at sikkerhedsapparatet er i en »krigstilstand«. Det øverste lederskab har advaret mod uro, der kan føre til »spændinger, usikkerhed og ustabilitet« i løbet af kongressen.
Rejs jer!
Inde på Fredspladsen er der dog fred og ro, da den i dagens anledning er afspærret for folket. Politibetjente patruljerer på Segways. Og området mellem formand Maos mausoleum og Monumentet for Folkets Helte bruges som parkeringsplads for de busser, der fragter de mindre betydningsfulde delegerede til kongresåbningen.
Inde i den gigantiske sal i Folkets Store Hal lyder en ringeklokke præcis kl. 9. De delegerede er på plads under den store røde stjerne i loftet. På scenen sidder medlemmer af partiets centralkomité med hammer og segl som baggrund. Og til klapsalver og musik fra militærorkesteret gør det øverste lederskab – politbureauet og de stadig magtfulde pensionerede tidligere ledere – deres entre. De klapper ad sig selv, hinanden og de delegerede.
Nationalmelodien med den blodbrusende tekst afspilles: »Rejs jer! Alle, der ikke vil være slaver! Lad vores kød og blod skabe vores nye store mur!« Og alle får besked på at bøje hovederne i et minuts stilhed for de døde revolutionshelte: Mao Zedong og co.
Kongressen er åbnet, og »kammerat Hu Jintao« præsenteres. Det er tid til hans tale med den noget klodsede titel: ’Lad os stålsat marchere på socialismen med kinesiske karaktertræks vej og stræbe efter i alle henseender at fuldføre skabelsen af et moderat velstående samfund.’
Partiet har ført skabt et »stadig mere velstående og magtfuld nyt Kina,« siger formanden. Men han har en advarsel.
»Der er mange besværligheder og problemer på vores videre vej frem,« siger han fra scenen, mens et par dusin unge, uniformerede kvinder synkront hælder varmt vand op i topledernes kopper.
Korruptionsfaren
Bag Hu Jintao sidder hans forgænger som landets leder, Jiang Zemin, og kigger stift ud i luften. Men samtidig sidder hans efterfølger, Xi Jinping, og tager ivrigt notater i den trykte kopi af chefens tale. Det er jo også ham, som vil få til opgave at finde en løsning på besværlighederne og problemerne.
At bekæmpe korruption, siger Hu, er en stor opgave. »Hvis vi ikke er i stand til at håndtere problemet, så kan det vise sig fatalt for partiet og kan oven i købet resultere i partiets og statens kollaps,« siger han og afspejler dermed en frygt for, at folkets vrede over korruption blandt kammeraterne kan føre til stor social uro og protester.
Samtidig giver han løfter om politiske reformer. Partiet skal »reformere den politiske struktur og gøre folkets demokrati mere vidtrækkende«, erklærer han, men gør det samtidig klart, at kommunistpartiets version af demokrati ikke er lig med Vestens. Det handler om mere demokrati inden for partiet.
»Vi skal opretholde partiets lederskab,« siger han. »Vi vil aldrig kopiere et vestligt politisk system.«
Hu Jintao holder sin tale i en langsom kadence, men indimellem nærmest råber han for at understrege sine pointer. »Vi skal KÆMPE!« udbryder han, og salen svarer med ekstra høje klapsalver fra de mange rækker af delegerede, der i overvældende grad består af mænd i sorte jakkesæt og røde slips. Et billede, der kun forstyrres af et mindretal af kvinder, soldater i deres uniformer og medlemmer af etniske minoriteter i traditionelle farverige dragter.
Økonomisk vækst
Selv om folket ikke har haft nogen rolle i at vælge Hu Jintao som leder og ej heller får det i valget af deres næste, tilbyder formanden alligevel rigeligt med valgflæsk.
Inden år 2020 skal Kina fordoble både landets bruttonationalprodukt og byboere og landboeres indkomst i forhold til 2010-niveauet, siger han. Det vil betyde en årlig vækst på 7 procent – en udvikling, der vil øge chancen for, at Kina vil overhale USA som verdens største økonomi omkring år 2030. Den økonomiske udvikling har »højeste prioritet«, siger Hu, men han anerkender tilsyneladende også, at den hurtige vækst har ført til voksende ulighed i samfundet og voldsom forurening. Han lover, at partiet vil skabe et bedre sundheds- og uddannelsessystem og vil styrke miljøbeskyttelsen.
Og på vegne af sin afløser kommer han med flere løfter: »Vi vil fortsat vinde nye sejre for socialisme med kinesiske karaktertræk og stå sammen om at skabe en endnu lysere fremtid for det kinesiske folk og nationen«. Og så er det slut.
På trapperne uden for Folkets Store Hal møder nogle af de delegerede pressen. Den kinesiske statspresse er ivrig efter at høre, hvad de synes om talen. En delegeret fortæller entusiastisk til et tv-hold fra hendes hjemprovins Hebei, at hun er »meget bevæget« over formandens ord. En anden delegeret fra Yunnan-provinsen erklærer, at han vil gøre formandens ord til virkelighed, når han vender hjem: »Det lover jeg!« siger han.
Og så lukkes dørene for pressen ind til partikongressen. Hvad der sker nu, vil ske i hemmelighed. Dørene vil blive åbnet igen om en lille uge, når Kinas nye ledere bliver præsenteret for kineserne og verden.

