Femen i alle lande, foren jer!
En ny feministisk bølge er over os, og våbnene er ikke intellektuelle svadaer, men nøgne kvindekroppe; den udspringer ikke af café latte-segmentet i Vestens storbyer, men af volden og vodkaens hverdag i et mandsdomineret Ukraine
Femen-aktivisterne deler især feministerne i to lejre: Enten er de seje eller også gør de sig selv til objekter ved at vise bryster. Her ses en gruppe ved aktionen i Notre Dame-katedralen i Paris i  november, der slog et slag for at indføre homoægteskaber.


 Billeder af en kønskamp i vor tid: Den 31. oktober 2011 marcherer en gruppe kvinder gennem gaderne i Paris. De sætter kurs mod Place des Vosges, de internationale diamanthandleres mekka og de styrtende riges hotelparadis. De unge aktivister tager opstilling foran den sexskandaliserede, detroniserede IMF-chef, Dominique Strauss-Kahns (DSK) privatbolig. De er bevæbnede med mopper og gulvspande og udklædt som klassiske pornostuepiger: sort kjole, hvidt forklæde, kyse og netstrømper. Omhyggeligt giver de sig til at spule DSK’s hoveddør med bagdele vrikkende i retning af allerede skydeklare kameraer, imens de smægter sangen »Voulez-vous couchez avec-moi, ce soir ...?«
Med ét hører den æggende dans op. De retter sig op i kamppositur og råber: »Kom ud, hvis du er en mand!«, »Skam dig, Strauss-Kahn«, »med dine penge og forbindelser kan du slippe for straf, men din skam kan du ikke skrubbe væk«. Og så skråler de »Vive la liberté des femmes!«
Er det franske kvinder, som protesterer imod den fallerede ekspræsidentkandidat og hans sexistiske forulempelser? Nej, det er den ukrainske agitprop-gruppe Femen, der er kommet hertil fra Kiev for at tilkendegive sit mishag ved en »svinsk kvindeundertrykker«.
Strategien er lige så dramatisk som spektakulær: »Vil I se bare bryster? Okay, så giver vi jer bare bryster, masser af bare bryster. Men så skal I fandme også høre efter, hvad vi siger. Eller rettere læse det på vores flagrende barme: »Stop al prostitution!« »Ned med korruption!« »Shame on you, Strauss-Kahn!« Og »Fuck også dig, Silvio!«
Spektakulære bryster
For det er præcis meningen. At de bare bryster stikkes lige op i ansigtet på folk, så de næsten af sig selv må spørge, om det ikke var det, vi kom efter. Paradokset springer i øjnene, siger Karen Sjørup, lektor ved Institut for Samfund og Globalisering på Roskilde Universitet.
»Det er klart, at det er en del af feminismen at kæmpe imod en seksualisering af kroppen. Så det giver jo en dobbelthed at bruge kroppen til at skabe opmærksomhed omkring det paradoks, at vi ikke må vise bare bryster frem på gaden, men at det offentlige rum samtidig er fyldt med kvindekroppe, der reducerer kvinden til et seksuelt objekt,« siger Karen Sjørup og trækker en parallel til 1970’ernes feminisme:
»Dengang protesterede vi også mod seksualiseringen af kvindekroppen ved netop at vise kroppen frem i det offentlige rum. Dog knapt så offensivt som i de her tilfælde, hvor de bare bryster stikkes direkte op i hovedet på folk. I 1970’erne var det mere i sammenhæng med ø-lejre eller til demonstration i Fælledparken, hvor vi smed bluserne.«Men i dag er Femens topløse amazoner kommet til Vesten. De vil have deres budskaber frem, og de gør det med blitzlys og potente digitalkameraer sigtet på deres kroppe. Retter vi mobiltelefonens kamera den anden vej, ser vi så også et billede: verdenspressen med overfrakker og zoom på, talstærke som til filmfestivalen i Cannes. Det virker.
»Alle medier står jo på hovederne af hinanden for at få gode billeder. Der er jo noget indbydende og næsten pirrende ved at se alle de her smukke, nøgne kvindekroppe demonstrere foran grå jakkesæt eller politiuniformer,« lyder det fra Karen Sjørup.
Jesus-sperm
Nyt billede: Femen er ikke bange for nogen. I november 2012 iscenesætter de endnu en aktion i Paris, og denne gang har de fået følgeskab af fremtrædende franske feminister som Caroline Fourest og Safia Lebdi.
Aktionen gælder et forsvar for Frankrigs legalisering af homoægteskaber og består af en moddemonstration imod Civitas, en militant højrekatolsk bevægelse med uniformerede voldsmænd i midten af kortegen. Udklædt som nonner og med slogans som »Fuck the church«, »Gay is ok« »Fuck religion« sætter otte Femen-aktivister kurs mod Civitas’ demo. Da de når frem, flår de nonnedragterne af og blotter brysterne. Derpå oversprøjter de forsamlingen af katolske fundamentalister med en hvid væske fra spraydåser med inskriptionen ’Jesus’ sperm’, imens de højlydt råber: »In Gay We Trust!, In Gay We Trust!«.
Folkemængden kan ikke se komikken. Stemningen forvandler sig på sekunder fra civiliseret fjendtlighed til faretruende angreb.
Der opstår tumult og håndgemæng, og højreaktivistiske katolikker giver sig til at tæve løs på de unge kvinder, der umiddelbart stikker halen mellem benene. Men som opsætsige og ukuelige teenagere standser Femen-aktivisterne op længere nede ad gaden, sender fingerkys efter deres rasende forfølgere og råber provokerende Jesus’ budskab tilbage i hovedet på de så stærkt troende: »We Love You«. Det virker improviseret. Men er det mon det?
Resultatet lader ikke vente på sig. De fanatiske katolikker indhenter dem og overdænger deres næsten nøgne kvindekroppe med spark og slag. Tililende politi forhindrer, at det kommer til lynchning. Missionen er lykkedes. Totalt forudsigeligt og nærmest velforberedt udvikles situationens indbyggede logik, som havde man skrevet drejebogen på forhånd. Cut.
Redaktionerne sidder klar. Fotograferne var jo inviterede med en pressemeddelelse.
Billederne går verden over. Bare bryster, feminisme, katolicisme og slagsmål, hvilken nyhedschef m/k kan modstå det?
»Vi kom, vi strippede, vi sejrede«, triumferer Femens talskvinde i Vesten, Inna Sjevtjenko, efterfølgende.
Femens feminisme er subversiv og politisk ukorrekt. Den overskrider dermed den intellektualiserende og institutionaliserede feminismes terræn, siger Maïte Abram, der er leder af den belgiske feministgruppe Amazone til magasinet Le Nouvel Observateur.
Abram peger på, at Femen griber tilbage til en gammel anarkistisk tradition: »At få volden til at bryde ud er en pointe i sig selv. Voldsscenerne skal være de smittende eksempler, der får de undertrykte til at revoltere imod deres undertrykkere. Synet af store brutale urobetjente, der med fysisk magt fjerner unge skrigende piger, skal være et symbol på den konstante vold, som det patriarkalske samfund udøver mod kvindekroppen.«
Der findes en vittighed om en mand, som leder efter sine nøgler under en gadelygte. Adspurgt om, hvorfor han leder dér, svarer han, at det er fordi, det kun er dér, der er lys.
Noget tyder på, at Femen-aktivisterne har udøvet en virtuel flytning af tabte nøgler i verdens kvindefrigørelseskamp. Gakker medierne ikke til undertrykkelse, må undertrykkelsen gakke til medierne. Femen-aktivisterne gør det i et tempo, der tager fusen på de fleste, som står og tror de aflæser blondiner, der har tabt nøgler i mørket.
Den kvinde, som udtænker aktionerne, er 27-årige ukrainske Anna Hutsol. Hun kender sine klassikere – bøger som August Bebels Kvinden og socialismen fra 1879 – og regnes for Femen-aktivisterne store agit-propteoretiker. For man skal ikke tage fejl: Der tænkes bag den nøgne provokation.
Det, Femen-aktivisterne har forstået og udnytter, er, at nøglen i dag altid er i mediernes lys. Om det så virker logisk eller ej, når de stripper på Place de Vosges, mens patriarkatet hersker så langt voldsommere i Ukraine.
Kvælende patriarkat
For hvad er det for en virkelighed, de purunge kvinder er oppe imod?
I Ukraine tæller kvinder i dag blot otte procent af parlamentet. Der er ikke et eneste kvindeligt regeringsmedlem. Samtidig eksporterer landet ’kvindekød’ til Vestens prostitutionsmarkeder og til de mere fancy catwalks. En tung dyne af patriarkat ligger over hele det tidligere Sovjetunionen. Religiøse traditioner har taget over, hvor kommunismen slap.
»Unge ukrainske piger kan valget groft sagt reduceres til tre ting,« siger Tamara Marsenyuk, sociolog ved Kiev-Mohyla-universitet til avisen Le Monde:
»Til samme skæbne som deres bedstemødre, det vil sige at gifte sig ind i parforhold, hvor de er underlagt manden. De kan arbejde i sexindustrien. Eller de kan udvandre.«
»Femen bryder med den gamle ukrainske køkkenaktivisme, hvor man sætter sig hen og jamrer i en krog, imens man venter på, at løsningen kommer ovenfra,« tilføjer hun.
Hvad gør man så, har Femen-aktivisterne spurgt sig selv og hinanden, i kvindegrupper fjernt fra vestlig storbymondænitet. Hvad gør man, når man er omkring 20, har studeret filosofi, økonomi, kunst, historie og medier og ser sin fremtid i øjnene? Sætter man sig ned og venter på, at kultiverede avisredaktører skal rette blikket mod sammenhængen mellem kvindekamp og demokratiseringsprojekter langt fra deres egne magelige verdener?
Det er ikke den vej, de hyperbevidste globaliserede Femen-aktivister har valgt med Anna Hutsol som ledende teoretiker. De har flyttet kampen derhen, hvor den er synlig. Og selv i vore dages medieverden er intet så synligt som en nøgen kvindekrop. Fra Kiev til Paris.
’I gør jer selv til objekter’
»Selv om Sovjetunionen er blevet opløst omkring ørene på folk her, så er det stadig de samme gamle og stokkonservative værdier, der dominerer. Derfor virker bare bryster stærkt provokerende. Og som Femen-aktivisterne selv siger, så er det netop formålet at komme i medierne. For er man ikke dér, findes man ikke. Derfor er de bare bryster først og fremmest et middel for at sætte fokus på større og vigtigere problemstillinger som sexturisme, undertrykkelse og manglende ligestilling,« siger Johannes Wamberg Andersen, der er journalist og bosiddende i Kiev.
Der er derfor intet nyt under solen, når feminister i både Rusland og i Vesten kritiserer Femen-aktivisternes aktionsform.
Især franske feminister har i årevis kæmpet mod udnyttelsen af den nøgne kvindekrop i medierne, og for dem er Femen-aktivisternes udtryksform forræderi. Mediet er budskabet, hævder de, og det eneste budskab, der når frem, er de nøgne bryster. Ikke de beskeder, der står skrevet på dem.
»Når du tager blusen af for at få sexistiske medier til at tage foto af dig selv, spiller du jo netop an på seksualiseringen og objektgørelsen af kvindekroppen og forstærker derved den opfattelse, at kvinders kroppe er til beskuelse. Femens taktik ender som et selvmål. I stedet for kvinder, der kontrollerer deres egen krop, får du medier, som kontrollerer kvinders kroppe og siger: ’Vi gider kun høre efter, hvis I er lækre og nøgne.’ Så hvem har kontrollen. Femen går i sin egen fælde,« mener således Megan Murphy, redaktør af den canadiske feministavis, Feminist Current.
Men det er Femen-aktivisterne fløjtende ligeglade med, midt i deres nøgne sandhed: At de har sat ukrainsk feminisme på den globale dagsorden.
 
 

