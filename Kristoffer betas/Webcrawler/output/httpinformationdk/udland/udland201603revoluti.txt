’Revolutionen fortsætter’
Den skrøbelige våbenhvile i Syrien har for første gang i årevis lokket store grupper af fredelige demonstranter på gaden i flere dele af landet. Information har talt med nogle af dem, der gik på gaden for at demonstrere mod Assad-regimet


 For første gang i flere år bevægede store grupper af fredelige demonstranter sig i fredags ud på gaderne i Syrien. I både Aleppo, Damaskus, Daraa og Homs vajede befrielseshærens trefarvede flag over store menneskemængder, der råbte »the revolution continues«.
Flere iagttagere af den syriske borgerkrig skriver på Twitter, at 104 protestgrupper i fredags gik på gaden. Selv om våbenhvilen er skrøbelig, har den altså givet folk mod på igen at demonstrere offentligt mod Assads regime.
Information har talt med flere syrere, som i fredags deltog i opstanden. Én af dem er aktivisten Aeyad Kream, som gik på gaden i provinsen Idlib i det nordvestlige Syrien.
»Demonstranterne genbruger sloganet fra den første revolution. Vi kræver frihed og ønsker regimet styrtet. Revolutionen fortsætter trods al volden, som vi møder alle vegne. Vi nærer stort håb ved tanken om at vende tilbage til fredelige demonstrationer, men vi er også bekymrede for, hvad i morgen gemmer af oplevelser,« siger han.
»Assad-regimet gør brug af ubegrænset vold og presser folk til at gå med våben, så vi kan beskytte os selv og vores familier,« siger Aeyad Kream, som under våbenhvilen tør besvare regimets vold uden våben, men med et fredeligt oprør.
