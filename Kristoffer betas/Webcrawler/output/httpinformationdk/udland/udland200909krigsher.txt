Krigsherren, der blev kongemager
Få dage før valget i Afghanistan vendte den krigsforbryderanklagede general Dostum - til Vestens store ubehag - pludselig tilbage fra sit eksil og tilsagde præsident Karzai sin støtte, hvad der meget vel kan have sikret ham den endelige valgsejr. Hvad ligger der bag alliancen med den brutale usbekerleder, der tilbedes som en konge af sin egen folkegruppe?
To dage før valget vendte general Abdul Rashid Dostum tilbage til Afghanistan efter et års 'eksil' i Tyrkiet for at give sin støtte til præsident Karzai.   Dostum er stadig en magtfuld og populær mand i Afghanistan, hvor hans tilhængere den dag i dag kalder ham for 'Kong Dostum'. Her er de to mænd fotograferet sammen i 2002, hvor Dostum (t.v) var forsvarsminister.


 KABUL - Da præsident Hamid Karzai, en uge før Afghanistans valg, gav den usbekiske krigsherre, general Abdul Rashid Dostum, besked om, at denne frit kunne vende tilbage til landet, hvis han ville tilsige ham sin støtte i valgkampen, myldrede usbekerne i de nordafghanske byer ud i gaderne og begyndte at danse nationaldansen atan.
I afghansk kultur betyder dette: Nationen byder dig velkommen hjem!
Nok ser det internationale samfund ham som en gemen krigsforbryder, men for Af-ghanistans usbekere er hans stadig 'Kongen' - en titel, han tillagde sig, da han i de tidlige 1990'ere greb kontrollen i det nordlige Afghanistan i kølvandet på de sovjetiske styrkers tilbagetrækning og kommunistregimets nederlag.
I disse første dage efter kommunismens fald stiftede Dostum et 'politisk parti', som han kaldte for Afghanistans Islamiske Nationale Bevægelse (INMA) og erklærede uden videre alle usbekere for medlemmer. Det gik langt de fleste med på, og selv de usbekere, som ikke har formelt medlemskab, betegner sig gerne som junbishi, 'sympatisører af partiet'.
Analytikere understreger, at det er denne brede etniske opbakning til Dostums parti, som gør ham til en så stærk magtfaktor og en så værdifuld partner for Afghanistans nuværende ledelse.
»Dostum har udnyttet sine etniske rødder til at etablere sit parti og sikre sig beskyttelse,« siger Qayum Babk, en journalist i det nordlige Afghanistan, som har fulgt Dostums magtspil i mange år.
»Partiets har opbygget sin store styrke på løftet om at ville 'redde' usbekerne fra de pashtunske og tadsjikiske stammers dominans.«
Under borgerkrigen og frem til Talebans magtovertagelse havde Afghanistan nok en de facto-præsident, men det var Dostum, som usbekerne kaldte 'Kongen', og så længe hans kongerige bestod, kunne han herske pr. dekret, hyre og fyre embedsmænd og benåde kriminelle efter forgodtbefindende.
Magtfuld udstråling
Under kommunistæraen blev han udpeget som leder af et stammebaseret militærkorps, og efter kommunisternes fald kunne han optage flere af regimets veluddannede officerer i det, som nu var hans egen private hær og drevent udnytte dem i sit politiske og militære rænkespil.
Ifølge Mohammad Nabi Aseer, politisk iagttager fra Mazar-e-Sharif, brugte Dostum disse kommunistiske officerer til at organisere sine militser af analfabetiske usbekiske soldater. »Militserne ville have kæmpet som lydige robotter for Dostum,« siger Aseer. »Men det var de kommunistiske officerer, som stod for hele det organisatoriske.«
Dostums magt og indflydelse i det nordlige Afghanistan går mange år tilbage, men i de afghanske usbekeres øjne står han stadig som den ubestridte lederskikkelse.
To dage før valget i Afghanistan, da Dostum vendte tilbage til Afghanistan efter et års 'eksil' i Tyrkiet, var hans fortsatte magtudstråling synlig for alle, og hans tilhængere kaldte ham stadig for 'Kong Dostum'.
»Han var vores konge, og det vil han altid være,« siger 21-årige Ilias, en usbeker fra Sheberghan, Dostums hjemby. »Og vi er altid klar til at ofre os for ham.«
Da Dostum tilsagde Karzai sin støtte blot et døgn før, afstemningen skulle finde sted, dansede unge usbekere ikke blot atan, stammelederne slagtede også en ko, hvorpå Dostum trådte på dens blod, mens lokale handlende lagde en grøn kappe om hans skuldre, og mullaher spændte hans bælte, imens de reciterede fra Koranen. Et ekstraordinært udtryk for respekt for en politisk leder i den af-ghanske tradition. Og en opfattelse, der går i stik imod Vestens og navnlig amerikanernes syn på Dostum. Vesterlændinge betragter alene Dostum som en krigsherre og en krigsforbryder, hvilket kan være sandt nok, men for sin stamme er han også en magtfuld førerfigur og samlingsskikkelse. Dette er ubestrideligt.
Dostum stod i spidsen for en af de stærkeste militære fraktioner under Afghanistans borgerkrig i 1990'erne. Titusindvis af civile blev dræbt under denne krig, og mindst fire millioner flygtninge forlod landet.
Dræbte civile
Ifølge en af Dostums nærtstående medarbejdere vurderer Dostum selv, at mindst 70.000 er blevet dræbt - både civile og krigere fra rivaliserende fraktioner - i de slag, hans private hær har udkæmpet gennem to årtier.
Men Dostums hær opførte sig anderledes end de øvrige militser. Ikke blot dræbte de også civile i stort tal, de udplyndrede dem også.
Muhammad Ewaz, en 54-årig borger i Baghlan-provinsen i det nordlige Afghanistan, husker stadig, hvad han blev vidne til i 1995:
»Da Dostums milits rykkede ind i vores landsby, myrdede de mindst 50 civile borgere,« siger han.
»De stjal også alle værdier fra mange familier, så dusinvis af mennesker døde i tiden derefter, fordi de havde mistet alt.«
Denne praksis er grunden til, at Dostums milits i af-ghanske folkemunde kaldes Ghelam Jam, 'tæppeindsamlerne'.
»Vi ærede alle hans navn,« fortæller Rahman, en tidligere militssoldat i Dostums hær, som mistede et ben, da han trådte på en landmine i 1996: »Vi bildte os ind, at hans navn gav os større styrke, også når vi indsamlede tæpper fra vore fjenders hjem var vi stærke. Vi fik ikke udbetalt løn, så vores kommandanter befalede os: Alle fjenders hoveder tilhører os, men alle deres ejendele kan I tage.«
Dostums hær blev dog besejret af Taleban i 1997, hvorefter han flygtede til Usbekistan. I 2001 vendte han så tilbage til Nordafghanistan for at tage kampen op imod Taleban. Efter terrorangrebene mod New York og Washington 11. september 2001 sluttede han sig til den internationale koalition i krigen mod Taleban.
Dostum blev udnævnt til forsvarsminister i Karzais første regering i 2001 og blev senere, i 2004, stabschef for nationens væbnede styrker - en position, han officielt stadig beklæder. Endvidere stillede han op som kandidat ved Afghanistans første præsidentvalg, men opnåede blot ti procent af stemmerne.
I oktober 2001 tog hans hær 8.000 talebanere til fange i det nordlige Afghanistan og dræbte mindst 2.000 af dem.
Vil blot udvide sin magt
Menneskeretsorganisationers anklager imod ham for krigsforbrydelser henviser som oftest til denne periode og ikke til hans handlinger under 1990'ernes borgerkrig. Disse anklager var også grunden til, at USA var imod hans tilbagevenden fra Tyrkiet, hvortil han rejste i 2008 efter at have angrebet lederen af en turkmensk stamme og såret flere af dennes familiemedlemmer. Dostum var angiveligt beruset ved denne lejlighed.
Ifølge hans parti drog han dog til Tyrkiet for at undergå lægebehandling, men politiske iagttagere betegner opholdet som eksilering.
»Dostum er Afghanistans mægtigste leder for evigt,« insisterer ikke desto mindre Dostums stedfortrædende leder, Sayed Noorullah. »Han er fri til at vende tilbage, hver gang Afghanistan behøver ham.«
Og trods den amerikanske modvilje kom Dostum da også tilbage til Afghanistan. Blot et døgn før valget ankom han til sin hjemby i nord, Sheberghan og erklærede sin - og med denne hundredtusindvis af usbekeres - støtte til Karzai.
Dostums ivrige støtte til Karzai må forstås på baggrund af Dostums ønske om at fastholde og udvide sin magt og tage mere del i Af-ghanistans politiske proces.
»Dostum er en af den slags ledere, som kæmper og arbejder for penge og personlig fordele,« siger Mohammad Razaq, en pensioneret general, som har arbejdet for Dostum i mange år. »Han har før solgt mange afghanske ledere og kan finde på det igen.«
En uge efter det afghanske valg vendte Dostum imidlertid tilbage til Tyrkiet. Alligevel ser hans tilhængere frem til at få større del i magten og tilvende sig flere fordele fra Afghanistans regering. Hvad Dostum selv angår, er der ingen tvivl om, at han holder sig klar i kulissen til at påtage sig nye militære roller i Afghanistan. I en tale den 18. august i Sherberghan sagde han således, at der er brug for en mere effektiv indsats i Afghanistan.
»At tilintetgøre Taleban vil blot kræve 50.000 soldater under min ledelse,« sagde han. »Jeg ved, hvordan det skal gøres.«

Yaqub Ibrahimi er afghansk journalist
Oversat af Niels Ivar Larsen

