Energien, ikke råstofferne, bliver vækstens flaskehals
Fire årtier efter ’Grænser for vækst’ advarer Romklubben om, at knaphed og prisstigninger på energi vil undergrave økonomien, hvis der ikke stilles om
Udvindingen af ’ukonventionel’ olie og gas – dvs. olie fra tjæresand samt skiferolie og -gas – giver et faldende energiudbytte og dermed en dårlig økonomi og en stakket frist i forhold til den fossile energis ophør som økonomisk og miljømæssig bæredygtig energiform. Billedet er fra den canadiske tjæresandsmine Syncrude ved Fort McMurray i Alberta.


 Det er en hårdnakket myte, at rapporten Grænser for vækst, der blev udsendt af tænketanken Club of Rome i 1972 og siden er solgt i 30 mio. eksemplarer, forudsagde udtømning af de globale reserver af olie, gas, guld, sølv, kobber, zink, bly m.m. inden år 2000.
Myten er igen og igen blevet tilbagevist af bl.a. en af rapportens forfattere, professor Dennis Meadows, dengang Massachusetts Institute of Technology (MIT), og nu tilbageviser Romklubben den selv i en ny, videnskabeligt bedømt rapport, som offentliggøres i Bruxelles i dag.
Rapporten med titlen Extracted har professor i fysisk kemi Ugo Bardi, Universitetet i Firenze, som hovedforfatter og 16 videnskabelige fagfolk som bidragydere. Dens hovedbudskab er, at presset på en række kritiske råstoffer vitterlig stiger, men før de bliver udtømt, vil verden mærke konsekvenserne i form af destabiliserende prisstigninger, især på energi, fordi sikringen af råstoftilførsler vil kræve stedse mere, stedse dyrere energi.
Rapporten viser, hvordan et pres på de kendte, righoldige reserver af en række mineraler gentagne gange har presset markedspriserne op og dermed motiveret mineindustrien til at indlede udvinding fra tyndere, mere spredte forekomster og således opretholde forsyningen.
»Så vi er givetvis ikke ved at løbe tør for noget mineral, men udvindingen bliver stedse mere vanskelig i takt med, at de lettilgængelige malme udtømmes,« hedder det.
Rapporten beskriver, hvordan f.eks. kriser for den fremtidige forsyning med de sjældne jordarters metaller har ført til prisstigninger, som tilskynder til åbning af nye miner og udvikling af ny udvindingsteknologi. I den forstand kan markedet tilpasse sig ændrede vilkår.
Men »uanset hvor imponerende store mængder af spredte mineraler, der eksisterer i jordskorpen, så ligger problemet i de store mængder energi, der er nødvendige ved udvindingen,« pointerer forskerne.
»Der skal bruges mere energi til at opretholde tidligere produktionshastigheder og endnu mere for at øge dem. Dette kolliderer med den løbende, gradvise udtømning af de fossile brændstoffer, der sikrer den nødvendige energi.«
Livets flaskehals
Et særlig kritisk råstof, som ikke kan erstattes af noget andet og kun vanskeligt kan hentes op i stigende mængder, er fosfor.
»Eftersom der ikke findes noget alternativ til fosfor, kan det betragtes som livets flaskehals,« skriver i rapporten den canadiske forsker Patrick Déry med henvisning til fosfors rolle som essentiel byggesten i planter og dermed også forudsætningen for alt højere liv.
Problemet er, at fosfor på den ene side løbende går tabt, når det efter gødskning på markerne enten udvaskes eller med afgrøderne føres bort fra økosystemet, samtidig med at det på den anden side hentes fra nogle begrænsede og svindende reserver nogle få steder på kloden. Mens den globale efterspørgsel vokser i takt med folketal og levestandard, har fosforudvindingen i verdens næststørste producentland, USA, været for nedadgående i mere end 30 år, mens den fortsat vokser hos storproducenten Kina og opretholdes hos de to lande med de største reserver, Marokko og Vestsahara.
Forskellige studier omtalt i Romklubbens rapport taler om risikoen for et fosfor peak – et toppunkt hvorefter den globale produktion vil begynde at falde – på et tidspunkt mellem 2034 og 2048. Faldende tilgængelighed af fosfor vil betyde faldende landbrugs- og fødevareproduktion.
De forekomster, man i stigende grad må vende sig imod, vil under alle omstændigheder ifølge Déry, »kræve mere energi at udvinde og som konsekvens give mere miljøbelastning og måske være forurenet med tungmetaller og radioaktive stoffer«.
Øgede omkostninger ved produktionen, herunder det nødvendige indkøb af stigende mængder olie, der i sig selv bliver dyrere, er en sikker konsekvens.
»Så situationen for fosfor svarer til den for råolie, hvor problemet ikke så meget er at ’løbe tør’ for ressourcen som at skaffe tilstrækkelig indtjening fra udvindingen og samtidig undgå, at priserne bliver så høje, at efterspørgslen efter ressourcen ødelægges.« Patrick Dérys konklusion er, at »det er svært at forestille sig, at vi vil være i stand til at opretholde de nuværende produktionsniveauer for fosfor i en situation med markant nedgang i olieproduktionen«.
EROEI
I sidste ende kommer knaphedsproblemerne til at handle om energien. Og om EROEI, energy return on energy invested. Dvs. hvor meget energi, der kommer ud af en given udvinding i forhold til, hvor megen energi det er nødvendigt at investere for at få fat i den. Jo lavere EROEI-værdi, desto mindre nettoudbytte, økonomisk værdi og mening giver processen.
Allerede i dag går 10 pct. af verdens primære energiproduktion til produktion af råstoffer, herunder energien selv.
»Denne andel kan kun stige i takt med, at vi vender os mod ressourcer af lavere lødighed,« hedder det.
»For ikke-vedvarende energikilder bliver EROEI mindre med den fortsatte udtømning af de righoldige ressourcer, og i det lange løb må den blive mindre end én, når energikilden ophører med at være en sådan og bliver til et energidræn.«
Romklubbens rapport gennemgår specielt perspektiverne for kul og for de såkaldt ikke-konventionelle fossile energikilder: tjæresand samt skiferolie og -gas.
Hvis man går ud fra, at de globale kulreserver ikke vokser markant, så viser rapportens modelstudie, at »et globalt toppunkt for produktionen af stenkul med meget stor sandsynlighed vil blive nået før 2050, måske så tidligt som 2020«.
»Derfor er der definitivt intet spillerum for at erstatte olie og gas med kul. Et peak for alle fossile brændsler er allerede til at få øje på.«
For den ukonventionelle olie og gas, som i dag i hastigt tempo udvindes i Nordamerika, gælder i særdeleshed problemet med faldende EROEI. At få fat i tjæresandsolie i Canada eller skiferolie og -gas i USA er så energikrævende – foruden vand- og kemikalieforbrugende – at man ifølge en række analyser er nede på EROEI-værdier omkring to-fem – til sammenligning gav oliekilder i USA i gamle dage en værdi omkring 100. Og faldende EROEI-værdier for fossil energi betyder ikke bare en stadig ringere økonomi, men også en proportionalt voksende udledning af drivhusgasser pr. udvundet tønde olie.
Romklubbens rapport påpeger, at man allerede ser tegn på en udfladning af den gennem de seneste år hastigt stigende produktionskurver for skifergas og -olie.
»Den fossile energis ’ny æra’ vil således mest sandsynligt vise sig at være et kortvarigt bump på vejen mod en uundgåelig nedgang« i produktionen, lyder rapportens konklusion.
Vejen ud
Vejen ud af dette scenarie med en global økonomi og evne til vækst, der i stigende grad vil blive undergravet af ressource- og energiknaphed, er ifølge tænketanken for det første substitution af begrænsede ressourcer med andre, hvor det er muligt – og det er det langtfra altid, jævnfør eksemplet med fosfor. Dertil for det andet stærkt øget genanvendelse af ressourcer – også her med den begrænsning, at genanvendelse ifølge rapporten gradvist vil kræve større energiforbrug og give faldende udbytte. Samt for det tredje ressourceeffektivisering, der rummer store potentialer, men også det paradoks, at sparede ressourcer og penge ofte blot vil blive udnyttet til nyt forbrug.
Egentlige strategier for en økonomi uden vækst er i dag på den ene side en klar minoritets-position med »et pr-problem«, på den anden side noget der i en nær fremtid ikke vil være et tænkeligt alternativ, men ifølge tænketanken et ufrivilligt vilkår for en stor del af verdens befolkning.
Lige så lidt som Grænser for vækst fra 1972 giver Extracted nogen klar forudsigelse af, hvordan fremtiden ender med at forme sig.

