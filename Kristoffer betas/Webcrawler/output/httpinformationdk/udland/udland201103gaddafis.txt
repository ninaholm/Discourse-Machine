Gaddafis militære sejr kan eliminere de andre reformbevægelser
Reformprocessen kan ikke stoppes, men den videre vej bliver 'stenet' i takt med, at regimerne slår hårdere ned på oppositionen, som det sker i Libyen, Bahrain og Yemen


 I Libyen melder Muammar Gaddafi via sin søn, Saif al Islam, at oprørerne i Benghazi vil være 'tilintetgjort eller løbet væk' indenfor de næste 48 timer - altså senest i morgen, fredag.
»Det er så godt som overstået,« sagde han til et fransk tv-hold. Og tillod sig et lille smil.
Gaddafis styrker nærmer sig altså det sidste oprørs-støttepunkt, hjemstedet for 'Det Nationale Råd', nedsat med den afhoppede justitsminister og eksfodboldspiller, Mustafa Abd al-Jalil som formand for en vifte af sekulære liberale over dissidenter til islamiske fundamentalister, og følgelig var splittede fra dag ét. Oprørsfrivillige blev filmet under klargøring af håndvåben og gamle T-55 kampvogne, i sig selv et patetisk vidnesbyrd om deres militære formåen, der ikke er nogen seriøs trussel mod Gaddafis skønsmæssigt 50.000 soldater, bakket op af lejetropper, MIG-kampfly, helikoptere og tungt artilleri.
For mindre end to uger siden var de vigtige byer bortset fra Tripoli og Sirt på oprørernes hænder.
Nu synes deres skæbne indtil videre beseglet med Muammar Gaddafi tilbage som absolut enehersker, og det har affødt spekulationer om, hvorvidt hans militære succes også i bredere sammenhæng signalerer afslutningen på drømmen om en ny arabisk verdensorden.
En drøm, der på otte uger fjernede to regimer og truer mindst to andre - i Bahrain og Yemen. Langt de fleste arabiske iagttagere, Information har talt med, er enige om, at Gaddafi har 'dæmpet lyset, men ikke slukket det'.
»Vejen var ret let og lige ud for tuneserne og egypterne, nu bliver den mere stenet,« som Imad Salahmeh, professor på Libanons amerikanske universitet, LAU, i Beirut, beskriver situationen.
»Men eksemplet er sat, og hvis oppositionsbevægelserne kan undgå at ende i etniske og sekteriske slagsmål, vil demokratibevægelsen fortsætte, omend i nedsat tempo. Regimerne har jo også lært af de sidste måneders erfaringer.«
Jernhandsken er på
I både Yemen og Bahrain har myndighederne, formentlig under indtryk af det libyske forløb, strammet grebet om oppositionen, der nu mødes med militære magtmidler, udgangsforbud, nedbrænding og rydning af deres teltlejre og - i Bahrains tilfælde - med tropper udefra.
Formelt er en styrke fra de seks golfstaters organisation, GCC, ankommet på anmodning af Bahrains regering, reelt er der ifølge alle eksperter tale om, at Saudi-Arabien ikke vil tolerere en reel shiitisk indflydelse i ø-monarkiet. I går blev fem dræbt, tre demonstranter og to politifolk, da militær og sikkerhedsstyrker ryddede Perlepladsen i Manama, Bahrains hovedstad. Der er forskellige meldinger om gadekampene, men demonstranter hævder, at politistyrkerne hærgede shiitiske boligkvarterer. Bahrains befolkning er 70 pct. shi'iter, og såvel Saudi-Arabien som Iran gør historisk krav på øen.
Shahens Iran var således flere år om at anerkende Bahrain diplomatisk, efter at de britiske kolonister trak sig tilbage i 1971. Irans udenrigsminister, Ali Akbar Salehi, har da også reageret på interventionen ved at meddele, at »Iran ikke vil se uvirksomt til ved en saudisk intervention, der sigter på at udslette Bahrains shiitter«.
Er Libyen et skræmmebillede på, hvordan det vil gå reformvenlige kræfter i de andre arabiske lande, er den saudiske intervention i Bahrain tillige en trussel mod regional stabilitet, hvilket yderligere kan svække de oppositionsbevægelser, der kræver ophør af familiedynastiers korruption og magtmonopoler, demokratiske reformer, frie valg og religionsfrihed. Bortset fra Irak er de arabiske lande regeret af sunnimuslimer.
Libyen ikke det vigtigste
Men Hazem Saghie, politisk redaktør på den London-baserede arabiske avis, Al-Hayat, er ikke sikker på, at reformbevægelsernes dage er talte: »Arabisk demokratis fremtid vil i høj grad afhænge af den kommende udvikling Egypten og Tunesien - hvordan vil de organisere samfundene efter revolutionseuforien er overstået, og i hvilket omfang vil de blive demokratiske?« spørger han.
»Hvis en konsolidering med demokrati og ægte frie valg kommer hurtigt, vil det inspirere oppositionen i de andre lande til at genvinde initiativet. Specielt er Egyptens fremtidige udvikling vigtig, da egypterne vil sætte dagsordenen for resten af den arabiske verden.«
Om hvorvidt Gaddafis nedkæmpelse af de libyske oprørere vil virke afskrækkende på de øvrige demokratibevægelser, siger Saghie:
»Libyen er ikke så vigtig i den store sammenhæng. De fleste udenfor Libyen er klar over, at stammeopdelinger og etniske spændinger mere end demokratiske ambitioner er hovedårsager til borgerkrigen. Men disse spændinger eksisterer også i de to andre urocentre, Bahrain og Yemen, og der er en risiko for, at modsætningerne udarter i sekteriske og etniske konflikter, som vil fjerne opmærksomheden - og dermed engagementet - fra kravene om demokrati og medbestemmelse. Du kan sige, at Libyen er regionalt opdelt, Bahrain er sekterisk delt mellem sunnier, der har magten, og shiaer, der er i flertal. Og i Yemen er begge dele tilfældet - landet er delt mellem et sunni-domineret syd og shia-domineret nord, og shiaerne er igen delt, hvor oprørere mod Ali Abdullah Salehs regime støttes af Iran og regimet, der også er shiitisk, støttes af USA. Dertil kommer al Qaeda, hvis arabiske hovedkvarter er i Yemen. Der er en risiko for, at sekteriske stridigheder vil tager over og efterlade reformtilhængerne i et tomrum.«
Den samme risiko ser professor Imad Salahmeh:
»De oppositionelles udfordring er at bygge bro mellem de forskellige grupper - at samle såvel religiøse som sekulære, shiiter som sunnier i demokratiske bevægelser. Men det kræver, at de bakkes op af det internationale samfund - som jeg finder har svigtet reformkræfterne. Og dermed reelt har støttet magthaverne. Vi har set det i Libyen, hvor EU og USA har tøvet - og har skændtes indbyrdes - om, hvordan man skulle støtte oprøret mod Gaddafi. Med det resultat, at Gaddafi har overhalet dem indenom, og momentet for en effektiv hjælp til oprørerne er forpasset.

