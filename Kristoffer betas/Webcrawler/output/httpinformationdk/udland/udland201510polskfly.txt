Polsk flygtningevalg uden flygtninge
Ved det kommende polske parlamentsvalg er angsten for flygtninge et markant tema på trods af, at landet stort set ikke har nogen flygtninge. Udfald mod muslimer skal motivere vælgerne til at stemme på det nationalkonservative parti, der er en klar vælgerfavorit
Ifølge en polsk meningsmåling ønsker 55 procent ikke, at muslimske flygtninge kommer til landet.


 I Warzawas gader er Polens valgkamp stort set usynlig, fordi der hverken hænger valgplakater på lygtepælene eller på facaderne. Men af og til kører en bil forbi med en trailer, hvor kandidater i op til fire meters højde langsomt glider forbi synsfeltet. Sådan møder man under den polske valgkamp adskillige gange kontrafejet af partiformand Jaroslaw Kaczyński fra det nationalkonservative Lov og Retfærdighedsparti (PiS), der under valgkampen har omtalt landets kommende muslimske flygtninge som regulære krigere, der på sigt ønsker at indrette sharia-zoner i Polen, som, han påstår, også er sket i Sverige og andre EU-lande, hvor lokale love tilmed skal være sat ud af kraft, hvis skal man tro partiformanden.
Kaczyński har også sagt, at flygtningene kommer med sygdomme som kolera og »alle mulige former for parasitter og bakterier, der kan være harmløse i disse menneskers kroppe, men som her hos os kan blive farlige«. Kaczyński signaliserer samtidig, at han ikke bryder sig om den EU-aftalen, hvor Polen har forpligtet sig til at modtage 7.000 flygtninge. En aftale som den nuværende regeringsleder, Ewa Kopacz, fra det liberalt-konservative parti Borgerplatform nikkede ja til, trods forudgående massiv polsk modstand mod bindende mål i EU’s omfordelingsprogram for flygtninge.
»Det paradoksale er, at Polen har meget få flygtninge. I dag har vi 8.000 flygtninge, hvoraf langt de fleste er tjetjenere eller ukrainere, hvis asylansøgninger typisk afvises. De kommende 7.000 flygtninge over de næste to år, er det nærmest ikke værd at tale om, når man måler det op mod landets 38 millioner indbyggere,« siger Rafal Kostrzynski, polsk talsmand for FN’s flygtningeorganisation UNHCR. Han vurderer, at Polen umiddelbart kan optage mindst det tredobbelte antal flygtninge.
»Flygtningene bruges jo til at fremme politiske mål, det ser vi jo også andre steder i Europa, også i Danmark. Politikere sår had og angst. Det er meget uheldigt, for sandheden er, at det er de færreste polakker, der kender udlændinge, endsige flygtninge,« siger Rafal Kostrzynski og nævner, at udlændige kun udgør 0,27 procent af befolkningen. Det laveste tal i hele EU.
Hos Beata Szydlo, Lov og Retfærdighedspartiets reelle kandidat til posten som regeringsleder, lyder det, at »polakkerne har ret til at være bange for muslimer«, men hun taler hellere om, at partiet vil give bedre forhold for de ældre, indføre lavere skatter og højere mindsteløn for de fattigste, der ikke har taget del i Polens økonomiske fremgang under de seneste otte års liberale regering.
Valgkampens hårde retorik har på få måneder vendt stemningen fra moderat accept til modstand. Ifølge en meningsmåling ønsker 55 procent ikke, at muslimske flygtninge kommer til Polen. Størst er modstanden hos vælgerne fra Lov og Retfærdighedspartiet med 68 procent imod. Kun det nye venstreorienterede parti Razem taler meget klart imod flygtningemodstanden.
Flugten videre fra Polen
»Det tog også tid for regeringsleder Ewa Kopacz at skelne mellem flygtninge, økonomiske flygtninge og asylansøgere, det hele blev blandet sammen. Det skal tale til hendes fordel, at hun er blevet mere nuanceret, og har understreget, at Polen har et medansvar,« siger Rafal Kostrzynski, der også kan undre sig over, at uvidenhed ofte slår ud i had.
Det oplever man også på den største polske avis, Gazeta Wyborcza, der under alle artikler omkring flygtninge, har skrevet følgende: »På grund af det usædvanligt aggressive indhold i mange af kommentarerne, som ulovligt opfordrer til vold og indeholder racistisk, etnisk og religiøst had, er det for tiden ikke muligt at skrive kommentarer.«
Et privat organiseret flygtningeprojekt har også givet genlyd i Polen, da der i juli ankom 158 syriske, kristne flygtninge med fly direkte fra Beirut til Warzawa efter invitation fra den private polske organisation Estera. Polen skulle hjælpe kristne og målet var, at landet skulle modtage i alt 2.000 flygtninge. Men allerede få måneder senere er langt de fleste flygtninge – i alt 52 familier – rejst igen. Mange er taget til Tyskland, mens andre helt har forladt Europa.
»En del af dem er faktisk vendt tilbage til Libanon. For flygtningene møder en hård mur her i Polen med et asylsystem, der er meget sparsomt. Når man tager i betragtning, at polsk er et svært sprog at lære, og at nogle kun får to timers sprogundervisning pr. uge, er det svært at få fodfæste. De får alt for få penge til at kunne finde sig en bolig. De finder ikke arbejde og kommer hurtigt ind i en ond cirkel,« siger UNHCR’s Rafal Kostrzynski.
En af de kristne flygtninge fra Syrien, Antoine Char, skrev i et åbent brev, at han følte sig svigtet af fonden og de polske myndigheder. Hans familie på seks personer fik en umøbleret 30 m2 lejlighed i en forstad til Warzawa, hvor de sov på gulvet og skulle leve for 5.200 kroner om måneden. »Det kan man måske lige overleve for, men heller ikke mere,« siger Rafal Kostrzynski. Imidlertid fik familien kun udbetalt 1.750 kroner og udtalte i den polske radio: »Jeg kom med en lille opsparing, men den er nu brugt. I stedet for at dø af sult her, vil vi hellere tilbage til Syrien.«

