Franskmænd protesterer mod kørselsafgift
En ny miljøafgift på lastbiltransport har affødt massive protester fra tusindvis af rødhueklædte demonstranter i Bretagne. Nu breder de røde huer sig i hele Frankrig som symbol på modstand mod skattetrykket og regeringen


 
	Det brænder atter i Frankrig. Denne gang er det betalingsanlæg sat op på de franske motorveje for at inddrive miljøafgift fra lastbiler, der sættes ild på, og ballademagerne er ganske almindelige franskmænd med røde huer på.

	De forhadte fartradarer ryger med i købet, når rødhuerne vandaliserer i vrede over skattetrykket.

	Over 40 radarer og 20 af de nye betalingsanlæg er de sidste uger gået op i røg bare i Bretagne, hvor bevægelsen startede. Ødelæggelserne beløber sig til trecifrede millionbeløb.

	Franskmændene er generelt trætte af stigende afgifter og skatter. Men det var kørselsafgiften, som fik bægeret til at flyde over. Den er af den type, som miljøforkæmpere kalder at ’gøre forureneren til betaleren’. De franske veje lægger asfalt til stærkt CO2-forurenende både national og international transport. Den trafik ønsker regeringen med afgiften at fordyre, ikke mindst for på længere sigt at flytte transporten til godstog og flodfart.

	Hårdt ramt region

	Det blev for meget for borgerne i Bretagne, hvor i første omgang 1.500 bretoner hev de symbolladede røde huer ned over ørerne, da de gik på gaden i byen Quimper for cirka tre uger siden for at demonstrere mod vejafgiften. Huerne var oprindeligt symbol på et skatteoprør i 1675 i Bretagne på tværs af politiske skel og faggrupper. Lederne i den nye protestbevægelse spænder også over hele det politiske spektrum, fra en borgmester over fagforeningsfolk til direktører.

	I Bretagne er især fødevaresektoren ramt af virksomhedslukninger og arbejdsløshed, og protesterne mod kørselsafgiften dækker over en bredere utilfredshed.

	»Miljøskatten blev blot katalysator for en utilfredshed, der har simret i årevis og nu koger over,« forklarer Jacques Jaoen, leder af en regional landbrugsorganisation, til avisen 20 minutes.

	»Vi vil alle det samme på tværs af vore forskellige positioner i samfundet: leve og arbejde i vor egen region.«

	Politologen Romain Pasquier fra universitetet i Rennes bekræfter, at bevægelsen først og fremmest er udtryk for protest mod den politiske magt i Paris, lige meget hvem det er.

	»Det startede med virksomhedsledere, som protesterede mod det, de betragtede som endnu en beskatning. Men nu har det bredt sig til lønmodtagere, håndværkere og fiskere i et lokalt fællesskab, der sætter sig op mod den nationale magt med alt, hvad de forestiller sig om den,« forklarer Pasquier i Libération.

	Sarkozys opfindelse

	Kørselsafgiften, der skulle træde i kraft den 1. januar og har krævet opbyggelsen af en betydelig infrastruktur, er ikke den nuværende socialistiske regerings opfindelse. Den blev efter en kæmpemæssig tværfaglig og -politisk høring vedtaget i 2009 under Sarkozys højreregering med et bredt flertal i parlamentet.

	Udliciteringen af projektet til virksomheden Ecoumouv har de seneste måneder været genstand for hård kritik. Dels fordi kontraktens betingelser ikke blev offentliggjort, som det ifølge loven burde have været, men især fordi det viser sig, at inddrivelsen af afgiften er ekstremt omkostningsfuld for den franske stat.

	Den franske premierminister, Jean-Marc Ayrault, har foreløbig udskudt indførelsen af kørselsafgiften på ubestemt tid og indledt forhandlinger med rødhuerne om en ’fremtidsplan’ på området.

	Malo Bouëssel du Bourg, direktør for foreningen af producenter i Bretagne, sammenligner i Le Monde de 15 millioner i støtte, som Bretagne har fået løfte om fra regeringen, med de 60 millioner, kørselsafgiften vil koste virksomhederne. »Det lyder som en dårlig vittighed,« erklærer han og kræver afgiften helt afskaffet.

	Den franske regering er dermed fanget mellem et kriseramt samfund, der først og fremmest kræver arbejdspladser, og en miljøpolitik, der oprindeligt nød bred politisk opbakning. Nu kritiseres regeringen både af sine egne, af de grønne og af oppositionen, uden at et klart alternativ tegner sig.

	Den socialistiske regering står over for stadigt voksende social utilfredshed, og kørselsafgiften ser ud til at blive afsæt for en mere generel protest. Overalt i Frankrig dukker huer nu op – både de breton-røde, men også i andre farver. I avisen Le Monde kan man på en vittighedstegning se to hueklædte mænd, hvor den ene spørger: »Hvad protesterer du imod,« og den anden svarer: »Kulden, din idiot.«

	I forrige weekend blev betalingsanlæg vandaliseret både i Paris-området og i andre storbyer som Marseille og Lyon.

	Næste demonstration er varslet til den 30. november.

