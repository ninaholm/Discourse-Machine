Brown vil gøre det bedre



 Den britiske premierminister, Gordon Brown, erkender i dag, at han kan gøre det bedre som partileder for det kriseramte regerende arbejderparti Labour. Det lover Brown, mens han kæmper for politisk overlevelse på partiets årlige kongres. "Jeg vil gøre det bedre. Mit skolemotto var: 'Jeg vil gøre mit yderste'. Jeg vil altid gøre det bedre," sagde Gordon Brown søndag til tv-stationen BBC. Brown, der var Tony Blairs finansminister i 10 år, har kastet sig ind i kampen med argumentet om, at han i modsætning til De Konservative har "visdommen" og "dømmekraften" til at takle de udfordringer, som den globale finanskrise har skabt. 
ritzau/AFP

