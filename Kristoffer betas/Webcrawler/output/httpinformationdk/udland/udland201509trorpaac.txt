Tror ikke på catalansk løsrivelse
I morgen skal catalonierne stemme om at løsrive sig fra Spanien. Men ud over catalonierne selv tror de færreste, at en løsrivelse er realistisk


 Egentlig er morgendagens valg i Catalonien et helt almindeligt regionsvalg. Men siden regionens præsident, Artur Mas, udskrev valget i august, har det stået klart, at der for Cataloniens løsrivningspartier er tale om et løsrivelsesvalg.
»Det bliver en historisk dag,« sagde Mas dengang.
Hvis de partier, der ønsker et Catalonien uafhængigt af Spanien, får et flertal i morgen, vil de dermed løsrive regionen inden for 18 måneder.
Løsrivelsesblokken i Catalonien består af Artur Mas’ eget parti Convergència Democràtica de Catalunya, der ligger på højrefløjen, samt venstrefløjspartiet Esquerra Republicana. De har samlet sig under sloganet Junts pel Sí – sammen for et ja! Sammen med dem står en række aktivister, kunstnere og en fodboldtræner fra Bayern München.
Madrid siger nej
Spørgsmålet om Cataloniens løsrivelse er en gammel traver, der har været oppe at vende flere gange i løbet af det 20. århundrede, og to gange har det været tæt på at blive en realitet. I lang tid har tilslutningen til en separation fra det spanske moderland dog været relativt lille. Men de seneste år er ønsket igen blevet påtrængende for mange. Det skyldes blandt andet den økonomiske krise, hvor den catalanske økonomi har ligget på et langt bedre niveau end den øvrige spanske økonomi.
Men troen på, at Catalonien kan løsrive sig, er nærmest ikkeeksisterende uden for regionens grænser. Centralregeringen i Madrid har allerede været ude og sige, at man ikke vil anerkende et ønske om løsrivelse – heller ikke selv om løsrivelsesblokken sejrer i morgen.
Derudover tillader den spanske forfatning det ikke, da den fastsætter en »uadskillelig enhed« i den spanske nation, skriver The Financial Times. Derfor mener flere internationale iagttagere, at Cataloniens løsrivelsesblok allerhøjst kan sende et stærkt signal til Madrid om befolkningens ønsker.
Færøsk gæst
Den catalanske regering har inviteret i alt 15 parlamentsmedlemmer fra andre lande til at overvære valget i forskellige dele af Catalonien. I gruppen er det dansk-færøske folketingsmedlem Sjúrður Skaale (S&D).
»Stemningen er rigtig god. Man kan mærke, at det her er vigtigt,« siger Skaale, der i mange år selv har kæmpet for selvstændighed – dog ikke for Catalonien, men for færøsk selvstændighed fra Danmark. Derfor føler han sig også som en del af catalanernes kamp.
»Det kan synes urimeligt, når skotterne får lov til at holde uafhængighedsvalg, at catalonierne så ikke får lov. På Færørerne får man jo også lov at holde løsrivelsesvalg, hvis man ville,« siger han og tilføjer, at det er en lidt »mærkelig« måde, som catalonierne prøver at løsrive sig på, når de forklæder et regionsvalg som et løsrivelsesvalg.
»Jeg tror ikke, at chancerne for løsrivelse er store. Men det vil skabe en konfliktfyldt stemning i Spanien og Catalonien, hvis løsrivelsesblokken vinder valget, men ikke får sin vilje,« siger Sjúrður Skaale.
Lige nu er stemningen dog god og nærmest »elektrisk«, fortæller det færøske folketingsmedlem. Gaderne er fulde af glade mennesker med koncerter på hvert et gadehjørne.
»Lørdag er der fodboldkamp mellem FC Barcelona (catalansk fodboldhold, red.) og Las Palmas. Det bliver jo nærmest en valgkampsoptakt, der kommer til at udspille sig på græsset,« siger Sjúrður Skaale.

