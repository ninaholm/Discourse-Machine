USA og Polen underskriver omstridt aftale
USA's udenrigsminister, Condoleezza Rice, og hendes polske kollega, Radek Sikorski, underskriver omstridt missilskjoldsaftale i Warszawa


 Aftalen om et omstridt missilskjold og 10 neutraliseringsraketter i Polen blev onsdag underskrevet af den amerikanske udenrigsminister, Condoleezza Rice, og hendes polske kollega, Radek Sikorski. 
De to satte deres navne på det omdiskuterede dokument ved en ceremoni i den polske hovedstad Warszawa, hvor også den polske premierminister, Donald Tusk, og præsident, Lech Kaczynski, var til stede. 
Rice: Et defensivt system
Den polske regering godkendte allerede tirsdag formelt aftalen med USA om et missilskjold, som opstilles på polsk territorium. Underskrivelsen af aftalen skete efter halvandet års forhandlinger, og efter at Condoleezza Rice og Donald Tusk i sidste uge enedes om de sidste detaljer i aftalen.
- Dette vil hjælpe os med at håndtere det 21. århundreds nye trusler i form af langtrækkende missiler fra lande som Iran eller fra Nordkorea, sagde Condoleezza Rice, inden hun satte sin underskrift på missilskjoldsaftalen.
 - Missilskjoldet er defensivt og ikke rettet mod nogen. Men det er ikke desto mindre et system, som endnu en gang meget klart slår fast og bekræfter vores samarbejde og forhold til Polen. Det vil forstærke vores forsvarssamarbejde, og det vil styrke vores evne til at takle trusler, fortsatte den amerikanske udenrigsminister.
 Donald Tusk sagde, at aftalen "opfylder det grundlæggende mål om at øge sikkerheden for Polen og USA". 
Anstrengt forhold til Rusland
 I Moskva er den politiske top stærkt imod planen om et missilskjold, og indgåelsen af den formelle aftale ventes at føre til yderligere gnister i det i forvejen anstrengte forhold mellem USA og Rusland. Russerne opfatter planerne som en sikkerhedstrussel sat i værk for at undergrave Ruslands atomafskrækkelse.
 Aftalen om missilskjoldet har desuden fået Rusland til at meddele, at Polen bliver et militært mål, fordi russerne opfatter raketterne som en direkte trussel. 
 USA har planer om at placere 10 missilramper i Polen samt en radar i nabolandet Tjekkiet. Det skal opstilles i årene 2011-2013 og knyttes til et system, der allerede er på plads i USA, i Grønland og Storbritannien.
