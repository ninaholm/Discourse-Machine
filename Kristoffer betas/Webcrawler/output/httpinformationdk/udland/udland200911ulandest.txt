Ulande stiller ultimative klimakrav
Fire store udviklings-lande truer nu med at forlade forhandlingerne på FN's klimatopmøde i København, hvis deres ultimative krav ikke bliver taget alvorligt.


 Godt en uge før FN's klimatopmøde i København truer fire af verdens største udviklingslande med at udvandre fra forhandlingerne, hvis de ikke bliver imødekommet på en række ultimative krav. Kina, Indien, Sydafrika og Brasilien er gået sammen om en strategi, der skal sikre, at landene får reel indflydelse på forhandlingerne om en fremtidig klimaaftale.
Beslutningen kommer efter forlydender om, at de rige lande med Danmark i spidsen vil forsøge at sætte dagsordenen på topmødet med et forhandlingsudkast, der indeholder en række konkrete forslag. Så for at undgå at industrilandene kommer til at styre slagets gang, har Kina, Indien, Sydafrika og Brasilien formuleret deres eget udspil med en række krav, der ikke er til diskussion.
Det drejer sig blandt andet om juridisk bindende CO2-reduktioner, som ulandene klart afviser, samt krav om tilstrækkelig finansiering af udviklingslandenes klimaindsats.
'Vi konsulterer bredt'
Statsminister Lars Løkke Rasmussen, som i denne weekend er rejst til Caribien for at deltage i en særlig klimasession på et topmøde i det britiske statssamfund Commonwealth, lader sig ikke skræmme af de fire landes trusler om et boykot af forhandlingerne i København.
»I ethvert forhandlingsforløb vil det jo være sådan, at når tingene begynder at spidse til, så markerer man sine positioner. Det lader jeg mig altså ikke skræmme af. I den forstand er der jo ingen forskel på det her og en kommuneøkonomiforhandling,« påpeger Lars Løkke.
Han har under sit besøg i Trinidad og Tobago haft et møde med den indiske premierminister, Manmohan Singh, som ifølge statsministeren ikke efterlod tvivl om, at inderne vil gå konstruktivt til opgaven i København.
På spørgsmålet, om der på nuværende tidspunkt cirkulerer en dansk forhandlingstekst, som allerede er blevet præsenteret for en række lande, heriblandt USA, siger Løkke:
»Nej, sådan kan man ikke udtrykke det. Vi konsulterer selvfølgelig en række lande - også Indien, Kina og Brasilien - og vi er meget bevidste om, at vores opgave ikke er at varetage én bestemt gruppe landes synspunkter. Vi konsulterer bredt, og det kan så føre til, at vi på et velvalgt tidspunkt præsenterer en tekst,« lyder forklaringen fra statsministeren.
For leder af WWF Verdensnaturfondens globale klimainitiativ, Kim Carstensen, kommer det ikke som nogen overraskelse, at udviklingslandene er begyndt at rasle gevaldigt med sablen.
»Vi er ikke overraskede over, at vækstøkonomierne har givet industrilandene denne udfordring. Ærlig talt, så er det danske udspil utrolig svagt, og de fattige lande er ikke godtroende,« siger Kim Carstensen., der understreger, at der må klare forpligtelser og en juridisk bindende aftale på bordet.


