Den økonomiske videnskab sidder fast i matematisk modeltænkning
Finanskrisen og den globale recession har ikke udløst nogen ny grundlæggende intellektuel revolution hos fagøkonomerne


 En bastion for økonomisk ortodoksi. Det ry har den Internationale Valutafond fået med sit intimiderende hovedkvarter i Washington og sine team af unge økonomi-nørder, der farter verden rundt i jetmaskiner for at diskutere vilkår og diktere betingelser.
Men i verdensøkonomiens bagvendte verden efter finanskrisen kan en af de mest konservative institutioner måske udgøre avantgarden for en intellektuel revolution. Det viste Christine Lagardes opsigtsvækkende intervention i sidste uge ved fondens årsmøde i Tokyo, hvor hun advarede verdens finansministre mod at skære for dybt i de offentlige budgetter.
Midt i den dybeste og længstvarende økonomiske nedtur siden Den Store Depression, skulle man forvente, at fagøkonomerne ville være naget af tvivl på sig selv. Man skulle forvente, at deres akademiske højborge fra Californien til Cambridge ville være optaget af at rydde ud i de gamle tænkemåder, der gav intellektuel tyngde til den finansielle sektors påstande om, at de gjorde den finansielle verden til et sikrere sted med deres spredning af økonomiske risici. Men de fleste mennesker i professionen er blot kørt videre i den samme, gamle skure, erklærede David Blanchflower, som er amerikanske økonom og tidligere medlem af Bank of England, og det gjorde han allerede før Nobel-komiteen satte navne på dette års vindere af økonomiprisen: spilteoretikeren Lloyd Shapley og stabilitetsforskeren Alvin Roth.
»Økonomien fortsætter, som om intet var hændt siden 2008. Alle beskæftiger sig med de samme ting, som de altid har gjort, og underviser i det samme stof,« siger David Blanchflower.
Om alle prognoserne fra verdens fremmeste økonomiske institutioner, siger David Blanchflower følgende: »På mange måder ville vi have klaret os bedre ved at betale en abe for at kaste dartpile efter en skive.«
Principper bør skrottes
Langt de fleste tænketanke og finansielle vismænd evnede ikke at forudsige, hvor dybt den aktuelle recession ville stikke, og hvor megen omhu det vil kræve at genskabe et nyt og stabilt opsving.
Alligevel klynger mange økonomer sigtil deres elskede matematiske modeller af verden og udskyder blot opsvinget med yderligere et kvartal, når de konfronteres med virkeligheden. Og kun få af dem har indrømmet, at nogle af deres disciplins mest fundamentale principper må skrottes – eksempelvis at individer agerer fuldkommen rationelt, eller at markeder altid finder frem til den optimale prissætning.
Der findes enkelte undtagelser. To tidligere vindere af Nobels økonomipris, Paul Krugman og Joseph Stiglitz, har udnyttet deres position som fremtrædende, offentlige intellektuelle til at uddele reprimander til de politiske beslutningstagere for ikke at have fattet krisens omfang. Og for ikke have truffet tilstrækkeligt vidtgående foranstaltninger til at beskytte økonomien imod nedturens værste skadevirkninger.
Krugman og Stiglitz har ry for at have socialdemokratiske sympatier og at hælde stærk til keynesiansk analyse og dennes forudsigelse af, at store utidige nedskæringer af de offentlige budgetter kunne medføre ubodelig stor skade.
Huller i økonomers forståelse
IMF’s skifte fra at være heppekor for nøjsomhed til nu at være fortaler for en blidere tilgang viser blot, hvor meget gamle ortodoksier kan krympe sig under nye kendsgerninger. Fem år efter, krisen satte ind, er eurozonen stadig på randen af et sammenbrud, mens Storbritannien sidder fast i en recession trods drastiske nedskæringspolitikker.
Eric Beinhocker er direktør for Institut for Ny Økonomiske Tænkning i Oxford, der er del af en transatlantisk bestræbelse på at nytænke de grundlæggende principper, som økonomistuderende er blevet undervist i gennem årtier. Han siger:
»Krisen har afsløret enorme huller i økonomernes forståelse af sammenkædningen mellem det finansielle system og den bredere økonomi. Før krisen ville kun de færreste økonomer have forudsagt, at ballade i et obskurt hjørne af det amerikanske realkreditmarked kunne udvikle sig til verdensomspændende problemer.«
Jonathan Portes, der er direktør for National Institute for Economic and Social Research, mener også, at det er på tide at bryde med de gængse modeller. Han er en skarp kritiker af nedskæringspolitikker, men siger også, at inden for mikroøkonomien – den, der undersøger individers, husholdningers og virksomheders økonomiske beslutninger – vil det være forkert at smide barnet ud med badevandet.
»Jeg tror ikke, denne krise fortæller os ret meget om mikroøkonomiens fundamentale bærepiller«, siger han. Dog tror han, at økonomernes store svigt bestod i at antage, at den finansielle sektor fungerer ligesom ethvert andet marked.
»Med hensyn til finansielle selskaber viste det sig, at vi er nødt til at tænke på dem på en helt anden måde. Her er mere marked ikke nødvendigvis bedre«. Han tilføjer, at en lektion, som økonomerne kan blive nødt til at lære, er at være mere ydmyge over for deres økonomiske modellers prognostiske magt, uanset hvor smukke og præcise matematiske modeller de bygger på.
Lord Skidelsky, økonomisk historiker og forfatter til en biografi om Keynes, er enig: »Det kan meget vel være, at den perfekte model slet ikke findes, og at vores søgen efter den er omsonst. Måske har vi brug for helt andre modeller og helt andre teorier til helt andre situationer. Keynes sagde, at økonomi var en moralsk videnskab, ikke en naturvidenskab – det forstår jeg sådan, at økonomi i højere grad må inddrage menneskelige situationers meget forskelligartede karakter.«
Med andre ord er økonomi ikke fysik, fordi mennesker ifølge deres natur er uforudsigelige. Ingen kommer nogensinde til at opdage en økonomisk ‘Gud-partikel’, der kan forklare, hvorfor nogen beslutter sig for at sælge deres hus, ansætte en ekstra medarbejder eller købe en ny bil. Hvad angår Nobelpriser i økonomi siger Skidelsky, at de måske i højere grad fortæller os om flygtige intellektuelle modeluner end om fundamentale sandheder om den økonomiske verden: »Min generelle opfattelse er, at Nobelpriser i økonomi temmelig nøje følger det, som er på mode i disciplinen.«
 
Heather Stewart er økonomiredaktør ved The Observer©
Oversat af Niels Ivar Larsen

