Gældskrisen kræver akut handling fra Europas ledere
Med et marked, der er grebet af nervøsitet over de afsmittende virkninger af den forringede amerikanske kreditværdighed på eurozonen, haster det med at nå til enighed om effektive modtræk
Der var bekymrede panderynker på mnage af verdens børser — som her i Frankfurt — da nedjusteringen af den amerikanske kreditvurdering blev kendt og sendte aktierne på en voldsom rutsjetur — og der er mere bekymring for, hvordan kurserne vil agere i de kommende dage.


 I døgnet før kreditvurderingsbureauet Standard & Poor's traf sin historiske beslutning om at nedjustere USA's kreditværdighed fra AAA til AA+, røg kreditbureauerne og Det Hvide Hus ud i en indædt konfrontation, hvor begge parter insisterede stejlt på deres egen logik. Det Hvide Hus anklagede bureauet for at have begået en regnefejl på 2.000 milliarder dollars i sine beregninger af de amerikanske finansers tilstand en indvending, som ser ud til at være blevet godtaget af S&P, som i 11. time fjernede dette tal fra sin redegørelse
Men S&P stod ved sin nedgradering.
»Vi tager vores ansvar meget alvorligt, og når vores analysekomité i sidste ende når frem til, at en vurdering ikke længere ligger på det niveau, vi mener den bør, så er det vores pligt at melde ud om det,« siger David Beers, S&P's direktør for vurdering af suveræne og internationale offentlige finanser.
På den korte helikoptertur fra Det Hvide Hus til Camp David må Obama og hans rådgivere have overvejet effekterne af S & P's revurdering, som var mere end blot symbolsk. Lavere gældsvurderinger indebærer, at et land må betale en højere rente for sine statsobligationer for at inddrage den forøgede risiko for misligholdelse. For USA's kreditorer var nedgraderingen bekymrende.
Reaktion fra Kina
Som indehaver af amerikanske statsobligationer til en samlet værdi af 1.200 milliarder dollars er Kina USA's største kreditor, og lørdag tog Beijing da også det usædvanlige skridt offentligt at udtrykke sin frustration over Amerikas modvilje imod at nedbringe sit udgiftsniveau tilstrækkeligt i sparetider.
Det statslige nyhedsbureau Xinhua bragte en kommentar, hvori det hed, at »som modtræk imod sin gældsafhængighed er USA nødt til at genindføre det sunde fornuftsprincip, at man skal sætte tæring efter næring.«
Men mere bekymrende er det signal, nedjusteringen har sendt til markederne, hvor børshandlere udtrykker frygt for, at verdens største økonomi kan styre ud i en ny recession og trække andre med sig.
S & P's afgørelse kunne ikke være kommet på et værre tidspunkt for Europa. Med praktisk taget alle europæiske ledere på ferie var der en udtalt oplevelse af, at krisen ikke blev håndteret med det fornødne lederskab.
De europæiske markeder har været under nedsmeltning i dagevis. I forrige uge var deres forventning, at eurozone-landene ville foretage en samlet bestræbelse på at opkøbe italiensk og spansk gæld. At de undlod dette udløste panik, da børshandlere begyndte at spekulere på, om de lande var på vej ud i samme uføre som Grækenland, der ikke var i stand til at indløse sine gældsforpligtelser.
Massepanikken førte til, at renten på Italiens tiårige statsobligation steg til 6,09, hvorved den overhalede Spaniens tilsvarende på 6,04 procent ikke langt fra de niveauer, som tvang Grækenland, Irland og Portugal til at søge international finansiel hjælp.
Frit fald
Med værdipapirmarkederne i frit fald og en ny recession under vej raslede aktiekurserne ned i fald så bratte, at de ikke er set siden 2008. I et desperat forsøg på at blive enige om en fælles linje måtte Europas ledere foretage en række hektiske telefonsamtaler.
Den tyske kansler, Angela Merkel, som er på vandretur i de italienske alper, og Frankrigs præsident, Nicolas Sarkozy, som ferierer ved den franske Riviera, talte begge med Obama, efter at de amerikanske markeder var lukket.
Den britiske premierminister, David Cameron, som holder ferie i Italien, ringede til guvernøren for Bank of England, Sir Mervyn King og til finansminister George Osborne, som opholder sig i Californien, samt til Merkel. Osborne talte også med sit franske modstykke, François Baroin, som fredag afbrød sin ferie for at tage hjem til Paris for at bistå med at løse krisen.
Merkel skal over for Cameron have udtrykt sin vrede over udtalelser fremsat af EU-Kommissionens formand, José Manuel Barroso, som har advaret regeringerne om, at de hurtigt må genoverveje omfanget og implementeringen af den europæiske stabilitetsfond, som er udformet med henblik på at mindske risikospredning.
Barossos bemærkninger skabe fornyet nervøsitet for krisens alvor og fremkaldte nye bekymringer I Tyskland for størrelsen af de bidrag, det kan blive nødt til at yde til nye hjælpepakker til de gældstyngede eurozonelande.
I fraværet af et sammenhængende svar var det op til den italienske premierminister, Silvio Berlusconi, at foretage det mest dramatiske indgreb og love at bringe sit lands budget tilbage i balance i 2013 et år tidligere end planlagt før.
© The Observer og Information. Oversat af Niels Ivar Larsen

