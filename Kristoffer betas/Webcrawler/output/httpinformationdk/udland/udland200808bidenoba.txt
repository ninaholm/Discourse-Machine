Biden er Obamas vicepræsidentkandidat
Det blev Joseph Biden, som Obama i sidste ende foretrak blandt tre kandidater i slutspurten til at blive hans makker ved præsidentvalget i USA.


 Barack Obama har valgt senator Joseph Biden som sin vicepræsidentkandidat. Det rapporterer en række amerikanske medier, som citerer kilder i Obamas Demokratiske Parti.
 Senere blev oplysningen bekræftet på  Obamas officielle hjemmeside på internettet.
 Biden ville senere lørdag optræde side om side med Obama på et valgmøde i Springfield, Illinois - stedet, hvor Obama officielt indledte sin valgkamp i fjor.
Den 65-årige Biden er senator fra Delaware på den amerikanske østkyst og har stor udenrigspolitisk erfaring, hvilket er en mangel hos Obama selv. Han er formand for Senatets udenrigsudvalg.
 Biden styrkede i slutfasen sin profil yderligere ved at tage på besøg i Georgien efter udbruddet af krigen med Rusland. Biden har en erfaring i sikkerhedspolitiske spørgsmål, som kan matche Republikanernes præsidentkandidat, John McCain, hvor denne står stærkest, men han har samtidig ry for at være en noget luftig taler.
 Han er katolik og kommer fra en arbejderfamilie i Pennsylvania, hvilket måske kan hjælpe Obama på valgdagen blandt fagforeningsmedlemmer.
 Biden var kortvarigt præsidentkandidat, inden han måtte trække sig fra kampen mod Obama og senator Hillary Clinton, som begge var langt foran resten.
 Obama fokuserede ifølge det amerikanske tv-selskab CNN allerede på Biden, mens han i sidste uge holdt en tiltrængt ferie fra valgkampen på Hawaii. I denne uge har han så truffet beslutningen, som i opløbet tilsyneladende stod mellem Biden, senator Evan Bayh fra Indiana og guvernør Tim Kaine fra Virginia.
 CNN rapporterer, at Obamas stab aldrig havde Hillary Clinton under seriøs overvejelse som hans makker ved valget.
 Demokraterne samles mandag i Denver, Colorado, til partiets konvent, hvor Barack Obama formelt kåres til partiets nominerede til valget i november.
 Obamas valg af Biden viser, at han foretrækker at styrke sine svage sider frem for at understrege budskabet om forandring. Biden er indbegrebet af traditionel politik i Washington, eftersom han har været politiker i næsten 30 år.
 Det amerikanske nyhedsbureau AP skriver ligefrem i en analyse, at Obamas valg viser en mangel på selvtillid forud for valget. I den seneste meningsmåling har McCain overraskende overhalet Obama med få procentpoint.
 AP konstaterer, at Obama føler behov for at have en medhjælper til at gøre det beskidte arbejde med at angribe McCain.
 McCains kampagnestab var hurtig til at kritisere Obama for valget af Biden.
 - Der findes ikke nogen skarpere kritiker af Barack Obamas manglende erfaring end Joe Biden, sagde McCain-talsmand Ben Porritt i en udtalelse.
 - Biden har undsagt Barack Obamas dårlige udenrigspolitiske dømmekraft og har stærkt argumenteret med egne ord for, hvad amerikanerne hurtigt er ved at indse - at Barak Obama er ikke rustet til at blive præsident, tilføjede Porritt.
 John McCain har ikke præsenteret sin vicepræsidentkandidat endnu. Det ventes at ske om en uges tid - umiddelbart efter Demokraternes partikonvent.
