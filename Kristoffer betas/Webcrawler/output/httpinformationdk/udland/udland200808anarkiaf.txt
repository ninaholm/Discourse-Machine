Anarki afløser krig i Georgien
Våbenhvilen har ikke sikret freden i Georgien, hvor militser nu hærger og plyndrer landsbyer og dræber civile i flæng


 GORI/TBILISI - Konflikten i Georgien ser ud til at glide over i en ny ondartet fase med meldinger de sidste par dage om vilkårlige drab, ildspåsættelser og plyndringer begået af irregulære militser, som er rykket ind i kølvandet på de russiske militærkolonner, der fra udbryderprovinsen Sydossetien er stødt længere ind i Georgien.
George Bush og den georgiske regering anklager Moskva for groft at have krænket den våbenhvile, der blev indgået tirsdag. Samtidig hærger bevæbnede bander af ossetere, kosakker og tjetjenere landsbyerne omkring den strategisk vigtige by Gori, som russerne overtog kontrollen med onsdag morgen.
Lig gennemhullet af adskillige skud er set i tre af de landsbyer - Karaleti, Gavardzhavali og Variani - som er blevet overfaldet af militser, som øjensynlig består af medlemmer af de kaukasiske grupper, som kæmper side om side med sydossetiske separatister imod de georgiske regeringsstyrker. I Dzardzanis og Kelktsuili skal der ligeledes være flere dræbte, ligesom nogle af husene skal være stukket i brand og adskillige være plyndret.
'Passive har ansvar'
Shotu Chulukhadze, som er flygtet fra sit hjem i Variani sammen med seks familiemedlemmer, siger: 
"De skød og dræbte min nabo, Vachtang. Der var fire af dem, og de ankom i en gul privatbil. De stoppede i vores landsby og gav sig til at håne Vachtang. Så myrdede de ham. Bagefter tog de nogle ting fra hans hus og kørte videre."
Omkring 30 landsbyboere fra Karaleti og Gavardzhavli er ankommet til Tbilisi på ladet af en lastbil. Darejan Khuleidze græder, da hun fortæller, hvordan hun så sin fætter blive myrdet. "Han blev skudt i ryggen. Han forsøgte bare at komme væk. De skød ham uden grund. Vi har mistet alt. Vi kan aldrig vende tilbage til vores hjem. Ikke så længe de mennesker er der."
Hundredvis af rædselsslagne flygtninge er søgt til Tbilisi for at undslippe de omkringstrejfende bander, hvoraf flere er maskerede, sætter ild til bygninger og dræber i flæng. Mange civile fortæller samstemmende, at de russiske tropper intet gør for at stoppe militskrigernes overgreb.
Skønt der er lettelse i Georgiens hovedstad over, at den russiske hær har stoppet sin fremrykning, har deres manøvre reelt skåret Georgien over i en østlig og vestlig del og sat Moskva i stand til at kontrollere al trafik imellem de to regioner foruden den rørledning, der leverer olie til Vesteuropa.
Georgiens præsident, Mikhail Saakasjvili, beskylder russerne for åbenlyst at krænke våbenhvileaftalen og vestlige nationer for at svigte hans land. 
"Jeg vil mene, at de må bære et medansvar," siger han. "Ikke kun de som begår grusomheder er ansvarlige. Det er også de, som undlader at reagere."
I Gori har de russiske styrker oprettet kontrolposter, ligesom en georgisk militærkaserne er nedbrændt. Våben og ammunition herfra var forinden blevet beslaglagt, men det er uklart, om russisk militær eller militser stod bag.
Der verserer forlydender om grusomheder, der skal være begået i landdistrikterne, men i Gori har ofre, der er blevet såret af militserne ikke længere noget sted at søge lægehjælp, efter at staben har evakueret sygehuset i byen. En 28-årig kirurg, Georgi Abrmishvili blev dræbt ved et russisk missilangreb på hospitalet tirsdag, hvorefter hospitalsdirektøren, professor Gurami Guasalia, besluttede, at det var for risikabelt at fortsætte. "Jeg ved, at der befinder sig mange sårede i landsbyerne," siger han, "men hvad kan jeg stille op. Jeg har også et ansvar for mine ansatte."
'Vil blive straffet'
Russiske officerer er ikke meddelsomme om deres mission. Men en af dem, kaptajn Pavl Baskarov, siger: "Vi har forsøgt at finde repræsentanter for de georgiske myndigheder i Gori, som vi kunne tale med, men vi fandt ingen." Adspurgt om militsernes overgreb imod civile siger han: "Jeg kender intet til dette, men jeg er sikker på, at har nogen begået forbrydelser, vil de også blive straffet."
Den georgiske regering anklager tillige russerne for at have brudt en aftale om våbenhvile i den vestlige del af landet ved at fordrive georgiske tropper fra den anden separatistregion, Abkhasien. 
Den internationale menneskeretsorganisation Human Rights Watch har også observatører på stedet. De omtaler bl. a. en episode, hvor "dusinvis af civile" skal være blevet dræbt og såret ved et angreb på det centrale torv i Gori tirsdag. Angrebet fandt sted foran kommunekontoret, hvor adskillige borgere var søgt hen for at indsamle madrationer, der blev uddelt af de lokale myndigheder. 
© The Independent og Information. Oversat af Niels Ivar Larsen

