Aviser udråber ingen vinder efter duel
Amerikanske medier tøver med at udråbe en vinder efter den første debat mellem præsidentkandidaterne Obama og McCain. De fulgte manuskriptet, mener aviserne


 De fleste ledende aviser i USA var lørdag morgen forsigtige i deres analyser af den første debat mellem de amerikanske præsidentkandidater, demokraten Barack Obama og republikaneren John McCain. Ingen af de to blev udråbt som vinder efter duellen fredag aften, men avisen Chicago Tribune insisterede alligevel på, at McCain gjorde det bedst. 
New York Times skrev i sin leder, at debatten generelt var "en lettelse i forhold til en ellers modbydelig valgkamp". Ifølge avisen forsøgte både McCain og Obama at ramme en høflig tone på trods af lejlighedsvise giftigheder.
The Times noterede sig, at "amerikanerne nu kan se nogle klare forskelle mellem kandidaterne i forhold til at få rettet op på de katastrofer, der har ledt til krisen på Wall Street, på skatteområdet og vedrørende håndteringen af krigene i Irak og Afghanistan".
Avisen gav udtryk for, at Obama "helt klart dominerede den økonomiske del af debatten", fordi han opfordrede til en gennemgribende gennemgang af reglerne for den finansielle sektor og understregede behovet for hjælp til almindelige amerikanere såvel som bankerne. 
The Times tøvede dog med at udnævne Obama til vinder af fredagens konfrontation. 
Washington Post valgte at fokusere på lighederne mellem de to kandidater. 
- Der var forventede nuanceforskelle, men de to kandidater har grundlæggende de samme idéer til, hvordan de iranske og nordkoreanske atomprogrammer skal standses, hvordan vi skal forholde os til Ruslands aggression i forhold til sine naboer, hvordan krigen skal udkæmpes i Afghanistan, og hvordan fredsprocessen i Mellemøsten skal håndteres, skrev avisen i sin leder.
- Den største forskel mellem de to kandidater kan koges ned til noget, som næsten ikke har været diskuteret, nemlig McCains støtte til og Obamas modstand mod nye frihandelsaftaler.
Ifølge Wall Street Journal fulgte præsidentkandidaternes første møde i det store og hele manuskriptet. 
- Ingen af kandidaterne forlod deres talepunkter, ingen af dem lavede en bommert, og begge mænd vandt på de områder, hvor de er mest velbevandrede: John McCain på udenrigspolitikken og Barack Obama på indenrigsspørgsmål, konstaterede avisen. 
I modsætning til andre ledende medier, erklærede Chicago Tribune en vinder. Avisen argumenterede for, at med de seneste meningsmålinger var McCain nødt til at yde den bedste præstation i Mississippi. 
- Og det gjorde han i det små, konstaterede avisen.
- Hovedparten af fredag aftens debat tog udgangspunkt i det område, som McCain kender bedst, nemlig udenrigspolitik og militære bestræbelser. Og det kunne man se, konkluderede Chicago Tribune.
