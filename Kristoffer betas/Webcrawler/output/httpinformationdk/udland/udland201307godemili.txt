Er dette det gode militærkup?
Militærkuppet i Egypten er egentlig et tilbageskridt for demokratiet, men i det lange løb kan det føre til et bedre system end det, Mursi skabte. Tidligere har militærkup vist sig at være vejen til demokrati, siger eksperter
Selvom militærkuppet i Egypten i udgangspunktet afmonterer demokratiet, kan det vise sig at have en demokratiserende effekt på længere sigt, mener eksperter.


 
	Gud velsigne Egypten og dets militær,« skrev en ung egyptisk bekendt på Facebook mandag, efter at hærchef Abdel Fattah al-Sisi havde givet præsident Mohamed Mursi 48 timer til at imødekomme folkets og oppositionens krav. Det lykkedes ikke Mursi, og onsdag aften var Egyptens historie endnu et militærkup rigere. Med kuppet har militæret ikke bare slået fast, hvilken magt det har, men også hvordan det ser sin egen rolle i Egypten. Militæret er en »patriotisk institution« med et »patriotisk og historisk ansvar«, som al-Sisi sagde i sin tale onsdag aften.

	»Det er militærets offentlige måde at fremstille sig selv på. Det er muligvis også deres selvforståelse,« siger ph.d. ved Dansk Institut for Internationale Studier Rasmus Boserup, der også er tidligere direktør for Det Dansk-Egyptiske Dialoginstitut i Kairo.

	»Der er ingen tvivl om, at alle på Tahrir-pladsen mener, at det, der foregår, er legitimt. Den legitimitet, de repræsenterer, er langt større end det – set fra demonstranternes side – småborgerlige projekt, som Broderskabet står for. Og det er den linje, militæret lægger sig på: At de repræsenterer nationens selvforståelse.«

	Hærchefen sagde således i sin tale onsdag aften, at »det egyptiske folk har appeleret til militæret om hjælp«, og han understregede samtidig, at militæret altid har og altid vil »stå fjernt fra det politiske spil«. En udmelding, der kan være svær at følge, når militæret efterfølgende afsatte en præsident, indsatte en ny, ophævede parlament og forfatning og udstedte arrestordrer på ledende medlemmer af det Muslimske Broderskab. For ikke at tale om lukningen af ikke bare Broderskabets, men alle religiøse tv-kanaler.

	Kan skabe stabilitet

	Selv om militærkuppet som udgangspunkt afmonterer Egyptens demokrati, kan det imidlertid have en demokratiserende effekt på lang sigt.

	»Selvfølgelig er militærkup i udgangspunktet noget skidt, men det afhænger af omstændighederne,« siger lektor ved Forsvarsakademiet Peter Viggo Jakobsen. »Hvis man ved hjælp af et militærkup kan bremse et styre, der tilraner sig diktatorisk magt og stille og roligt kører sine modstandere ud på et sidespor, er det selvfølgelig en god ting.«

	Det handler i høj grad om, hvorvidt man kan skabe stabilitet og undgå blodsudgydelser og en borgerkrigslignende tilstand, mener Peter Viggo Jakobsen. Samme pragmatiske holdning har professor og leder af Center for War Studies ved Syddansk Universitet Sten Rynning.

	»Balancegangen går ud på at lave noget, der er knapt så demokratisk, men liberalt. Så man får skabt en magtbalance, hvor de, der repræsenterer forskellige grupper, kan indgå i et system sammen.«

	Netop inddragelsen af alle grupper, herunder især det Muslimske Broderskab, er ifølge Rasmus Boserup nøglen til en fredelig udvikling i Egypten.

	»Umiddelbart er militærkuppet et tilbageskridt for demokratiet, men det er ikke sikkert, det behøver gå så galt. Men det er utrolig svært at forudsige.«

	»For hvis det Muslimske Broderskab melder sig helt ud af processen, har vi en fjerdedel af befolkningen, som ikke føler sig repræsenteret af det politiske system, der bliver bygget op,« siger han.

	Demokratiets vogter

	Tidligere har militærkup da også undertiden vist sig at være en vej til demokrati, påpeger både Sten Rynning og Peter Viggo Jakobsen.

	»Tyrkiet er i høj grad vokset ud af en islamisk baggrund takket være Kemal Atatürk, der kom fra militæret. Det var et militærregime i mange år, men er gået hen og blevet demokratisk i dag. Selv om der har været militærkup siden, er det interessant eksempel på, at politisk stabilitet kommer før demokratisering,« siger Sten Rynning.

	Peter Viggo Jakobsen peger desuden på Pakistan som et eksempel på, at et militærkup har ført til mere demokrati.

	»I Pakistan har man en situation, hvor man gradvist har fået udviklet nogle civile institutioner, der efterhånden er i stand til at bide skeer med militæret og dermed kan få en fredelig overgang fra et militært til et demokratisk styre.«

	I Niger blev den siddende præsident Mamadou Tandja i 2010 væltet af militæret, efter at han havde forsøgt at forlænge sit mandat ved at ændre forfatningen.

	Det udløste som altid fordømmelser fra verdenssamfundet, men ifølge Marianne Haahr, der er programkoordinator for CARE i Niger, var kuppet også med til at genindføre demokrati i Niger.

	»Niger er et ludfattigt land, og det kan være svært mobilisere befolkningen nedefra. Folk går på gaden, hvis fødevarepriserne stiger, men sjældent hvis den politiske elite laver noget, man ikke er enig i. Derfor har militæret historisk set spillet en rolle som grundlovens vogter,« siger hun og påpeger, at den politiske situation i Niger i dag er stabiliseret:

	»I dag er demokratiet er helt genindført i Niger med en ny grundlov, et folkevalgt parlament og en præsident, som har ret stor opbakning.«

	I Egypten er der modsat Niger en stor mobiliseret befolkning. Dertil kommer, at militæret har væltet en folkevalgt præsident, der stadig havde tre år tilbage af sit mandat. I det lys er det svært at vurdere, om militæret virkelig er demokratiets vogter.

	»Broderskabet vil jo helt klart sige nej, og det har det ret i ud fra deres legitimitetsforestilling – det vandt valget. På den anden side har de revolutionære kræfter lige så meget ret i deres opfattelse af legitimitet – at demokrati repræsenterer folkets vilje,« siger Rasmus Boserup og tilføjer, at begge modeller er demokratiske, men på hver deres måde.

	Og ingen af dem er garanter for et demokrati, som vi forstår det i Vesten.

	 

