Nødhjælpsorganisationer skal sætte den politiske kikkert for det blinde øje
Angrebet på nødhjælps-konvojen til Gaza forsvares med henvisning til, at der er tale om en organisation med bånd til terrorbevægelser. Men er det overhovedet en rolle for nødhjælpsorganisationer at tænke politisk?
Den tyrkiske premierminister Erdogan rasede i går mod Israel efter aktionen mod nødhjælpskonvojen. En aktion, Erdogan kalder for 'stats-terrorisme', og som også fik demonstranter på gaderne i adskillige lande - her ved
 den israelske ambassade i Ankara i Tyrkiet.


 Hvad nu, hvis der nu lå et barn med brug for lægehjælp, men for at nå til det måtte du bestikke den forbryder, der havde forårsaget skaden, og som med stor sandsynlighed ville gentage forbrydelsen. Ville du så gøre det?
Sat på spidsen er det det dilemma, som alverdens nødhjælpsorganisationer til enhver tid vil stå i, når de arbejder i verdens konfliktområder. Og det er helt aktuelt den konflikt, som enhver, der vil yde hjælp til de nødstedte i Gaza-striben, må se i øjnene.
»Det er jo dybest set et klassik sammenstød mellem et humanitært princip og det politiske mål. Vi ser det i Gaza, har set det i Somalia, Sri Lanka og en lang række andre lande,« siger Christian Bal-slev-Olesen, tidligere generalsekretær i Folkekirkens Nødhjælp og mangeårig FN-koordinator af nødhjælp. Han beskriver det humanitære princip som dedikationen til, at ethvert menneske skal have hjælp i forhold til behov uanset andre hensyn.
»Det er klippefast. Derfor skal man gøre alt, hvad der står i ens magt for at nå frem. Punktum.«
Men over for det står hensynet til det internationale samfund, der vil opnå politiske mål og overvejer, om hjælpen i sidste ende vil have den modsatte effekt.
»Det er det evige dilemma,« siger han.
I Gaza uden Hamas?
Og det er i høj grad i spil i Gaza. Israelerne sagde hurtigt efter angrebet på nødhjælpsbådene, der kostede mindst 10 aktivister livet, at der var grund til at stoppe aktivisterne, da en af arrangørerne, en tyrkisk nødhjælpsorganisation, ifølge landets viceudenrigsminister havde 'tætte bånd' til terrororganisationer. Og tyrkerne afviser da heller ikke, at de samarbejder med Hamas for at få nødhjælpen frem.
Men kan man overhovedet arbejde i Gaza uden at samarbejde med Hamas?
»Det korte svar er nej,« siger nødhjælpsekspert Gunnar Olesen, nu konsulent og ekstern lektor ved RUC.
»Efter alt at dømme har Hamas et fast greb om Gaza, så dem kommer man ikke udenom.«
Christian Balslev-Olesen er enig.
»Og Hamas har også en bred støtte i befolkning. Det betyder ikke, at befolkningen sympatiserer med deres religiøse eller politiske standpunkter, men når du ikke har vand og mad til dine børn, vender du dig mod dem, der kan give dig det,« fastslår Christian Balslev-Olesen, der selv har arbejdet i Gaza -striben.
Neutralitet
Læger uden Grænser arbejder stort set i alle verdens konfliktzoner. Ifølge formand for den danske afdeling, Jesper H. L. Jørgensen, handler det ikke om at 'samarbejde' med f.eks. oprørsgrupper, men om at kommunikere med alle parter for at garantere neutralitet.
»Kommunikationen handler primært om at overbevise alle om, at vi ikke repræsenterer særlige stater eller politiske dagsordner. Det betyder blandt andet i praksis, at vi ikke i Afghanistan modtager penge fra lande, der er til stede militært,« siger Jesper H. L. Jørgensen. Men uanset hvad man gør, kan man ikke gardere sig imod at blive del af den politiske konflikt.
»Det sker da ikke så sjældent, at f.eks. en lokal krigsherre vil vinde popularitet ved at sige 'se, jeg har lukket læger ind for at hjælpe jer'. Derfor må vi altid forholde os til, om vores tilstedeværelse kan ende med at have den modsatte effekt. At vi er med til at opretholde den situation, der skaber nød,« siger Jesper H. L. Jørgensen.
Strategisk pres
Han bekræfter, at Læger uden Grænser har trukket sig ud af områder, fordi den politiske situation blev for kompliceret.
»Kan vi se, at vores tilstedeværelse direkte er med til at opretholde en milits, der hærger befolkningen, så vil vi sikkert trække os ud. Så er vi ikke længere neutrale i praksis, uanset hvad vi så siger.«
Gunnar Olesen mener dog ikke, at nødhjælpsor- ganisationer overhovedet skal bryde deres hoveder med den politiske balancegang.
»Det eneste, der kan stoppe det humanitære imperativ, er, at man selv bliver slået ihjel. Det kan blive så farligt for nødhjælpsarbejdere, at man bliver nødt til at trække sig, som det f.eks. var tilfældet i Somalia, men det må aldrig ske ud fra politiske hensyn,« fastslår Gunner Olesen.
»Røde Kors f.eks. skal hjælpe den enkelte nødlidende og sætte kikkerten for det blinde øje, når det gælder den politiske situation.«
- Men kan det ikke blive for kompliceret og for uigennemskueligt, om man skader eller hjælper på lang sigt, til at man kan forsvare at blive?
»Virkeligheden er kompliceret og sammensat, men det er der ikke noget at gøre ved. Man skal som nødhjælpsorganisation udelukkende følge det humanitære imperativ og aldrig bedrive politik,« siger Gunnar Olesen.
Manifestation
Men det krav går også den anden vej. Man skal nemlig så holde sig helt fra politiske manifetsationer, hvis man vil opfattes som en nødhjælpsorganisation, mener Gunnar Olesen.
Derfor var konvojen en fejl:
»Man kan finde den sympatisk, men den var primært en politisk manifestation, og den politiske del skal man overlade til andre. Humanitær hjælp gøres bedst så stilfærdigt som muligt. Lad Amnesty International om at råbe op om den generelle situationen og hold øjet på den enkelte nødlidende,« lyder hans opfordring.
Muslimsk nødhjælp
Men havde de tyrkiske deltagere på båden andre mål end de rent humanitære?
Christian Balslev-Olesen understreger, at han ikke kender detaljerne i anklagerne mod den tyrkiske organisation, men han mener, at en del af forklaringen på mistænksomheden er, at vi endnu ikke har vænnet os til, at en række store ngo'er fra muslimske lande spiller en stadig større rolle.
»Det er sket inden for de seneste 15-20 år, og det har vi vist ikke helt fordøjet. De vedkender sig et muslimsk værdisæt, men i praksis  skriver de jo under på præcis de samme principper og er med i de samme globale netværk som alle mulige andre. De er hverken mere eller mindre religiøse end de store gamle organisationer, der er baseret på et kristent værdisæt.«
Gunnar er enig: »Her hedder det Røde Kors. Der hedder det Røde Halvmåne. Bliver man urolig, skal man bare tænke på, at vi jo render rundt i ikkekristne lande med Folkekirkens Nødhjælp,  uden at vi derved har skjulte dagsordner om at smugle religiøse dagsordner ind ad bagdøren.«
Men betyder det, at de mål aldrig blandes sammen?
Nej, understreger Christian Balslev-Olesen: »Men det sker også i stigende grad for de kristne nødhjælpsorgansiationer, ikke mindst de amerikanske. Det så vi jo senest i Haiti.«
Svær sammenblanding
Læger uden Grænser mener, at der er en stigende humanitær og militær sammenblanding Derfor opfordrer de den danske regering til at holde de to ting adskilt.
»Vi kan ikke lade os koordinere med politiske og militære strategier.« siger formanden.
Og at det er blevet vanskeligere at manøvrere politisk, når hjælpen skal ud, bekræfter de to eksperter.
»Det er oplagt blevet sværere at operere som neutral part, ikke mindst under Bush-regeringen med den offensive og interventionistiske politik. Man er under stort pres for at rette sig ind efter staternes overordnede strategiske mål,« siger Gunner Olesen.
Christian Balslev-Olesen mener ikke mindst, at kampen mod terror har skabt nye arbejdsvilkår, fordi der lægges pres på ngo'erne for, at de skal holde sig f.eks. fra områder, hvor fjenden kan nyde godt af hjælpen.
»Det er realiteten, at vi arbejder blandt kriminelle, banditter og terrorister, når vi skal have nødhjælp ud. Vi må ikke være naive, men skal være ekstremt vågne for at gennemskue hvilket spil, man er en del af. Men det er ikke bare nogle principper, der kan diskuteres i Geneve. Det er en konstant praktisk virkelighed, hvis vi ønsker at hjælpe folk.«


