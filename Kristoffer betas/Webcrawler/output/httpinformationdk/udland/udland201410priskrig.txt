Priskrig på olie truer skiferolieproducenter
Afmatning i verdensøkonomien og rekordproduktion fra de amerikanske skiferoliefelter har pludselig bragt oliepriserne i frit fald. Saudiaraberne har indledt priskrig, der kan tvinge amerikanske producenter i knæ
 Når man medregner olie produceret via fracking-udvinding, er USA i dag verdens største olieproducent, foran Saudi-Arabien, der i årtier har været verdens topleverandør. Her et frackingbrud i Californien.


 »Alle er glade,« udtalte generalsekretær for OPEC, Abdalla Salem El-Badri, da Organisationen af Olieeksporterende Lande i juni holdt sit tilbagevendende statusmøde.
»Netop nu har vi en meget passende oliepris, markedet er stabilt (…) forbrugerne får deres forsyninger og producenterne en god pris,« forsikrede OPEC-chefen.
I dag, fire måneder senere, er olieprisen i frit fald, og verden er på vej ud i en dramatisk priskrig om olien med de amerikanske skiferolieproducenter og de saudiarabiske oliesheiker som hovedaktører.
Siden junimødet er olieprisen faldet med 25 pct., og prisen på Brent crude – referenceolien fra Nordsøen – er nu på det laveste niveau i fire år. Parallelt med prisfaldet falder kursen på en række olieselskabers aktier.
Situationen er den paradoksale, at olien – en begrænset ressource under langsom udtømning – nu pludselig forefindes i for store mængder på markedet.
På forbrugssiden skyldes det den globale økonomiske afmatning, som tirsdag fik Det Internationale Energiagentur, IEA, til at nedskrive sin forventning til stigningen i årets internationale olieforbrug.
På produktionssiden er der til gengæld skruet op, primært i USA, hvor produktionen af skiferolie ved den såkaldte fracking-teknik har merefart på end nogensinde. Fra et niveau sidste år på 7,4 mio. tønder olie pr. dag pumper USA i øjeblikket 8,9 mio. tønder op om dagen – det højeste niveau i næsten 30 år – og den amerikanske energistyrelse, EIA, regner med 9,5 mio. tønder som dagligt gennemsnit næste år. Medregnet olie produceret via naturgas er USA i dag verdens største olieproducent, foran Saudi-Arabien.
Normalt ser Saudi-Arabien og andre OPEC-lande det som deres rolle at holde den globale oliepris stabil ved at skrue op og ned for produktionen i takt med behovet.
Kæmper for markedsandel
Men nu synes man så provokeret af den amerikanske skiferolieoffensiv, at man i stedet både skruer op for produktionen og sætter prisen ned. I september var OPEC’s produktion på det højeste niveau i et år.
»Vi skal ikke forvente, at OPEC nødvendigvis spiller sin traditionelle rolle som ’svingende producent’,« advarer IEA’s chefanalytiker, Antoine Halff, over for Reuters.
I stedet for prisstabilitet går saudiaraberne nu efter at fastholde deres globale markedsandel. Oliestaten med de enorme valutareserver kan sagtens tåle en lavere oliepris, hvorimod producenter af ukonventionel olie – amerikansk skiferolie og canadisk tjæresand – har mærkbart højere produktionsomkostninger. For nogle skiferfelters vedkommende angives 80 dollar pr. tønde som smertepunktet, hvor det ikke længere kan betale sig at producere. 80 dollar er lige under det dagsaktuelle prisniveau, så den paradoksale konsekvens af olieselskabernes skiferolieoffensiv kan blive, at nogle af dem må opgive eller midlertidigt lukke for hanerne, fordi produktionen giver underskud.
Samtidig risikerer investorerne at flygte. Finansmagasinet Forbes beretter om kursfald de seneste tre måneder på 28-55 pct. for aktier i flere af de selskaber, der producerer skiferolie.
Også investeringer i de svindende og stadig sværere tilgængelige oliereserver i f.eks. Nordsøen bliver tvivlsomme ved det aktuelle prisfald.
»Hvis vi vedvarende er under 90 dollar, vil vi begynde at se rationelle olieselskaber skære ned på deres udgifter og blive mere omkostningseffektive,« siger Scott Darling, olieanalytiker hos JP Morgan, til finansmediet Bloomberg. Han henviser til bl.a. norske Statoil, der ligesom DONG Energys oliedivision er begyndt at skære ned på medarbejderstaben. Midt i prisfald og olieoverskud lægger selskaberne i den danske del af Nordsøen pres på regeringen for at få skatteincitamenter som vej til større olieproduktion.

