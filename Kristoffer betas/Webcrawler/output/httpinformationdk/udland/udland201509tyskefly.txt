Tyske flygtningetømmermænd breder sig
Efter en uge med stolthed og bred opbakning til at hjælpe flygtninge, er tvivlerne og modstanderne for alvor kommet på banen, også internt i regeringen. Imens knager asylsystemet voldsomt under tilstrømningen
Et asylcenter i en sportshal i Berlin er fyldt til bristepunktet med feltsenge og nyankomne flygtninge.


 Lastbilerne kører rask gennem det øde industriområde i det nordvestlige Berlin i forstaden Spandau, hvor lange rækker af metalgitre holder uvedkommende væk fra lagre, fabrikker og det nærliggende kraftværk. Det er ikke oplagt at lade 500 mennesker bo i denne industriørken, alligevel finder man mellem nogle træer containerbyen med navnet AWO Wohnheim Spandau. De består af fem ens udseende blokke i hvidgrå nuancer.
Slogans som ’Free Syria’ er malet på en af de lange rækker af containerne, der som legoklodser er stablet oven på hinanden. Små grupper af mænd står og ryger cigaretter, mens vagten i indgangsskuret venligt vinker én hen til hus nr. to, hvor en ung, langhåret mand beredvilligt fortæller om årsagen til sin flugt. Han har kun har ét seende øje og finder på sin tablet et foto af den 10 centimer lange metalsplint fra den 250 kilos bombe, der beskadigede det højre øje i Gaza forrige sommer. Ud over lejrens flertal af syrere, er der mange andre flygtninge fra Eritrea, Afghanistan, Irak og Albanien. Og altså også Gaza.
AWO Wohnheim Spandau er blandt Berlins ældste asylcentre og kan næste år fejre 20-års jubilæum.
»Det var slet ikke meningen at holde denne nedslidte containerby åben. Den var tænkt til at holde i fem til maksimalt 10 år. Men vi har nu brug for al kapacitet, så vi bider tænderne sammen,« fortæller Manfred Nowak, der er leder af Berlin-afdelingen af hjælpeorganisationen Arbeiterwohlfart, AWO, der driver i alt 11 asylcentre i Berlin, med plads til 3.500 mennesker. Han håber på, at vandrørene også holder denne vinter med. Han har dog også andre bekymringer.
»For nogle dage siden besøgte kansler Angela Merkel et af de nærliggende asylcentre, og hun spurgte, hvad der kunne forbedres. Jeg fortalte hende, at hvor det i dag tager fem måneder at behandle en asylsag, bør det komme ned på tre måneder, som loven foreskriver. Så kan vi hjælpe bedre, for vi har slet ikke nok ledige pladser. Ofte kommer politiet midt om natten med asylsøgende, selv om her er fuldt optaget. Så vi lægger madrasser ud i de fælles rum for ikke at skulle afvise nogen.«
Det bliver dagligt sværere at få enderne til at mødes, må Manfred Nowak indrømme.
Ved madudleveringen står en stor sort mand med bredt smil og langer varme retter over disken, og i en af sideblokkene bliver børnene passet i lejrens børnehave, hvor otte-ni børn koncentrerer sig om at lave lange træperlesnore. Børnene smiler genert til de fremmede, og halvdelen lyser op, da der lyder en hilsen på serbokroatisk. Den 20-årige Hanna Kröger er frivillig og passer børn to gange om ugen.
»Jeg har arbejdet i en børneby i Afrika og ville gerne fortsætte med det her i Tyskland. Jeg vil gerne være pædagog, så det her giver mening for mig.«
Forvirrede myndigheder
Oversætteren Abdul Saaed taler både kurdisk, arabisk og farsi. En ung mand fra Afghanistan kommer løbende med sine papirer. Han bor på værelse med sin mor, der bør opereres i armen, siger han og flagrer med røntgenbilleder.
Abdul Saaed siger: »Den unge mand får ikke rigtigt myndighederne i tale, også fordi hverkens mandens eller moderens papirer er behandlet færdigt.«
Manden har fået to indkaldelser til møder fra to forskellige kontorer, men på nøjagtig samme tidspunkt.
»Nu aner han ikke, hvad der er vigtigst. Det er sådan nogle problemer, vi hele tiden står med,« fortæller Abdul Saaed, der oplever, at de lokale myndigheder får stadig sværere ved at følge med.
»Det er en frustrerende tid for alle, for vi kan ikke hjælpe det, vi ville.«
Der er et særligt pres på delstaten Berlin, der får 15 procent af alle asylansøgere i Tyskland. På grund af befolkningens størrelse bør byen sørge for fem procent, eller hvad der i år svarer til 40.000 personer. Så næsten dagligt åbner nye midlertidige asylcentre.
Kædereaktion i Europa
Med omkring 70.000 eller flere flygtninge på otte-ni dage kommer lukningen af de tyske grænser på et kærkomment tidspunkt, mener nogle.
Asylsystemet kan ikke engang hjælpe dem, der er ankommet. Samtidig ønsker Tyskland at sende det signal til omverdenen om, at man også ønsker at overholde de fælleseuropæiske regler, man selv har været med til at sætte ud af kraft i begyndelsen af september, før paskontrollen kom i stand søndag aften. »Flygtningene kan ikke selv vælge, hvor de vil rejse hen,« lød budskabet fra indenrigsminister Thomas de Maiziére op til indenrigsministermødet i EU-kredsen i går i Bruxelles.
Martin Schultz, formand for Europa-Parlamentet, ser den tyske grænsekontrol som »taktisk«, mens tysk politi ikke tror, at det vil afholde flygtningene fra at komme. Den tyske grænselukning har umiddelbart medført en kædereaktion: Østrig har indsat 2.200 soldater og lukket grænsen mod Ungarn, mens Ungarn vil have lukket sin grænse mod Serbien senest i dag. Også Slovakiet har indført grænsekontroller. Køen ved de fleste grænser er kilometerlange.
De tyske delstater har, frem til paskontrollen blev indført, sendt tydelige advarsler til regeringen om, at de er over grænsen for, hvad de kan yde. Især i München, hvor mange af flygtninge sendes direkte videre til øvrige delstater. Også SPD-ledede delstater er synligt utilfredse, hvilket sender et kraftigt signal til moderpartiet, der mener, at Tyskland skal hjælpe, så godt det kan lade sig gøre. Erhvervsminister Sigmar Gabriel (SPD) talte i går om ikke ’kun’ 800.000, men én million i år.
Den mest markante modstander er regeringspartneren CSU, de konservative i Bayern, hvor partiformand Horst Seehofer åbent har kritiseret kansler Merkels flygtningepolitik som »forkert«, fordi Tyskland angiveligt har stillet alle ankommende flygtninge i udsigt, at de er velkomne. Seehofer har selv inviteret Ungarns regeringschef, Victor Orbán, til møde, der kvitterede med at rose den tyske kovending. Süddeutsche Zeitung skriver på lederplads, at Merkel har begået sin hidtil største brøler, hvor Tyskland er splittet mellem den moralske og juridiske pligt til at hjælpe de nødlidende, men på den anden side presses af den enorme opgave med at håndtere flygtningene.
»Hun og politikken er mislykket, både gennem selvovervurdering og ved den ubevægelighed, som præger de øvrige europæiske lande«, skriver avisen.

