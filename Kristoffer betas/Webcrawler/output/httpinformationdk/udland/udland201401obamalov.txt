Obama lover stop for udspionering af udlændinge
I en tale i går søgte USA’s præsident at berolige oprørte ledere og borgere i udlandet, men NSA’s fortsatte indsamling af metadata verden over vil ifølge kritikere ikke yde nogen garanti mod brud på privatlivets fred
Amerikanske borgerret-tighedsforkæmpere er træt af NSA’s udspionering. De stod foran porten til USA’s justits-minsiterium i går i anledning af, at præsident Obama holdt en tale om NSA derinde. Han skulle formilde USA’s allierede, der føler, at overvågningen er gået alt for vidt.


 
	Præsident Barack Obama har beordret den amerikanske aflytningstjeneste, NSA, til at holde inde med at udspionere statsoverhoveder og regeringschefer i lande, der enten er USA’s »allierede« eller »nære venner«.

	Det sagde Obama i går i en tale i det amerikanske justitsministerium, hvor han samtidig bebudede nogle moderate reformtiltag af NSA’s massive overvågning og indsamling af informationer om amerikanske og udenlandske statsborgeres bevægelser og kommunikation.

	I en forordning offentliggjort af Det Hvide Hus søgte præsidenten endvidere at berolige statsborgere i udlandet med garantier om, at metadata indsamlet af NSA ikke vil blive brugt til at diskriminere eller undertrykke afvigende meninger.

	I stedet vil NSA’s dataindsamling i fremtiden være »skræddersyet« til at imødegå terrorisme, spredning af atomvåben og cyberangreb – og derved være fokuseret på at beskytte USA’s og dets allieredes sikkerhed.

	Efter whistlebloweren Edwards Snowdens sidste sommer afslørede NSA’s kolossale kapacitet til at opsuge og tappe elektroniske informationer verden over og lagre dem i over fem år, er USA blevet udsat for kraftig kritik i udlandet.

	Denne kritik nåede hidtil usete højder i efteråret, da det blev afsløret, at en række regeringschefer bl.a. tyske Angela Merkel, og andre statsoverhoveders private kommunikation er blevet aflyttet og aflæst af NSA og gjort til en del af præsident Obamas daglige efterretningsbriefing.

	Men det fremstod uklart i præsidentens tale i går, hvorvidt NSA’s overvågning af allierede udenlandske ledere vil ophøre på ubestemt tid, eller om USA vil bevare muligheden for at udspionere dem i særlige tilfælde.

	Forbeholdet blev udtrykt på følgende måde: »Med mindre vi føler os berettiget af nationale sikkerhedshensyn, vil vi ikke overvåge ledere af allierede og venligt indstillede nationer,« sagde Obama.

	Præsidenten fortsatte:

	»Og selvfølgelig vil vi fortsætte med at indsamle efterretninger om fremmede regeringers intentioner, ligesom andre gør mod os. Vi har ikke i sinde at undskylde, at vi er bedre til det end andre. Statsoverhoveder og regeringschefer bør dog have tillid til, at vi behandler dem som ægte partnere. De er vores allierede og nære venner.«

	Efter de mange afsløringer af NSA’s virksomhed kan det imidlertid blive svært for Obama at genoprette udenlandske lederes og borgeres tillid til hans mundtlige og skriftlige garantier om en mere målrettet udspionering.

	USA’s renommé

	»Obama har desperat brug for at genopbygge USA’s partneres tillid. Jeg tror, man i udlandet vil indtage en afventende holdning og se, om præsidenten bestræber sig på at føre sine reformer ud i livet. Kun på det tidspunkt vil vi vide, om det er lykkedes,« siger James A. Lewis, senior stipendiat ved Center for Strategic and International Studies i Washington, D.C.

	Sascha Meinrath fra Open Technology Institute ved New America Foundation i Washington, D.C. er endnu mere skeptisk over for Obamas løfter til regeringer og borgere i udlandet.

	»Jeg synes, det er en skuffende tale. Den vil gøre ret lidt for at stoppe undergravelsen af USA’s renommé i udlandet – en krise, som NSA’s udspionering har forårsaget,« siger han.

	Amerikanske kritikere af NSA’s metadata-program – der indsamler informationer om alle telefonopkald, sms’er og e-mails verden over – havde håbet, at præsidenten ville beordre et stop for denne udbredte praksis.

	De opfordrede i stedet Obama til at lade NSA begrænse udspioneringen til mål, man har grund til at formode, er involveret i aktiviteter, som kan skade USA’s og dets allieredes nationale sikkerhed.

	Et panel nedsat af Obama anbefalede i en rapport i december, at amerikanske teleselskaber eller en tredje part skulle opbevare metadata, og at FBI herefter kan søge om adgang til informationerne gennem den udenlandske overvågningsdomstol, FISA.

	Dette forslag er blevet kritiseret af en forbundsdommer, der for nylig blev anmodet af højesteretspræsident John Roberts om at mægle mellem regeringen og FISA. Dommer John Bates anførte, at FISA-domstolen vil blive overbebyrdet, og at en så langsommelig procedure kan skade NSA’s evne til i akutte nødsituationer at opspore terrorister.

	Opbevaring af metadata

	I sin tale erkendte præsident Obama, at det ikke i længden var holdbart at lade NSA opbevare de indsamlede metadata, selv om han fremhævede, at der indtil nu ikke er fremkommet et eneste eksempel på »misbrug« af disse informationer.

	Men alene muligheden for, at NSA’s besiddelse af metadata kan give anledning til misbrug uden for offentlighedens søgelys, er ifølge præsidenten nok til at berettige at fratage NSA’s ansvar for at opbevare informationerne. Derfor beordrede han sin justitsminister og et panel til at undersøge, hvordan disse metadata kan blive opbevaret på en ansvarlig måde.

	Teleselskaber, der har været til samtale hos præsidenten, har allerede afvist at være med, og ideen om at oprette en uafhængig tredje instans til oplagring vil ifølge Obama ikke nødvendigvis beskytte amerikanske og udenlandske statsborgeres ret til privatlivets fred.

	Obama valgte endvidere at forsvare indsamling af massive metadata med nogle hypotetiske eksempler på, hvordan det kan føre Forbundspolitiet, FBI, og CIA på sporet af terrorister. Det til trods for, at flere undersøgelser lavet af uafhængige instanser kun har fundet et par eksempler siden 2011 på, at metadata har resulteret i tilfangetagelse af en terrorist, som New America Foundation offentliggjorde en undersøgelse i denne uge.

	Konsekvensen af en manglende klippefast amerikanske garanti mod udspionering af borgere i udlandet kan ifølge nogle kritikere blive ramme alvorlig for det globale internet.

	Trussel mod internettet

	I et brev sendt til præsident Obama i går argumenterede direktøren for Human Rights Watch i New York, Kenneth Roth, at en fortsat overvågning af udlændinge »undergraver USA’s lederskab som forsvarer af den ytringsfrihed, internettet har skabt globalt.«

	»Desværre oplever vi allerede, at nogle lande er begyndt at opbygge mure mod NSA’s overvågning. Det vil kunne ’balkanisere’, internettets globale struktur, med mindre USA lægger begrænsning på sin overvågning,« skriver Roth til Obama. Men Sascha Meinrath fra New America Foundation er skeptisk over for en mulig ’balkanisering’ altså splitte, af internettet, hvor de enkelte lande søger at oprette deres egne netværk.

	»Det giver ikke mening praktisk set, og det vil åbne op for undertrykkelse af ytringsfriheden på nationalt niveau. Det er svært at forestille sig, at Brasilien vil efterligne Iran og Kina,« siger Meinrath.

	»For USA er problemet, at hvis vi ikke yder udlændinge beskyttelse vil andre lande heller ikke beskytte vores borgere mod spionage. Uden amerikansk lederskab vil det være alle mod alle.«

	 

