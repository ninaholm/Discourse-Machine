Bagsiden: Omsorg for bier og borgmester
Russiske ledere har travlt med at pege fingre efter hinanden ovenpå hede- og røgkatastrofen, mens Moskvas borgmester gør noget ved sagerne
Håndgemæng i toppen af russisk politik, hvor Medvedev, Putin og Moskva-borgmester Lusjkov skændes om, hvem der har nosset mest i det under sommerens brande.


 Rusland er stadig ikke helt kommet sig oven på denne sommers langstrakte og ekstreme hedebølge, tørke, brande og røgproblemer. Regningen bliver stor. Mange milliarder rubler. I kølvandet på katastrofen har der allerede været megen mudderkastning internt imellem de ansvarlige politikere og embedsmænd. Mange peger på, at den skyldige i hele miseren er Putin, som indførte en lov om skovbruget, som betød manglende offentlig kontrol med skovene, manglende vedligeholdelse af brandbælter og veje, og manglende vanding af moser.
Putin derimod har haft travlt med at skyde skylden på lokale ledere rundt omkring i landet. Bl.a. har både han og præsidenten være stærkt kritiske over for Moskva-borgmester Jurij Lusjkov, der tog på ferie midt under katastrofen og var meget langsom til at komme hjem igen, mens befolkningen i Moskva led under røgtåge og hede og omegnen var i brand. Lusjkov har på sin side beskyldt Moskva-distriktets guvernør Boris Gromov for at have hovedansvaret for, at brandvæsenet ikke var i stand til at holde brandene nede. Og så videre.
Lidt til Jurijs bier
Jurij Lusjkov i Moskva har imidlertid gjort sin del af det efterfølgende hjælpearbejde. På en og samme dag underskrev han ifølge netavisen Lifenews.ru bevillinger af hjælp til både dem af byens beboere, som trænger til hjælp og omsorg oven på brandene, og til ... bier. Helt nøjagtigt 105 millioner rubler (ca. 20 millioner kr) til at sende ældre og tilskadekomne til forskellige sanatorier for at komme sig »efter de ufavorable vejrsituationer«. Men bierne fik mere. Det andet dokument, som Lusjkov underskrev samme dag, var en bevilling på 265 millioner (42 millioner kr) til Mosmeddynagroprom, i landsbyen Medyn i Kaluga-området, der er et landbugsselskab der producerer honning og andre fødevarer og som ejes af bystyret, hvilket vil sige Lusjkov. Pengene skal går til at redde bibestanden. Stedet er kendt som 'Lusjkovs herregård', og han er kendt som en passioneret biavler.
Rig borgmester
Det var da også et af de første steder, den berygtede borgmester for Moskvas 13 millioner indbyggere tog hen, da han under katastrofen langt om længe vendte hjem fra ferie i Østrig. Mange i Rusland mener, hans tid som borgmester er ved at være forbi. Men som pensionist får han stadig rigeligt at se til. Han kan jo bl.a. passe bierne på herregården. Og så har han jo sine private milliarder af rubler at passe på. Det kom torsdag frem, at han og hans kone er den familie blandt 100 topembedsmænds familier i Rusland, som i 2009 tjente mest. Sammen med fruen, som er Ruslands rigeste kvinde og byggematador i Lusjkovs domæne i Moskva, tjente han sidste år omkring en milliard - dollars.

