Opsplitning af danske kæmpebanker rykker nærmere
IMF vil beskatte verdens store og risikable banker, mens Se og SF og til dels DF vil splitte Danmarks største banker op ved lov


 Siden finanskrisen er mange af verdens største banker kun blevet større, og det sætter nu fornyet gang i debatten om, hvorvidt de skal splittes op: De store banker har den bedste kreditværdighed, fordi alle antager, at de igen vil blive reddet af regeringerne, hvis de skulle komme i samme slags problemer som i 2008.
De er ganske enkelt 'for store til at fejle' - de vil ødelægge deres hjemlandes økonomier, hvis de krakker. Dermed kan storbankerne trygt kaste sig ud i risikable investeringer, fordi regeringerne jo alligevel er nødt til at hjælpe, hvis det går galt. Dén kattepine og potentielle kæmperegning vil de fleste regeringer gerne ud af, og IMF kom sent tirsdag med to bud på hvordan i en rapport forberedt op til G20-landenes møde i weekenden.
Forslag nummer ét: Beskat hele finanssektoren, og put pengene i en fond - så kan de selv få lov at betale for eventuelle redningspakker, kan de. I første omgang skal skatten være ens for alle, men senere skal den justeres, så de største og mest risikovillige betaler mest.
Forslag nummer to: Læg en skat på finansiel aktivitet, som afregnes efter profit og lønudbetalinger. Det vil bidrage til at reducere finanssektorens samlede størrelse og minimere risikabel adfærd, argumenterer IMF.
Rapporten kommer, netop som investeringsbanken Goldman Sachs - der er under anklage af amerikanske myndigheder for uærlig adfærd op til det amerikanske boligkrak - noterede en 90 pct. profitstigning og 5,5 mia. dollar i bonusudbetalinger i første kvartal af 2010.
Den britiske finansminister, Alistair Darling, sagde til Financial Times, at han »velkommer« IMF's forslag, og premierminister Brown tog dem som udtryk for, at hans ønske om stram regulering af bankerne vinder mere og mere gehør internationalt. IMF understregede da også, at bred international opbakning er altafgørende, hvis de nye regler skal virke.
S: Split banker ved lov
Samme forbehold havde Dansk Folkepartis Kristian Thulesen Dahl, da han forleden bakkede op om Socialdemokraternes forslag om at splitte Danmarks største banker op ved lov:
»Ellers ender det bare med, at de danske banker bliver gjort mindre og overtaget af store udenlandske banker med høj risiko,« siger han til Politiken.
Socialdemokraternes forslag er rettet mod Danske Bank, Nordea Bank Danmark, Jyske Bank, Sydbank, Nykredit Bank og FIH Erhvervsbank, som tilsammen har aktiviteter svarende til mere end det dobbelte af Danmarks økonomi. Og det er for risikabelt, mener finansordfører Morten Bødskov (S).
SF vil også gerne være med til en opsplitning, men har endnu ikke har lagt sig fast på sine endelige ønsker til fremtidens finansregulering.

