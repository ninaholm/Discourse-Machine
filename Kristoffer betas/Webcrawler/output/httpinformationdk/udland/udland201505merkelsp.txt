Merkels plageånder i opløsning
Det borgerlige protestparti Alternative für Deutschland er ved at gå til i forbitrede fløjkampe, der kan ende med at sende partiet ud i glemslen
Den ene fløj i Alternative für Deutschland mener, at partiet skal lægge sig op ad Pegida-bevægelsen.


 Kansler Merkel kan i disse uger ånde lettet op, idet nogle af hendes skarpeste kritikere, det borgerlige protestparti Alternative für Deutschland (AfD), er i alvorlig krise.
Efter en stribe valgsucceser i de tyske delstater og til Europa-Parlamentet så det ud til, at det to år gamle parti kunne komme i Forbundsdagen ved næste valg. De ambitioner kan nu gå i vasken, fordi partitoppen skændes for åbent tæppe om kursen. Skal partiet være liberalt, EU-kritisk og fokuseret på en ny europolitik, som det forfægtes af partistifter og økonomiprofessor Bernd Lucke? Eller vinder kursen om at skabe et nationalkonservativt parti med fokus på hårdere domme og kritik af indvandrere samt flirteri med Pegida-bevægelsen? Det har de to øvrige sidestillede formænd, Frauke Petry og Konrad Adam, slået til lyd for.
Kontrolfreak
I stedet for et både/og er det for partiet blevet et enten/eller, der dog især bunder i, at partistifter Lucke anklages for at være en aldeles enerådende kontrolfreak, der ønsker at bestemme langt ned i detaljerne. Lucke har slået kontra og valgt at henvende sig direkte til sine partimedlemmer pr. mail, hvor han beklager, at partiet gradvist er blevet gjort både »nationalistisk, antiislamisk, indvandringsfjendsk«. Og for at sætte trumf på har han dannet sin egen forening, »Weckruf 2015«, som partimedlemmerne kan melde sig ind i.
Det har fået rivalen Frauke Petry, der sidder i Sachsens delstatsparlament for AfD, til at ville ekskludere alle de par tusinde partimedlemmer, der allerede har meldt sig under Luckes faner. Det har hun dog nu fået en offentlig røffel for af partiets ledelse. Nu er partiets stridigheder sat til debat ved et landsmøde midt i juni, hvor der skal vælges én formand i stedet for de nuværende tre. Taber Bernd Lucke den afstemning, truer han med at etablere et nyt parti.
Med til partiets problemer hører, at partiets kernetese – at euroen er på vej mod apokalyptisk undergang, og at regningen ender hos de tyske skatteydere – foreløbig ikke er blevet til virkelighed.
For fortsat at kunne motivere de borgerlige protestvælgere, der har fået nok af kansler Merkels midtsøgende kurs, har AfD i stigende grad gjort kritik af flygtninge- og asylpolitikken til et kernetema. Især efter at Tyskland på få år er blevet Europas største indvandrerland og den største modtager af asylansøgere.

