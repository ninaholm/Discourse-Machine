'Vi ser aldrig den sidste talebaner ...'
Det danske ansvarsområde i Helmand er fuldstændig under ISAF's og den afghanske regerings kontrol, siger den danske oberst Henrik Sommer. Men det betyder ikke, at Taleban er forsvundet
-Vi løser den militære opgave, men hvis der skal bygges elværker og leveres strøm til den afghanske befolkning, skal der andre aktører på banen. Udvikling er ikke vores opgave,- siger Henrik Sommer fra Hærens Operative Kommando.


 "Vi har kontrol over det hele, vi kan gå ind overalt, som det passer os. Taleban styrer ingenting i det danske ansvarsområde." 
Så kategorisk beskriver oberst Henrik Sommer fra Hærens Operative Kommando situationen i det centrale del af Helmand, hvor hovedparten af 700 danske soldater er udstationeret.
Henrik Sommer baserer sin vurdering på de daglige rapporter, han får fra den danske bataljon i Helmand og på de gentagne besøg, han har aflagt i området.
Han understreger, at han på ingen måde kan genkende det negative billede af udviklingen, som den britiske tænketank ICOS tegner i sin seneste rapport, der konkluderer at Taleban er til stede i 72 procent af landet.
"Taleban er trængt i defensiven i hele det danske område. For et år siden var Taleban til stede i mange områder, de var i Gereskh by, de var I Upper Gereskh Valley. Det er de ikke mere, der sidder det afghanske politi ANP, den afghanske hær ANA og de danske ISAF-styrker i dag", siger Henrik Sommer.
Taleban er der stadig
Det betyder imidlertid ikke, at Taleban er forsvundet, understreger han. Taleban kan stadig krydse det danske område eller placere en bombe i Gereskh by, men det betyder ikke, at Taleban har kontrol over noget. Henrik Sommer indrømmer dog, at sikkerheden stadig kan blive bedre.
"Der er stadig områder, hvor vi gerne vil være mere til stede, områder, vi gerne vil forhindre Taleban i at passere. Vi kan jo ikke forhindre en mand i at gå igennem vores område, for hvornår er man talebaner? Det er så nemt for dem blot at gemme deres våben og spadsere gennem området, klædt som alle andre lokale. Det betyder imidlertid ikke, at de kontrollerer noget. Det er ligesom med almindelige kriminelle i Danmark. Selv om vi har en stor politistyrke, kan vi ikke forhindre kriminalitet. Det vil altid være tyveknægte, sådan er det også i Afghanistan," siger han. 
"Vi har ikke soldater på hvert andet gadehjørne, men det er jo ikke ensbetydende med, at Taleban styrer området."
Henrik Sommer understreger, at det en utopi at forestille sig, at Taleban forsvinder helt.
"Vi ser aldrig den sidste talebaner, og de vil altid være i stand til at lave et attentat eller lægge en mine. Taleban kan stadig lave aktioner, fordi de kan forklæde sig som civilpersoner. Det kan vi ikke forhindre. Vi kan aldrig få 100 procent ro og garantere, at der slet ikke sker noget. Derfor er vi også fortsat i kamp med Taleban, men det er ikke dem, der angriber, det er os. Vi har endda flere kampe end andre styrker, men det er fordi vi er mere aktive," siger han.
Grænsen er nået
Henrik Sommer fremhæver en NATO-undersøgelse, der for nylig viste, at der kun er kamphandlinger i syv procent af Afghanistan. Samtidig erkender han dog, at ISAF godt kan bruge flere soldater. 
"Der er helt sikkert brug for de amerikanske soldater, som er på til det sydlige Af-ghanistan,", siger han med henvisning til USA's plan om at sender yderligere 3.500 mand til det sydlige Afghanistan i løbet af januar. 
Om Taleban har vundet frem, fordi ISAF fra starten har haft for få folk, vil Henrik Sommer ikke ind på: 
"Vi har de styrker, vi har," siger han. "Det har været det muliges kunst, og det er altid svært at svare på, hvornår nok er nok."
En ting er den danske oberst dog sikker på. Det vil være meget vanskeligt for Danmark at levere yderligere mandskab til den optrapning af Afghanistan-missionen, som den amerikanske øverstkommanderende David Petreus planlægger i løbet af 2009.
"For øjeblikket er den danske hær strakt til det yderste. Det vil blive meget svært og have store omkostninger, hvis Danmark skal stille med flere folk, i hvert fald fra hæren. Om andre dele af forsvaret kan levere mandskab skal jeg ikke gøre mig klog på."


