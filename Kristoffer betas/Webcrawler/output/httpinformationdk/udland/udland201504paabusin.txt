På businessclass til en besat by i ørkenen
En splinterny konferencesal midt ude i ørkenen. Hundredvis af sikkerhedsfolk til at holde vagt på hver en sandbanke. Og absolut intet fagligt indhold, der kan retfærdiggøre, at den marokkanske konge har brugt tusindvis af kroner på at flyve mig hertil. Hvorfor er det lige, jeg er i Dakhla?
 Byen Dakhla er ’Marokkos sydlige regions perle’, lød det i en besked fra Kong Mohammed VI, som blev læst op på konferencen, som Information deltog i. Marokko betragter nemlig territoriet som en del af det marokkanske kongedømme. FN betragter territoriet som ulovligt besat af Marokko


 »Er Vestsahara et land?« spørger manden bag indtjekningsskranken i Kastrup, da jeg rækker ham min stak billetter, der via fire fly skal ende med at bringe mig til Dakhla på Afrikas vestkyst.
Jeg vidste det ikke selv, må jeg indrømme, før Information en uge forinden blev inviteret på konference med alt betalt på businessclass sammen med Marokkos konge og otte »nuværende og tidligere præsidenter«. Og nu, mens min pakkede kuffert stille triller væk på bagagebåndet, er jeg stadig ikke sikker på, hvad jeg skal svare den forvirrede lufthavnsmedarbejder. Man kan let finde Vestsahara på kortet. Det ligger lige syd for de Kanariske Øer.
Men om det er et land, afhænger måske snarere af politisk ståsted. Marokko betragter territoriet som en del af det marokkanske kongedømme. FN betragter territoriet som ulovligt besat af Marokko. Og sådan har det været i 40 år.
Morten Nielsen fra græsrodsbevægelsen Afrika Kontakt synes, det er forkasteligt, at Information har sagt ja til at deltage i konferencen. Officielt står programmet på syd-syd-samarbejde i Afrika, udvikling af grøn energi og afrikanske kvinders sociale ansvar. Men Morten Nielsen kalder det lige ud et »propagandaarrangement«, som den marokkanske regering har kastet tusindvis dirham efter for at demonstrere sin magt over det besatte område.
Behov for opmærksomhed
Marokko har opført en 2.200 kilometer lang mur for at forhindre den oprindelige befolkning i de besatte områder, sahrawierne, i at komme i kontakt med de mange landsmænd, som lever i flygtningelejrene i Algeriet. Her sidder blandt andet frihedsbevægelsen Polisario, som fungerer som eksilregering, og som siden besættelsen i 1975 har krævet, at der gennemføres en folkeafstemning om selvstændighed. FN fik i 1991 gennemført en våbentilstand, hvor parterne blev enige om en folkeafstemning, som skulle definere områdets fremtidige status. Marokkos konge vil gerne gennemføre en folkeafstemning, men kun om, hvorvidt Vestsahara skal have autonomi eller være en fuldgyldig del af Marokko – ikke om selvstændighed.
Umiddelbart skulle man ikke tro, at den marokkanske konge havde specielt behov for international opmærksomhed på den fastlåste situation.
Men når han alligevel har inviteret verdenspressen, herunder Information, til Vestsahara på businessclass, kan det hænge sammen med, at kongen har brug for omverdens velvilje for at holde kontrol med området – og for fortsat at kunne sælge ud af Vestsaharas ressourcer. Og det virker tilsyneladende.
Den Afrikanske Union har anbefalet sine medlemmer at boykotte konferencen i Vestsahara, fordi den foregår på ulovligt besat territorium. Alligevel er min sidemand på sidste stop til Dakhla den sudanske indenrigsminister, Ahmed Saad Omer Khidir.
»Det overrasker mig at møde Dem her,« siger jeg. Men han har ikke hørt noget om boykot, svarer han, mens han smider skoene og ruller et rødt tæppe over sine strømpeføder. Hvorefter han læner sædet tilbage og begynder at snorke. Det kulsorte ørkenmørke brydes af hurtige blitzlys, da jeg træder ud af flyet i Dakhla. Teenagere i store jakkesæt hopper og springer energisk omkring og tager billeder af os. Inde i lufthavnen er der endnu flere. Nu, i lyset, kan man se, hvordan flere af dem er ved at udvikle tynde sporadiske overskæg. De springer til siden for os, så en rød løber åbenbarer sig, og de slår ud med armene, mens de mumler »welcome«.
Ingen ved dog, hvor vi skal bo. De ansvarlige er her ikke, siger de, men vi er velkomne til vente ude i et opslået beduintelt, hvor marokkansk musik brager ud af et par højtalere, mens vinden banker ind i den hvide teltdug.
Efter en times forvirring lyder beskeden, at vores luksushotel er blevet ødelagt af en sandstorm aftenen inden.
I stedet sætter vi os ind i en jeep, der fragter os over sandbankerne til nogle hytter på et backpacker-hostel for kitesurfere.
Jeg er en smule skuffet, allerede forvænt med livet på businessclass. Men næste dag under morgenmaden kan jeg se, hvordan også Sao Tome og Principes jakkesætklædte præsident må kæmpe med at komme ned i hostellets lave hippiepuder for at indtage sin morgenkaffe.
Andre præsidenter og ministre har sovet i telte, som de har delt med folk, de ikke kender. Efter sigende er det derfor, nogle allerede er rejst hjem igen.
Kongens konference
Under konferencens åbningsceremoni troner Kong Mohammed af Marokko fra en guldramme over scenen, oppe under det skinnende træloft i den spritnye konferencebygning, som den marokkanske regering har bygget til lejligheden. På storskærmen er der også to billeder af kongen, ligesom han skuer ud på forsamlingen fra to skærme på lokalets sidevæge. Og hvis vi alligevel skulle være i tvivl, er de to billeder på storskærmen akkompagneret med teksten: »Under beskyttelse af hans majestæt Mohammed VI«.
Kongen er ikke selv til stede, men hans åbningsbesked bliver læst op. Heri kalder han Dakhla »Marokkos sydlige regions perle«, hvorefter han erklærer, at »Dakhla vil blive hjertet i Afrikas fremtidige økonomiske centrum, som vil være hengiven til at arbejde for fred og stabilitet«. Budskabet er det samme i den pressemappe, jeg har fået udleveret, hvor der står, at »Dakhla er en by i det marokkanske kongedømme«. En definition, FN vist ikke er helt enig i. Jeg døser lidt hen i de bløde røde biografagtige sæder, mens høretelefonernes oversættere luller ord i mine ører som »kvinderettigheder«, »samarbejde«, »udvikling« og »respekt«. Jeg vågner ved ordet »menneskerettigheder«. Jeg har læst, at både Amnesty International og Human Rights Watch kritiserer de marokkanske myndigheder i stærke vendinger for at chikanere demonstrationer mod besættelsen med vold og fængselsstraffe til de deltagende. Kongens tale går nu lidt ad et andet spor:
»Marokkos Afrika-politik er baseret på en forstående, integreret og inkluderende indstilling, designet til at skabe fred og stabilitet, påskønne bæredygtig udvikling for mennesker og sikre vores befolkningers kulturelle og spirituelle identitet i respekt med de universelle menneskerettigheder.«
Hvorfor Dakhla?
»Så hvorfor er vi kommet til Dakhla?« lyder det rammende spørgsmål fra næste taler. Det er Jean-Claude Carteron, lederen af Crans Montana Forum, den schweiziske organisation som sammen med Marokko arrangerer konferencen. Jeg har spurgt mig selv om det samme, siden vil landede. De har været nødt til at bygge en splinterny konferencebygning midt i ørkenen. Der er ikke hoteller nok og sparsomt med veje. Hundredvis af sikkerhedsfolk er blevet fløjet ind for at holde vagt på hver en sandbanke. Men Dakhla repræsenterer en grænseflade mellem forskellige slags landskaber, siger Jean-Claude Carteron. Og noget med solen og vinden. Tilbage i presserummet drypper sveden af de britiske PR-mænd, som har hvervet os journalister. Der er ikke stole nok, og internettet virker ikke. Jeg beslutter mig i stedet for at prøve en af paneldebatterne med temaet »Mod bedre håndtering af naturressourcer«. Blandt talerne er Estlands præsident, som taler om naturressourcer – i Estland – på estisk. Jeg ved ikke, hvorfor jeg bliver overrasket. Det var ikke, fordi jeg forventede at høre noget om, hvordan Marokko angiveligt har solgt 2,1 mio. ton fosfat fra Vestsahara i 2014. Eller om den omstridte fiskeriaftale, som EU underskrev med Marokko i 2013 for at få adgang til det lukrative farvand ud for Vestsahara. En aftale, som har fået eksilregeringen Polisario til at sagsøge EU ved EU-domstolen, fordi de mener, at aftalen er i strid med Geneve-konventionens paragraf om, at det er ulovligt at udnytte naturressourcer fra et besat område.
Proppen i flasken
Danmark stemte imod den omstridte fiskeriaftale. Men især de sydeuropæiske lande har arbejdet for at få den igennem. Det handler ikke bare om at fange fisk, men også om at fange immigranter, inden de når til Europa, siger Morten Nielsen fra Afrika Kontakt.
»De ser Marokko som proppen i flasken, som sørger for, at solkystens strande ikke flyder over med en masse lig.«
På samme måde har Frankrig som permanent medlem af FN’s Sikkerhedsråd brugt sin vetoret til at modsætte sig, at FN’s styrke i Vestsahara, MINURSO, får et menneskerettighedsmandat, hvilket den er den eneste af FN’s fredsbevarende styrker, der ikke har. I denne måned skal MINORSO’s mandat fornyes, og ifølge Kurt Mosgaard, tidligere chef for MINORSO, er det i denne kontekst, man skal forstå Marokkos behov for at lave et pr-fremstød netop nu.
»De vil gøre, hvad de kan, for at det bliver ved med at være uden et menneskerettighedsmandat,« siger han.
Ifølge magasinet Foreign Policy har Marokko siden 2007 brugt op mod 20 mio. dollar på at påvirke amerikanske kongresmedlemmer og journalister. Samtidig er det kendt, at skiftende franske præsidenter er blevet tildelt ferieboliger i Marokko. Ifølge Kurt Mosgaard viser de mange interesser i konflikten, at den i virkeligheden handler mere om realpolitik end international ret.
»Der kører et politisk spil, som omfatter et stort antal lande. Men hvis man kigger på international ret, er der ingen tvivl. Alle uafhængige juridiske eksperter siger, at der skal afholdes en folkeafstemning,« siger han og henviser til, at den internationale domstol i Haag i 1975 erklærede, at Marokkos krav på området ikke var juridisk gyldigt.
’Bizar oplevelse’
På konferencens sidste dag flygter jeg sammen med tre andre journalister ind til Dakhla by. Den er meget lille. Vi møder primært folk, som er i byen, fordi de arbejder på konferencen. På en café møder vi endelig et par lokale og spørger dem, hvad de mener om Vestsahara-konflikten.
»Jeg ved ikke, hvad du taler om. Hvad er Vestsahara?« lyder svaret.
Mens vi er på udkig efter lokale i Dakhla, træder den danske forsker Kristoffer Nilaus Tarp fra Dansk Institut for Internationale Studier (DIIS) op på scenen på konferencen. Han er først få dage inden rejsen blevet opmærksom på, at konferencen ikke finder sted i Marokko, men i det besatte Vestsahara.
»Jeg troede, at der var faglig substans. Men med ganske få undtagelser var det spild af tid, for der var ikke noget reelt tematisk indhold. Det var bare fuldstændigt tilfældige mennesker, der var blevet sat sammen, og så glemte de tit at nævne, at de var tidligere og ikke nuværende ministre og præsidenter,« siger Kristoffer Nilaus Tarp, da jeg taler med ham efter konferencen. Han kalder konferencen »noget af det mest bizarre«, han har oplevet. Eksempelvis da en saudisk prins skulle uddele priser umiddelbart efter et foredrag om kvinderettigheder. Selv skulle han tale om sin forskning i syd-syd samarbejde, konferencens hovedtema.
»Men efter at have talt i tre minutter var jeg ved at blive viftet ned af scenen, og de begyndte at uddele awards til alle mulige suspekte personligheder. Det gjorde det bare så tydeligt, at det var et politisk statement og intet andet. Det gik op for mig, at det absurde skuespil, jeg var blevet en del af, bare handlede om, at Marokko prøver at købe sig goodwill.«
På vej væk kæmper jeg i fire timer med andre konferencedeltagere med »I love Dakhla«-tasker i hånden om at få plads på et fly til Casablanca. Videre fra Marokko til København kan jeg endelig læne mig tilbage i Royal Air Marocs store cremefarvede lædersæder.
Jeg sidder alene på businessclass og skyller kaviar og røget laks ned med champagne. Jeg bunder boblerne, lægger bestikket på den hvide dug og lader mine beskidte negle glide gennem mit sandbefængte hår, der er ved at udvikle sig til dreadlocks. Jeg føler, jeg har været med i en hybrid mellem Roskilde Festival, en overlevelsestur og Vild med Dans med b-kendisser.Gad vide om det var det indtryk, den marokkanske konge ville give af sin sydlige, besatte perle.

