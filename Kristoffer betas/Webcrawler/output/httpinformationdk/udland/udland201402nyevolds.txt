Nye voldsomme sammenstød i Kijev efterlader ni dræbte
Situationen bliver stadigt mere blodig i Ukraine, hvor demonstranter og sikkerhedsstyrker i går tørnede sammen i hovedstaden Kijev i de værste kampe længe


 
	Ni personer meldes dræbt, to betjente og syv civile, oplyser politiet ifølge det russiske nyhedsbureau Interfax, skriver Reuters.

	Flere end 150 personer er ifølge oppositionens læger blevet såret i sammenstød mellem politi og demonstranter i den ukrainske hovedstad, hvor oppositionen kræver præsident Viktor Janukovitj afgang.

	De fleste er blevet ramt af chokgranater. Cirka 30 personer er alvorligt såret, og en demonstrant har fået sin hånd amputeret, lyder det fra et hospital drevet af oprørerne.

	Tidligere i går erobrede demonstranterne præsidentens partihovedkvarter, og senere blev metroen i byen stoppet, mens kampklædte betjente nærmede sig demonstranterne.

	I en fælles meddelelse fra indenrigsministeriet og sikkerhedsstyrkerne (SBU) lød det klokken 15.30, at demonstrationerne skulle slutte senest klokken 17, dansk tid, ellers ville sikkerhedsstyrkerne bryde ind med alle de midler, som »loven tillader«.

	Ifølge AFP’s journalist på stedet brød dele af partihovedkvarteret i brand, efter flere hundrede demonstranter kastede med molotovcocktails mod bygningen.

	Demonstranterne besatte også rådhuset i Kijev. Demonstranterne rømmede ellers rådhuset i sidste uge, da dette var en betingelse for, at regeringen ville vedtage en amnestilov. Politiet er talstærkt til stede og stod klar med vandkanoner i hovedstaden. Ifølge AFP var 20.000 demonstranter tidligere på dagen på gaden for at kræve reformer, der beskærer Janukovitjs magt.

	Demonstranterne har i tre måneder forskanset sig i centrum af Kijev. De kræver, at Janukovitj og hans regering træder tilbage, efter præsidenten i december sidste år nægtede at underskrive en samarbejdsaftale med EU.

	Der har ellers været roligt i byen den seneste tid, og i weekenden rømmede demonstranterne flere offentlige bygninger, de har holdt besat.

	Det skete for at opnå amnesti til en lang række demonstranter, der stod anklaget for at have forbrudt sig mod lov og orden.

	Amnestiloven blev godkendt mandag, og en betingelse for dens ikrafttræden var, at demonstranterne skulle trække sig fra regeringens bygninger og rådhuset i Kijev.

