Kammeradvokaten afviste dansk ansvar for fangemishandling
Hvis den afghanske fange Ghosoullah Tarin får medhold, kan det umuliggøre Danmarks deltagelse i fremtidige krige, advarer Kammeradvokaten på fangesagens sidste dag


 
	Højesteret bør være meget varsom med at blande sig i udenrigspolitiske spørgsmål. Hvis retten beslutter, at Danmark skal give den tidligere afghanske kommandant Ghosoullah Tarin erstatning for den mishandling, han angiveligt blev udsat for efter danske jægersoldater i 2002 udleverede ham til amerikanske styrker i Afghanistan, kan det få alvorlige konsekvenser for Danmark. Sådan lød advarslen fra kammeradvokat Peter Biering i går i Højesteret.

	Kammeradvokaten repræsenterer Forsvarsministeriet, der i 2009 blev stævnet af Tarin, som kræver 50.000 kr. i erstatning for udleveringen til det amerikanske afhøringscenter i Kandahar, hvor han og 30 af hans mænd hævder, at de blev slået, sparket og ydmyget i en grad, så det senere kostede en af fangerne livet.

	»Dommen kan ikke undgå at få konsekvenser for forholdet mellem Danmark og USA,« sagde Peter Biering bl.a. under sin fremlæggelse af regeringens syn på sagen.

	»Hvis Forsvarsministeriet idømmes et ansvar i denne sag, vil det få konsekvenser for de danske styrkers aktive deltagelse i udenlandske operationer. Det vil jo betyde, at Danmark fremover må være usædvanlig forsigtig med at udlevere tilbageholdte til allierede, og det vil gøre det usikkert, om Danmark overhovet kan deltage i sådanne militære indsatser,« sagde han.

	Kammeradvokaten påpegede flere gange, at Højesteret ikke skal blande sig i politik. Det ville være i strid med Grundlovens bestemmelser om magtfordeling, advarede han. På regeringens vegne afviste Kammeradvokaten i øvrigt alle forsøg på at stille Danmark til ansvar for Tarins skæbne.

	»Spørgsmålet om udlevering af tilbageholdte var ikke i fokus op til udsendelsen af Jægerkorpset. Man havde ikke nogen idé om, at de danske soldater skulle tage fanger. De var på en search and kill-operation mod al-Qaeda og forventede ikke at tage fanger,« sagde Peter Biering og understregede, at de danske myndigheder på daværende tidspunkt »anså det for ganske uproblematisk at overlade fanger til amerikanerne«.

	Ifølge Biering var der heller ingen forbehold over for Guantánamo-fangelejren, som en stor del af de amerikanske fanger fra Afghanistan blev overflyttet til fra midten af januar 2002. »Guantánamo var noget andet i 2002, end det senere udviklede sig til. I 2002 blev Guantánamo anset for helt uproblematisk. Dengang anså man det for bedre, at fangerne befandt sig på Guantánamo under ordnede forhold end i Kandahar.«

	Ingen røde lamper

	At USA’s daværende forsvarsminister, Donald Rumsfeld, i begyndelsen af januar 2002 erklærede, at USA ikke anså fanger taget i krigen mod terror som omfattet af Genève-konventionerne og kun ville forpligte sig til at behandle dem derefter, hvis det var »passende og foreneligt med den militære nødvendighed« gav ikke den daværende Fogh-regering grund til uro, understregede Biering. Og det samme var tilfældet for en række avisartikler, henvendelser fra International Røde Kors og Amnesty International, som ifølge Tarins beskikkede advokat, Tyge Trier, burde have fået de røde advarselslamper til at blinke.

	Da den danske styrkechef i Afghanistan, oberst Frank Lissner, før tilfangetagelsen af Tarin og hans folk, gjorde forsvarsledelsen opmærksom på, at han ikke kunne garantere for eventuelle fangers sikkerhed efter en udlevering til amerikanerne, var der ifølge Kammeradvokaten heller ikke tale om en »advarsel«.

	»Lissner forsøgte bare at få klarlagt, hvor langt hans geografiske ansvar strakte sig,« forklarede Biering.

	Under en tidligere afhøring i Højesteret sagde Lissner ellers, at han bad sine overordnede om retningslinjer, fordi han ikke havde lyst til at stå med ansvaret, hvis fangerne endte i Guantánamo.

	Håndfast behandling

	Kammeradvokaten brugte i det hele taget en stor del af retssagens sidste dag på at overbevise højesteretspræsident Børge Dahl og hans seks meddommere om, at de danske soldater i Afghanistan ikke har noget ansvar for en evt. mishandling, som de ikke selv deltog i.

	I den forbindelse afviste han, at en lang række nye afgørelser fra Menneskerettighedsdomstolen i Strasbourg har betydning for den danske sag.

	Han afviste også, at Ghosoullah Tarin overhovedet var blevet mishandlet. »Den behandling, Tarin beskriver, er ikke særlig overraskende. Han fik en hætte på, blev klædt af og iført en kedeldragt. Det var standardprocedure« siger Biering.

	Han medgav dog, at håndteringen af fanger i det amerikanske forhørscenter var »håndfast.«

	»Det ved vi, at den var. Men det er det ikke noget kritisabelt ved. Der var tale om en krigssituation, og desuden var det kun få måneder efter 11. september.«

	Der afsiges dom i den principielle sag 29. juni kl. 12.

	 

