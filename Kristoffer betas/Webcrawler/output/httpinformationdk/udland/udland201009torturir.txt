Tortur af irakiske fanger bliver kun værre
Forholdene i de irakiske fængsler får Abu Ghraib til at ligne en skovtur. Ny rapport dokumenterer omfattende brug af tortur og mishandling i de irakiske fængsler, hvor mere end 30.000 tilbageholdes uden dom. Det er et rigtig skidt tidspunkt at drosle Irak-indsatsen ned på, siger Amnestys danske chef
Et iransk par går i Teheran forbi et murmaleri, der viser to af de velkendte scener af irakiske fanger, der blev tortureret på forfærdende vis af 'Den store Satan' - USA's invasionsstyrker i Abu Ghraib-fængsel i Bagdad. På farsi står der skrevet på billedet : 'Irak i dag'.


 Titusinder af fængselsfanger, som er blevet overdraget til de irakiske sikkerhedsstyrker i forbindelse med USA's tilbagetrækning fra Irak, risikerer at blive udsat for tortur og andre former for mishandling.
Det advarer Amnesty International om i en ny rapport om de hårrejsende forhold i Iraks fængsler. Her sidder 30.000 irakiske fanger, som aldrig har været stillet for en dommer, mange af dem ofre for systematisk tortur og mishandling.
Værre end Abu Ghraib
Hvis man synes, at billederne af amerikanske soldaters ydmygelse af fanger i Abu Ghraib var forfærdende, er Amnestys beretninger om, hvordan de irakiske sikkerhedsstyrker systematisk banker fanger med elkabler, sætter strøm til kønsdele, brækker arme og ben, river finger- og tånegle af, borer huller i kroppen med en boremaskine og udsætter fanger for kvælning med plasticposer, om muligt endnu mere gruopvækkende.
»Vi er dybt, dybt bekymret over situationen,« siger Amnesty Internationals danske generalsekretær, Lars Normann Jørgensen, og beskriver de menneskerettighedskrænkelser, som Amnesty har dokumenteret som ekstremt alvorlige.
»Man skal passe på med at sammenligne de amerikanske overgreb i Abu Ghraib med det, der foregår i de irakiske fængsler i dag, men situationen er værre, bl.a. på grund af omfanget af mishandling. Vi står nu med et helt samfund uden et fungerede juridisk system og uden den modererende faktor, som USAs tilstedeværelse trods alt udgjorde«.
Amnesty International er bl.a. bekymret over for de 10.000 fanger, som er blevet overdraget til de irakiske myndigheder i  forbindelse med den amerikanske tilbagetrækning fra Irak.  »Det er slemt nok for de 20.000, som allerede befandt sig i de irakiske fængsler, men nu er yderligere 10.000 fanger udleveret til irakerne, uden at USA på nogen måde har sikret sig, at de bliver behandlet i overensstemmelse med international ret,« siger han.
Danmark stemme
I lyset af den nye rapport opfordrer Lars Normann Jørgensen den danske regering til sammen med EU at presse Irak til at overholde menneskerettighederne.
»Danmark har valgt at skære sin indsats i Irak ned. Det er et meget dårligt tidspunkt at gøre det på, især på menneskerettighedsområdet, hvor vi kan konstatere, at der er meget lang vej igen,« siger han.
Men det er ikke en kritik, der bider på regeringen, der har besluttet at halvere den danske bistand til Irak fra nytår.
»Vi er stadig en spiller i Irak, og som sådan bliver vi også lyttet til,« >siger Venstres udenrigsordfører, Michael Aastrup Jensen, med henvisning til, at Danmark stadig støtter Irak med 25 millioner kroner om året  frem til 2012.
»Vi i det internationale samfund skal sige klart og tydeligt til den irakiske regering, at vi ikke vil finde os i overgreb på fanger i deres varetægt, og at vi forventer, at de får slået hårdt ned på det fra centralt hold,« siger han. Men samtidig mener Michael Aastrup Jensen, at Amnesty International skylder over målet med sin kritik af forholdene i de irakiske fængsler.
»Jeg er ret rystet over, at Amnesty International reelt skriver, at der ikke er forskel i forhold til tidligere tiders diktatur i Irak. Saddam Husseins diktatur forsøgte at lave etnisk udrensning, brugte kemiske våben og var et diktatur som slog hårdt ned på ethvert lille forsøg på både demokrati og ytringsfrihed. At sammenligne det nye demokratiske valgte styre i Irak med Saddams diktatur er reelt absurd, og er kun et forsøg på at gøre deres rapport og forening mere interessant for verdenspressen,« siger han.
»Man skal huske, hvad Irak kom fra. Irak har altid været et diktatur og kan ikke omformes til et vestligt demokrati med et snuptag. Det kommer til at tage lang tid.«
Om det også betyder, at Danmark skal fortsætte sin støtte til Iraks udvikling i lang tid, vil han ikke love.
»Det tager vi stilling til fra år til år,« siger han.


