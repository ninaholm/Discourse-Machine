USA's klimafiasko er en ulykke for global klimaaftale
Grådighed og fejhed vandt, siger nobelpristager Paul Krugman. Han er en af mange, der raser over den svage olielov, der nu er lagt på bordet i Senatet på bekostning af en klimalov med CO2-mål


 Det er den værst tænkelige besked, præsident Obamas folk har med, når de på mandag mødes med alverdens lande til endnu en uges intense klimaforhandlinger i Bonn: Den i mere end et år ventede amerikanske klimalov er nu skrottet og erstattes - i bedste fald - af en meget mindre omfattende lov om olieindustriens aktiviteter og ansvar suppleret med støtte til el- og naturgasbiler og energisikring af boliger. Alt, hvad der handler om CO2-reduktionsmål, cap and trade, transportafgifter, vedvarende energi m.m. er fjernet i det smalle lovforslag, som demokraternes leder i Senatet, Harry Reid, præsenterede tirsdag.
Om lovforslaget overhovedet kan vedtages, afgøres formentlig først den 6. august, når de amerikanske politikere drager på en månedlang sommerferie - og klimaforhandlerne samtidig pakker sammen i Bonn. Desuden har olieindustrien allerede sat senatorerne under pres med meldingen om, at lovforslaget lægger alt for store byrder på selskaber, der som BP vil bore efter olie i Den Mexicanske Golf.
Fællesprotest
Ambitionerne med klimaloven faldt, da Harry Reids måtte erkende, at der ikke kunne skaffes de nødvendige 60 stemmer i Senatet. Samtlige republikanere og et ukendt antal demokratiske senatorer siger nej.
Det har vakt vrede blandt adskillige amerikanske organisationer. I en fælleserklæring underskrevet af mere end 360 organisationer, bl.a. WWF, Union of Concerned Scientists, Sierra Club og Natural Resources Defense Council (NRDC), hedder det, at »ved enhver given lejlighed valgte en minoritet af senatorer, som er i lommen på USA's største forurenere i kul- og olieindustrien at spænde ben frem for at samarbejde om at løse USA's energi- og sikkerhedsmæssige udfordringer.« Ifølge ngo-koalitionen er konsekvensen, »at Kina overtager førerpositionen om at skabe grønne energijob, at Mellemøsten får endnu flere af vore penge, og at amerikanerne får mere forurening og færre arbejdspladser.«
Den amerikanske økonom og nobelpristager Paul Krugman skriver i en kommentar i New York Times, at det hverken er vor viden om klimaet, klimaforskerne eller den økonomiske situation, der bærer ansvaret for klimalovens fald. Ansvaret hviler på politikere i Senatet, der er afhængige af donationer fra olie- og energiselskaberne eller bange for at støde vælgerne.
»Grådighed ledsaget af fejhed har triumferet, og hele verden kommer til at betale prisen,« siger nobelpristageren.
Dårligt signal
Under næste uges forhandlingsrunde i Bonn skal verdens lande søge at nå et skridt videre mod den globale klimaaftale, som oprindelig var målet for COP15, klimatopmødet i København, men som allerede nu synes uopnåelig på COP16, der finder sted i Cancun, Mexico, til december. Fremskridt er under alle omstændigheder betinget af, at de store industrilande - ikke mindst USA - tager ansvar og går i spidsen.
»Dette vil ændre humøret dramatisk med hensyn til, hvad landene er villige til at lægge på bordet i Cancun. Det vil alvorligt begrænse, hvad vi realistisk kan opnå,« siger Jake Schmidt, klimachef hos NRDC.
De fire store u-lande i den såkaldte BASIC-alliance - Kina, Indien, Brasilien og Sydafrika - sluttede mandag i Rio de Janeiro et fælles formøde til den kommende uges Bonn-forhandlinger. Her gjorde de klart, at den manglende amerikanske klimalovgivning spærrer for en global klimaaftale.
»Når vi når til Cancun, vil de ikke have vedtaget en lovgivning. Det indebærer åbenlyst, at vi får noget, der er ringere end et juridisk forpligtende resultat, og det bekymrer,« sagde Sydafrikas miljøminister Buyelwa Sonjica på BASIC-landenes pressemøde i Rio.

