De arabiske diktaturer øger volden i ly af international passivitet
Regimerne i Syrien og Yemen begår krigsforbrydelser, men beskyttes af international ligegyldighed og modstridende stormagtsinteresser — og imens stiger antallet af dødsofre
Et videobillede viser en hårdt såret syrer, der blev skudt i går efter fredagsbønnen af sikkerhedsstyrker i den sydlige by Busra Al-Sham. I går bad flere lande i Den Arabiske Liga om at Syrien suspenderes fra ligaen pga. styrets brutalitet.


 BEIRUT — Efter endnu en fredagsbøn står to visnende arabiske diktaturer nu med ryggen mod muren, hvorfor graden af hensynsløs brutalitet øges.
Da dette skrives i aftes er tabstallet 15 dræbte og 30 sårede dræbte i Yemen, 20 dræbte og et ukendt antal sårede i Syrien, hvor der tillige er kampe mellem regime-styrker og desertører i adskillige byer. Og i begge lande er der ringe udsigt til politiske løsninger.
Den yemenitiske præsident, Ali Abdullah Saleh, der har bebudet sin afgang utallige gange efter pres fra sine allierede, USA og Saudi-Arabien, truer fortsat med at blive.
I går satte han militærenheder ind mod demonstranter efter fredagsbønnen i Taif i det sydlige Yemen.
Kampvogne beskød det lokale hospital, ifølge en aktivist på stedet, der i går eftermiddag fik telefonkontakt med al Jazeera-satellitkanalen.
Kvinder og børn var blandt eftermiddagens dødsofre. En pige på 10-11 år blev filmet, medens hun grædende gentog: »Jeg vil ikke dø, jeg vil ikke dø«.
Men Saleh-regimet kan arbejde i fred — bortset fra verbale fordømmelser har ingen udenforstående interesse i at blande sig i den yemenitiske krise.
Det er lidt anderledes med Syrien, der har lovet reformer, men ikke indfrier løfterne. Regimet minerer hver dag grænseområder til Libanon og henter flygtede syriske oppositionsfolk tilbage til torturkamrene. Præsident Bashar al-Assad har 'beklaget' bortførelserne, og Libanons præsident, Michel Sleiman, har accepteret beklagelsen.
Diktaturernes metodik
Der er mange ligheder i den syriske og yemenitiske metodik for nedkæmpelse af de folkelige protester, bl.a. en 180 grader afstand mellem regimernes tale og handling.
Men en forskel er, at demonstranterne i Yemen stadig synes at være ikke-voldelige, hvor de i Syrien i stigende grad bevæbner sig.
Begge landes militærstyrker er i fuld opløsning. Det er måneder siden en panserdivision i Yemen tilsluttede sig opstanden mod Ali Abdullah Saleh, og nu kontrollerer dele af hovedstaden, Saana.
Derimod er situationen i Syrien mere uoverskuelig: Stadig flere deserteringer fra såvel hær- som sikkerhedsstyrker har skabt 'borgerkrigslommer' i lokale områder, hvor desertørerne vender våbnene mod deres tidligere delinger.
I Homs, Syrens tredjestørste by, hvor 80 pct. af godt en million indbyggere er sunnimuslimer, har desertør-enheder i perioder kontrolleret hele nabolag, og bekæmper regimets styrker med RPG-granatkastere og håndvåben.
Udbrændte kampvogne i Homs' gader vidner om, at de fredelige protester har udviklet sig til borgerkrig i den centrale Homs-provins, der deler Syrien midt over ved at blokere hovedvej og jernbane mellem de to største byer, Damaskus og Aleppo.
Hastemøde i Liga
Den Arabiske Liga er indkaldt til hastemøde i dag i Kairo med punktet Syrien, ikke Yemen, på dagsordenen.
Meget tyder imidlertid på, at ligaen, der består af 22 lande, er kørt fast med hensyn til, hvordan krisen i Syrien skal tackles: Algeriet, Libanon og (netop) Yemen mener, at præsident Bashar al-Assads styre får mere tid til at gennemføre lovede reformer, andre —, bl.a. Qatar, Egypten og Tunesien — er stemt for at suspendere Syriens medlemskab på grund af volden mod civile.
Torsdag mødtes ligaens Syrien-komité med repræsentanter for den syriske opposition — vel at mærke den del, der er accepteret af regimet, og hvor dissidenter som Michel Kilo, en 71-årig journalist, og komiteens leder, Haytham Manna, er medlemmer.
De blev bombarderet med rådne æg af vrede medlemmer af National Syrian Council (NSC), paraplyorganisationen for de fleste lokale oppositionsgrupper inde i landet. De to grupper er uenige i synet på bl.a. international intervention i konflikten, hvor NSC og lokalgrupperne påkalder flyforbud, observatører og FN-indgriben i form af sikkerhedsresolutioner om øgede sanktioner.
Men FN-indgriben har lange udsigter, så længe Rusland og Kina afviser at FN-griber ind. Begge lande har store økonomiske interesser investeret i Syrien, og tillige bekymrede for, om Syrien vil udvikle sig til et nyt Libyen.
Det er allerede ved at være tilfældet: For to uger siden accepterede det syriske regime en plan fra ligaens særlige Syrien-komité, der indebar tilbagetrækning af militær fra beboede områder, løsladelse af fanger, forhandling med oppositionen og åbning for medierne.
Regimet har angiveligt løsladt 557 fanger, som ingen ved, hvem er, men flere tusinde er fortsat internerede. Regimet har lovet amnesti til folk, der afleverer deres våben (der ikke var omfattet af ligaplanen), men er fortsat med at dræbe protesterende. I den forløbne uge er mere end 100 demonstranter begravet — hvilket har medført flere dødsfald, da regimet angriber begravelsesoptog.
Forbrydelser
Den internationale USA-baserede menneskerettighedsorganisation, Human Rights Watch (HRW), beskyldte sent torsdag regimet for »forbrydelser mod menneskeheden«, hvis juridiske kriterier går tilbage til Nürnberg-processerne mod det tyske naziregime.
I en 63 siders rapport kaldes volden i Homs-området »systematisk« og organisationen tæller de kendte til 793 drab i gaderne og 105 drab i varetægt. Den hidtil blodigste måned er september med 207 dræbte. Sikkerhedsstyrker skyder uden varsel, forfølger flygtende demonstranter ind i huse og på hospitaler. Der fængsles helt tilfældigt, også kvinder, børn og ældre er blandt de tusinder af internerede, og arrestanter forsvinder sporløst.
På regimesiden opregner rapporten 93 dræbte i gadekampe, men aktivister citeres for at sige, at mange af dem er dræbt af deres egne efter lydighedsnægtelse.
Rapporten er baseret på interview med syriske flygtninge i Libanon og med ofre for den statslige terror i selve Syrien, hvor de hovedsagelig er interviewet af aktivister, og deres vidneudsagn kan ikke verificeres uafhængigt, da medier (og HRW) ikke har adgang til landet. Foreløbig er mindst 3.500 dræbt i den syriske opstand siden marts.
lael@inforamtion.dk

