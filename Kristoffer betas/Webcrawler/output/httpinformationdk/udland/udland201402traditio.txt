Traditionelle partiers svigt er skyld i voksende populisme i Europa
Populistiske partier har fået fodfæste i de fleste europæiske lande og står til markant fremgang i EP-valget til maj. Hvis de gamle europæiske partier skal gøre sig forhåbninger om at lokke vælgerne tilbage, skal politikerne erkende, at de har forandret sig mere end deres vælgere over de seneste årtier
 
	Populistiske partiers udmeldinger om f.eks. stop for indvandring vækker genklang i lokalbefolkningerne i Europa. I Schweiz har borgerne for nylig stemt for at begrænse indvandring


 
	Det er de seneste årtiers stadig mere ulige samfund koblet med politikerlede, der har fået stadig flere europæere til at bakke op om de populistiske partier såsom det britiske UKIP, det hollandske Frihedsparti, franske Front National og Dansk Folkeparti. Det mener en række politiske eksperter, der i forrige uge skød forskningsprojektet Beating populism in populist times i gang med en debat på tænketanken Policy Network i London.

	Hvis Europas traditionelle partier – særligt venstrefløjen – skal gøre sig forhåbninger om at lokke nogle af de utilfredse vælgere tilbage, så må de først og fremmest rette op på den svækkelse af den traditionelle arbejderklasse og fagforeningerne, som de socialdemokratiske partier selv har deltaget i som regeringspartier over årene, mener Ernst Hillebrand, leder af afdelingen for International Politisk Analyse i Frederich Ebert Stiftung i Berlin.

	»En ny fordeling af samfundets værdier mellem kapital og arbejdskraft er nødvendig. I mange år har vi oplevet en massiv omfordeling fra arbejdskraften til kapitalen. Vi ville have en anden debat i dag, hvis fordelingen af værdierne var mere retfærdig,« siger Hillebrand, der mener, at venstrefløjen ikke har leveret meget i forhold til socioøkonomisk retfærdighed i årene siden 1970’erne.

	David Marquand, britisk forfatter og tidligere Labour- og EU-politiker, er enig:

	»Populismen dukker op, når der er sociale spændinger i samfundet, som det konventionelle partisystem ikke kan håndtere. Spændingerne opstår fra mange forskellige retninger, men jeg tror, at den enorme vækst i ulighed, finanssektorens dominans over politik – der betyder, at den finansielle sektor beskyttes over alt andet – det enorme frasalg af offentlige værdier, der er foregået under regeringer fra begge (britiske) partier, har skabt usikkerhed og haft en frygtelig ydmygende effekt på visse sociale grupper,« siger han og tilføjer, at det i lyset af den udvikling »ikke er overraskende, at populismen er voksende«.

	Klasseforagt

	Tim Bale, professor i politik på Queen Mary University i London, mener også, at »retfærdighed både på den økonomiske og kulturelle front i samfundet« er afgørende for, om vælgerne kan bakke op om de eksisterende partier eller vælger populisterne.

	»Udlægsskandalen var som sendt fra himmelen for populisterne, som kunne affærdige politikerne som en bande banditter. For vi ved alle sammen godt, at kun de mest grådige blev straffet, og vi ved alle sammen godt, at dem tættest på partilederne slap billigere,« siger han.

	Det er dog ikke kun den voksende ulighed i samfundet og den gradvise underminering af arbejdernes forhandlingsposition, der er forklaringen på den voksende tilslutning til populistiske partier, siger Hillebrand. Særlig peger han på, at de tidligere arbejderpartier over tid har gennemgået en ideologisk forvandling til liberale venstrefløjspartier, der har udskiftet målet om socioøkonomisk retfærdighed med en ny, progressiv liberal dagsorden med fokus på det multikulturelle samfund og anti-diskrimination. Det skifte har ført til, at en del tidligere partistøtter ikke længere har kunnet genkende deres egne moralske og kulturelle værdier i partierne.

	Samtidig peger han på, at politikerne også selv har forandret sig. I dag er de europæiske arbejderpartier domineret af den akademiskuddannede middelklasse, der er præget af en »klasseforagt« over for almindelige mennesker, hvilket har skabt social fremmedgørelse mellem politikere og vælgere.

	»Den politiske klasse – den boheme, liberale, veluddannede bevægelse – har forandret sig meget mere, end samfundet har, og det bliver vi nødt til at tænke over,« siger Hillebrand.

	David Marquard er enig i, at populisternes tilhængere »ikke bryder sig om den tilgang til folkestyre«, som eksisterer i dag, og det finder han yderst farligt.

	»Den populistiske vision er farlig, fordi den ser den populistiske leder som en, der rummer den populistiske vilje – en direkte linje mellem denne leder og folket, mens institutionerne ind imellem opfattes som mistænkelige. Det finder jeg bekymrende, for det strider imod det pluralistiske demokrati, som jeg finder absolut fundamentalt,« siger han og tilføjer, at det for denne gruppe handler om »følelser«, mens den »næsten pr. definition er modstander af argumentation«.

	Behov for en lokal dagsorden

	Tim Bale mener dog, at også »populismen er baseret på argumentation«.

	»En meget slagkraftig argumentation, som giver mening for folk: ’Der er ikke nok boliger, og årsagen er, at der kommer for mange udlændinge til landet’. Det vækker genklang i folk. Det kan godt være, at den springer over den komplekse argumentation, men det er ikke desto mindre en argumentation,« siger han og giver Hillebrand ret i, at der i dag er en generel »mangel på social mobilitet inden for politik og samfundet som helhed«.

	Derfor mener han, at der er behov for en ny »superlokal dagsorden«, der skal genoprette forbindelsen mellem vælger og beslutningstager.

	»Der er behov for at skubbe magten og pengene ned på det lokale niveau og vende tilbage til en situation, hvor folk føler, at hvis de siger noget lokalt, så sker der noget lokalt. En af årsagerne til, at folk i dag føler sig koblet af, er, at afstanden mellem borger og centralregering er så stor,« mener han.

	Ernst Hillebrand mener også, at det er forkert at tale om »de autoritære over for de liberale«.

	»Det er en del af billedet, men ikke hele billedet. Populismen er også et forsvar for det liberale samfund imod f.eks. islams gammeldags livssyn. Det handler bl.a. om at beskytte 68-generationens seksuelle revolution mod nye trusler og udfordringer, hvilket er populært blandt yngre mennesker,« siger han.

	»Populisterne mener, at den demokratiske traktat er blevet brudt, og de ser sig selv som demokrater,« tilføjer han.

	Løsningen er – udover at styrke arbejdskraftens forhandlingsposition og »korrigere de seneste 40 års omfordelingsdynamikker« – væsentligt at styrke det direkte demokrati, mener han.

	»Vi lever i en tid, hvor folk har meget længere uddannelser, og det må vi tage med i overvejelserne, når vi designer vores politiske system,« mener han.

