Ingen tysk hjælp til danske grænsekontroller
Efter at der er indført særlige paskontroller ved rejser mod Sverige, kan Danmark kræve, at transportselskaber også skal kontrollere pas for de rejsende fra Tyskland mod Danmark. Men både Deutsche Bahn og det tyske Forbundspoliti afviser at gøre danskernes arbejde


 Tog-, bus- og færgeselskaber, der transporterer passagerer fra Danmark til Sverige, tvinges fra den 4. januar til at indføre paskontroller for egen regning.
Den ordning kan hurtigt blive udvidet til også at dække tilsvarende rejser mod Danmark. Det skal Danmark dog tage sig i agt for, for der er fra tysk side ingen planer om at understøtte en mulig dansk praksis, der kræver, at de danske myndigheder tvinger transportselskaberne til at kontrollere pas.
Da Information ringer til Deutsche Bahn i Berlin lyder meldingen, at de ikke har tænkt sig at lade deres personale foretage paskontroller i tog, der kører fra Tyskland til Danmark.
»Det er udelukkende en opgave for Forbundspolitiet, og dem er vi i dialog med«, lyder det fra den vagthavende pressetalsmand, der ikke ser nogen grund til, at togpersonalet skal overtage myndighedsopgaver.
Spørger man hos pressetalsmanden for det tyske forbundspoliti, Matthias Menge, der dækker Nordtyskland, vil tysk politi imidlertid hverken komme Deutsche Bahn eller Danmark til hjælp, skulle Danmark indføre paskontrol ved grænserne for dem der rejser ind i landet.
»Vi vil ikke være håndlangere for danske kontrolmyndigheder. Det er udelukket, at vi kommer til at hjælpe de danske myndigheder med sådanne opgaver, for hvad der er rent danske regler har ikke gyldighed i Tyskland, derfor har vi ingen intentioner om at gribe ind, når vi ikke også har egne regler, der tilsiger det«, siger han.
Han siger, at tysk politi typisk griber ind, hvis en passager ikke har en billet, og samtidig ikke ønsker at vise legitimation. De transportselskaber, der kommer i klemme over for danske krav, vil således ikke kunne hente nogen hjælp hos tysk politi.
»Får transportselskaberne fremover et problem over for danske myndigheder, hvis de nægter at kontrollere pas, har vi ingen indflydelse på det. Det er udelukkende et anliggende mellem selskaberne og de danske myndigheder.«
’Ikke nogen god udvikling’
Menge understreger, at tysk politi udelukkende fokuserer på de personer, der ønsker at rejse ind i Tyskland, men ikke ud af landet. Ifølge ham er det tyske Forbundspoliti i løbende kontakt med Rigspolitiet, men ikke omkring mulige grænsekontroller.
»Vi afventer situationen, for vi kan jo se, at Sverige stadig tager flygtninge ind, men at de vil benytte sig af muligheden for, at sende flygtninge retur. Det er bare endnu ikke sket i noget væsentligt omfang«, siger fra Forbundspolitiets pressetalsmand.
Visse tyske politikere, især fra delstaten Slesvig-Holsten, har været tydeligt utilfredse med den bebudede danske grænsekontrol, der dog endnu ikke er udmøntet i praksis.
Anke Spoorendonk, der er Justists- og Europaminister for delstaten Slesvig-Holsten og formand for det danske parti i Sydslesvig, SSV, har luftet sin utilfredshed over for den lokale public service-station NDR:
»Intet er jo så permanent som midlertidige grænsekontroller, og det at indføre grænsekontroller sker jo på bekostning af studerende og arbejdstagerne. Det er ikke nogen god udvikling, det har jeg også ladet den danske regering vide. Jeg har også fået tilsagn om, at Slesvig-Holsten skal have ordentlig besked forud for, at Danmark indfører nye tiltag. Indtil da kan jeg kun gøre vores egen holdning klar.«
Lige så utilfreds hun er med de mulige danske grænsekontroller, lige så tilfreds er Anke Spoorendonk med den kurs i flygtningepolitikken som kansler Angela Merkel fører, hvor hun afviser yderligere tyske stramninger, men istedet fokuserer på at skabe fælleseuropæiske løsninger, især ved at kontrollere ydergrænserne skarpere.
I Tyskland er der nu krav fremme om, at flygtninge skal kunne vise pas, og kan de ikke det, så skal de kunne afvises direkte ved grænsen, lyder det fra de bayerske konservative hos CSU. For der ankommer dagligt fortsat tusinder af flygtninge, og det antal ønsker partiet at lægge låg på.
Men alle flygtninge har ret til at få efterprøvet deres asylansøgning, også selv om de ikke har et gyldigt pas, lyder det i afvisningen til CSU fra CDU’s viceformand Armin Laschet.

