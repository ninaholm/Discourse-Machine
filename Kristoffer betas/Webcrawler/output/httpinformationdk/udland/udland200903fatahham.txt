Fatah og Hamas til forsoningmøde i Kairo
Palæstinenserne sætter sig sammen i forsøg på at bilægge den strid, der har delt befolkningen


 Rivaliserende palæstinensiske grupper tog i går hul på forhandlinger i Egypten, som har til hensigt at forsone Fatah og Hamas og forene palæstinensere i Gaza og på Vestbredden.
Eksperter og diplomater i Mellemøsten ser forhandlingerne i Kairo som et vigtigt forsøg på at forene palæstinenserne efter 21 måneders splittelse mellem det Hamas-kontrollerede Gaza og Vestbredden, hvor Fatah og præsident Mahmoud Abbas har kontrollen.
Ved mødets start appellerede den egyptiske udenrigsminister, Ahmed Abul Gheit, og den egyptiske efterretningschef, Omar Suleiman, til forsoning mellem palæstinenserne.
"Jeg ønsker at minde jer om konsekvenserne, hvis det ikke lykkes at nå til enighed," lød det advarende fra Suleiman.
"I kender alle konsekvenserne. I har ret foran jer en mulighed, som ikke vil komme igen," sagde han.
Der er afsat 10 dage til forhandlingerne. Der skal arbejdes i fem underudvalg om en række emner, herunder hvem der har ansvar for sikkerhed og lov og orden i Gaza og på Vestbredden. Formålet er et kunne sammensætte en ny palæstinensisk samlingsregering.
Øget pres
Det var samme tema, som Suleiman mindede de palæstinensiske delegerede om. Den mest afgørende udfordring lige nu er at sammensætte en ny palæstinensisk regering af partiløse teknokrater, sagde han. 
Det er også et krav fra de vestlige regeringer, der ikke ønsker Hamas med i en palæstinensisk regering. De anser den islamiske organisation for en terrorbevægelse. Presset på palæstinenserne for at danne en samlingsregering er øget siden Israels knap tre uger lange militære angreb på Gaza, der sluttede den 18. januar. 
For den egyptiske efterretningschef er det afgørende, at der sammensættes en palæstinensisk regering, der er i stand til at "kommunikere med verden".
Men et springende punkt er, hvordan man kan efterkomme et israelsk og vestligt krav om at holde Hamas-folk ude, og samtidig invitere dem indenfor til at være en del af løsningen. ritzau/AFP


