Angrebstrusler mod Iran fulgt op af manøvrer
Ny rapport fra FN's atomagentur peger på 'beviser' for, at Iran er ved at udvikle kernevåben — Israel debatterer, om et militært angreb skal iværksættes


 BEIRUT — Israel forbereder efter alt at dømme et væbnet angreb på Iran med det formål at destruere landets atomanlæg, efter 'sivninger' fra en rapport, udarbejdet af IAEA, FN's atomagentur, antyder, at Iran kan fremstille et kernevåben i løbet af få måneder.
Israelske kampfly har gennemført, hvad der betegnes som »en storstilet manøvre« over Sardinien i Middelhavet, koordineret med det italienske luftvåben og indebar optankning af kampfly i luften. Det eneste fjendtlige mål for de israelske F16-fly, der kræver den form for optankning, er Iran.
I sidste uge testede Israel et langtrækkende missil, 'Jeriko III', der kan armeres med atomsprænghoveder, af hvilke Israel menes at have mindst 100. Og torsdag i sidste uge gennemførtes civilforsvarsøvelser med simulerede missilangreb på israelske befolkningscentre. Den israelske præsident, Shimon Peres, sagde i weekenden, at et angreb på Iran »er stedse mere sandsynligt«, og at »muligheden for angreb er rykket nærmere end muligheden for at finde en diplomatisk løsning«.
Den israelske avis, Yediot Ahronot, skrev allerede forrige fredag, at premierminister Benyamin Nethanyahu og forsvarsminister Ehud Barak har besluttet at gennemføre en militær aktion mod Iran, og at de presser på for at få det samlede kabinets tilslutning.
Nyheden udløste en voldsom debat i Knesset, det israelske parlament, såvel som i den israelske offentlighed, hvor bl.a. tidligere chefer for henholdsvis Mossad og Shin Beth, de eksterne og interne spiontjenester, advarer mod politikernes forehavende.
Britisk presse, bl.a. Daily Mail og The Guardian, har rapporteret, at premierminister David Cameron og USA's præsident, Barack Obama, angiveligt er blevet enige om, at diplomatisk pression mod Iran er udtømt, og at alternativet er et militært angreb, men det er ikke bekræftet i nogen af de to regeringer.
Den direkte anledning til truslerne er, at IAEA i denne uge, formentlig i morgen, offentliggør en rapport, hvori det påpeges, at Irans atomprogram har »mulige militære dimensioner«. Ifølge rapporten har Iran nu beriget uran til at armere fire eller fem sprænghoveder med kernevåben.
FN-agenturet udpeger den iranske Parchin-militærbase 30 km fra Teheran som stedet, hvor iransk militær angiveligt udvikler og afprøver teknologi, der kun kan anvendes til atomvåben, bl.a. særlige sprængningsmekanismer, altså en slags aftrækkere, der kan udløse en atomeksplosion. Denne oplysning, som har militær betydning, blev den amerikanske administration (og dermed den israelske) dog ifølge Reuter allerede informeret om i maj, da IAEA redegjorde for dele af den kommende rapport, men på det tidspunkt reagerede hverken USA eller Israel.
Det er sivet fra folk i den amerikanske administration, der har læst rapporten, at der ikke er noget sikkert indicium for, at Iran pønser på at fremstille kernevåben. Den iranske ledelse fastholder, at landets atomprogram har civile formål, og at fremstilling af masseødelæggelsesvåben er »uislamisk«.
Irans præsident, Mahmoud Ahmadinejad, advarede mandag i et interview i den egyptiske avis, al-Akhbar, mod et angreb på hans land.
»Specielt Israel og USA frygter Irans øgede kapacitet og rolle i verden«, sagde han,
»så de prøver at samle international støtte for at sætte en stopper for Irans rolle, men de skal vide, at det ikke vil lykkes«.
Den russiske udenrigsminister, Sergei Lavrov, sagde mandag i Moskva, at »det vil være en frygtelig fejltagelse med uforudsigelige konsekvenser«, hvis Israel gør alvor af at angribe Iran.
Og spørgsmålet er naturligvis, om Israel gør alvor af truslerne. Israelerne har en interesse i at bevare monopolet som Mellemøstens eneste atommagt, men eksperter er usikre på, om de er i stand til at gennemføre et angreb uden hjælp fra USA. Eller i det mindste et nik, der indebærer garanti for politiske og eventuel militær opbakning.
Om et sådant grønt lys vil blinke i givet fald, ved ingen — amerikanske embedsmænd har ifølge den israelske avis, Ha'aretz, ladet forstå, at Israel ikke har forpligtet sig til at informere de amerikanske allierede forud for et angreb.
Og en amerikansk embedsmand sagde i går til AFP, at AIEA-rapporten har samlet en betydelig mængde beviser, det vil være vanskeligt for Iran at tilbagevise. Men altså også at der ikke var konstateret nogen 'rygende pistol' i form af endegyldigt dokumentation for, at iranerne udvikler et kernevåben.
Israel anser det iranske atomprogram for at være »en eksistentiel trussel« mod den jødiske stat.
Benjamin Netanyahu har i kabinet og parlament understreget, at Israel ikke vil gennemføre et angreb uden 'tæt koordinering med USA'

