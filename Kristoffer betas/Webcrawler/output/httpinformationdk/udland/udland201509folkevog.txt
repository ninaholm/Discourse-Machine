Folkevognsskandalen medfører strammere testregler
Virkelighedsfjerne testmetoder af biler i laboratorier skal erstattes af reelle resultater fra landevejskørsel, lyder kravet fra EU-Kommissionen og tyske politikere fra De Grønne


 Hvis det ender med at Volkswagen skal betale milliarder i erstatninger til amerikanske forbrugere, bør også de tyske Volkswagen-ejere få penge retur. Det mener justitsministeren i den største tyske delstat Nordrhein-Westfahlen, Thomas Kutschaty, efter at det står klart, at Volkswagen også i Europa har snydt med, hvor meget deres biler forurener. »Nu skal kun kunderne i USA have erstatning. Mens de tyske forbrugere forbigås. Og hvorfor? Fordi Tyskland har sovet i timen, hvad angår kampen mod erhvervskrimininalitet. Derfor har vi brug for strengere love,« lyder det fra ministeren over for avisen Rheinische Post.
Ovenpå Volkswagen-skandalen, der også omtales som Dieselgate, er døren åbnet for nye, strengere og mere konsekvente regler. I første omgang er der størst fokus på at afdække, hvor meget dieselbiler reelt forurener.
I dag er der meget store forskelle på, hvad man kan måler i testforsøg på laboratorier, og hvad dieselbilerne reelt udstøder af de farlige kvælstofoxider kaldet NOx-partikler. NOx-partikler irriterer slimhinder, kan skade lungerne og udløse astma og allergier.
Eksperter bekræfter billedet af, at forskellene mellem test og virkelighed kun er blevet større over de seneste år. Volkswagens 11 millioner manipulerede dieselbiler giver luftforurening, der ligger på mere end et million ton over, hvad den burde være, skriver The Guardian, hvilket svarer til stort set hele Storbritaniens udledninger fra kraftværker, køretøjer, industri og landbrug på ét år.
Dieselbiler falder gennem test
Den tidligere leder af trafikafdelingen hos den tyske miljøsstyrelse, Axel Friedrich, siger, at han ikke er så overrasket over VW-skandalen.
»Vi har nu i 30 år kendt til de her problemer, og jeg tror, at det ikke kun er VW, der har problemer. Mange dieselbiler udleder så meget forurening, at de egentlig ikke længere burde have lov til at køre. Jeg håber på, at producenterne enten mister typegodkendelsen, eller at de forbedrer filtrene, så de også lever op til kravene. Det er de eneste sanktionsmuligheder vi har,« siger han til Deutschland Radio. Axel Friedrich, der i dag er selvstændig rådgiver, efterlyser samtidig midler til at foretage de uafhængige test, der i dag ikke foretages konsekvent.
Det var netop egne test, som den lille uafhængige ngo, International Council on Clean Transportation, ICCT, foretog, som fik skandalen til at rulle ved at teste bilerne gennem landevejskørsel langt væk fra de kunstige forhold i testlaboratorier.
Deres overraskende resultat kom frem til, at 22 af 32 testede biler ikke levede op til de amerikanske miljøkrav, der er væsentligt strengere end de europæiske. Det var muligt, fordi der i de seneste år er opfundet en ny metode til at måle udledningerne, den såkaldte Portable Emissions Measurement System, PEMS, der med stor nøjagtighed måler udledningerne, hvilket afslørede, at udledningerne var mellem 10 og 40 gange højere end fra tilsvarende test i laboratorierne.
De tyske myndigheder har også længe været klar over, at NOx-værdierne i mange tyske byer har ligget væsentligt over de lovlige grænseværdier. I Tyskland stammer mellem 60 til 80 procent af NOx-udledningerne fra dieselbiler, som forværres af, at næsten hver anden nye bil er en diesel-model – med Volkswagen som det dominerende selskab.
Bilindustrien vil svine mere
For tiden forhandler EU-Kommissionen med European Automobile Manufacturer’s Association, ACEA, om netop at supplere laboratorietest med landevejstest, også kendt som Real Driving Emission tests, RDE, der fra 2017 skal blive standard. Alle parametre er endnu ikke lagt fast, og bilproducenterne forsøger på forhånd at påvirke reglerne ved at kæmpe for, at dieselbiler skal kunne forurene syv gange så meget i virkeligheden som i testlaboratorierne, skriver Die Zeit.
Ifølge miljørådgiver Axel Friedrich bør afvigelserne slet ikke kunne forekomme, også fordi det teknisk set er muligt kraftigt at reducere udledningerne af den farlige NOx. For en del nye dieselmodellers vedkommende handler det om at installere filtre, der koster i omegnen af 750 kroner stykket.
Hos formanden for trafikudvalget i Europa-Parlamentet, Michael Cramer, fra det tyske parti De Grønne, lyder kravet, at dieselbilerne skal forbedres, så de bliver lovlige. Men at det heller ikke er realistisk at fortsætte med at give rabatter på afgifterne til forbruget af diesel, når man ser på, at forureningen er desto større.
Han ønsker at presse på med at indføre de mere realistiske landevejstest allerede i år og ikke udsætte dette til 2017, som først tænkt.

