Sudans valg på vippen
Flere af Sydsudans førende politikere blev i går arresteret under en demonstration for ordentlige forhold under Sudans kommende valg. Uenigheder om ram-merne for valget kan inden for de næste uger afspore valget og føre Nord- og Sydsudan væsentlig tættere på en væbnet konflikt


 JUBA - En allerede tilspidset situation mellem Nord- og Sydsudan blev i går spidset yderligere til, da styret i Khartoum arresterede flere af topfolkene fra sydens regerende parti SPLM under en annonceret demonstration, bl.a. partiets generalsekretær og en minister i den fælles samlingsregering, som dog senere blev løsladt. Tusindvis af militær- og politifolk stod ifølge øjenvidner klar om morgenen og angreb demonstranerne og arresterede en række af deltagerne, da de mødte op ved parlamentet for at protestere mod præsident Bashirs NCP-partis manglende reformer forud for Sudans valg til april. Efter arrestationerne blev en række af NCP's partikontorer i syden brændt af.
Et demokratisk valg i en situation, hvor Sudans ledelse er efterlyst af krigsforbrydertribunalet i Haag, kan virke bizart. Men spørgsmålet er også, om Sudan reelt kommer til at gennemføre landets første demokratiske valg i 24 år. Valget, der efter planen skal afholdes 11. april, er allerede nu i fare for at blive boykottet af oppositionen og ikke mindst SPLM, der styrer det autonome Sydsudan, fordi regeringen i Khartoum ikke vil implementere en række demokratiske reformer, der er en forudsætning for et frit valg, og som er en del af fredsaftalen fra 2005, der satte et foreløbigt punktum for krigen mellem nord og syd.
Deadline i december
De to parter er dybt uenige om betingelserne for både valget og for den folkeafstemning, der i januar 2011 skal afgøre, om Sydsudan bliver et uafhængigt land, eller om regionen officielt stadig skal styres fra Khartoum. snere på måneden bliver det nuværende parlament opløst, og hvis ikke en løsning er fundet inden, betyder det, at det ikke vil blive afgjort inden valget. Spørgsmålene omhandler først og fremmest spørgsmål om ytringsfrihed og undtagelsesregler, der fjerner oppositionens muligheder for at føre en reel valgkamp, uenighed om hvorvidt selvstændighedsafstemningen skal gennemføres med simpelt eller absolut flertal, og om resultaterne af en folkeoptælling i syd, som er blevet manipuleret groft nedad af Khartoum-styret for at give Sydens vælgere en lavere andel i det samlede stemmetal, end deres antal beboere berettiger.
»Vi fortsætter med at konfrontere Bashirs NCP med de udestående spørgsmål om implementering af CPA-aftalen. Derfor deltager vores parlamentarikere stadig ikke i arbejdet i parlamentet. Vi vil have disse love vedtaget i december, før parlamentet bliver opløst, så præsidenten kan gennemføre dem inden valget. Men vi har alvorlige problemer. Og hvis de ændringer ikke gennemføres, hvad er så pointen i at deltage i et valg, hvor oppositionen ikke må føre valgkampagne, og hvor der i dele af landet ikke må samles grupper på mere end tre mennesker?« spurgte Anne Ito, næstformand i SPLM, da Information for nylig talte med hende.  Sammen med de andre oppositionspartier i Sudan i september fremsagde de et ultimatum til præsident Bashirs NCP om at få løst problemerne inden december med en underforstået trussel om boykot af valget.
Dermed kan valget allerede inden årsskiftet være reduceret til et valg med en reel deltager, Bashirs NCP. Samtidig har NCP-ledelsen i Khartoum udtalt, at manglende opbakning til valget fra de andre parter vil blive opfattet som forsøg på at destabilisere landet, og at det vil skade implementeringen af fredsaftalen. En udtalelse, de fleste tolker på den måde, at Bashir ikke vil føle sig forpligtet til at overholde resten af aftalen - inklusiv den vitale afsteming om selvstændighed for syden, hvis modstanderne boykotter valget, og at de muligvis vil regere efter undtagelsesregler.
Imens skrider tiden for både valget, selvstændighedsaftemningen - og muligheden for en fredelig adskillelse af nord og syd.
Langt fra hinanden
I syden synes hver eneste isoleret flække at være forsynet med et mobilt valgregistreringskontor. »Let my people vote,« lyder et af skiltene langs Sydsudans hullede landeveje med et motto, der nærmest skal synges som den klassiske kristne hymne om Moses, der beder faraoen om at lade hans folk gå.
De færreste i syden er reelt interesserede i valget, men til gengæld fuldt fokuserede på den afstemning, der vil kunne give dem selvstændighed. Men de nuværende uenigheder gør, at en selvstændighedsafstemning i januar 2011 bliver mere og mere usandsynlig.
»I øjeblikket er forhandlerne fra Nord - og Sydsudan utrolig langt fra hinanden i forhold til at bestemme vilkårene for selvstændighedsafstemningen. I denne måned bliver parlamentet opløst, og det nye parlament vil først være parat til at anerkende nye love i juni, måske juli, og på det tidspunkt vil det praktisk ikke kunne lade sig gøre at gennemføre en afstemning i januar,« som en repræsentant for en international ngo konstaterer til Information.
En udsættelse af selvstændighedsafstemningen vil være uspiselig i syden, og topfolk i syden har allerede talt om en unilateral uafhængighedserklæring, hvis styret i Khartoum ikke gennemfører den nødvendige lovgivning. inden parlamentet opløses. En udvikling, der med stor sansynlighed vil føre til krig.


