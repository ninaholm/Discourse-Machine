’Dialog er vigtigere end boykot af EM’
Den danske kulturminister er kommet i modvind efter sin rejse til EM i Ukraine. Men at boykotte EM vil ikke hjælpe på menneskerettighedernes situation i Ukraine, mener den ukrainske eksilforfatter Wladimir Sergijenko
Ukraine er et meget splittet land. Det politiske misbrug af de ukrainske retssystem og domstole udgør baggrunden for de mange vestlige opfordringer til at boykotte den igangværende EM-turnering. I efteråret 2011 blev oppositionspolitikeren Julia Timosjenko under kaotiske omstændigheder idømt syv års fængsel i en politisk motiveret retssag. Her er hendes tro støtter på gaden i Kiev for Timosjenko.


 Han har lagt sig ud med både det danske folketing og en række prominente europæiske politikere. Når den danske kulturminister Uffe Elbæk (R) i dag ankommer til den ukrainske by Kharkov, hvor det danske landshold om aftenen møder Holland i den første puljekamp, kan han regne med moralsk opbakning fra den ukrainske eksilforfatter og dissident Wladimir Sergijenko.
»Efter min opfattelser bør politikerne tage til Ukraine for at sende et signal. Nemlig at de støtter det ukrainske folk og sender et signal om, at det politiske og økonomiske tryk på regeringen ikke baserer sig på en eller anden medieskabt bølge om boykot, men på dialog med oppositionskræfter. Dette signal er efter min mening meget vigtigere«, siger Wladimir Sergijenko, som Information møder på en fortovscafé i Berlin.
Mærkelige paragraffer
Det var eventyrlyst og længslen efter at opleve Vesten, der i slutningen af 1980’erne fik Wladimir Sergijenko til at forlade hjemlandet Ukraine, der dengang var del af Sovjetunionen. I begyndelsen af 90’erne slog han sig ned i Tyskland og flyttede kort efter til den genforenede hovedstad Berlin.
I sine bøger skriver Sergijenko om menneskets overlevelseskamp, om kriminalitet, fattigdom og den lille mand på gulvet, der ifølge Sergijenko »udgør den søjle, som ethvert land i verden er bygget på.«
Som medlem af russisk PEN har Sergijenko været med til at orkestrere tilblivelsen af den ukrainske afdeling af PEN, den internationale sammenslutning af forfattere. Konkret har Sergijenko kæmpet for ytringsfrihed i Ukraine ved at lægge pres på myndighederne under retssagen mod den nu afdøde ukrainske forfatter Oles Uljanenko, hvis kontroversielle roman Hans drømmekvinde på grund af sit bramfri sprog blev bandlyst af Ukraines Nationale komité for Moral.
»Man må have mulighed for at offentliggøre sine værker uden at skulle tænke på mærkelige paragraffer«, siger Sergijenko om processen mod Uljanenko, der endte med at blive frikendt.
Alligevel fik myndighederne sendt et klart signal til dissidenter og kunstnere.
»Naturligvis virkede retssagen afskrækkende på andre forfattere.«
Styret af oligarker
Det er netop det politiske misbrug af det ukrainske retssystem og domstole, der udgør baggrunden for de mange opfordringer til at boykotte den igangværende EM-turnering.
I efteråret 2011 blev oppositionspolitikeren Julia Timosjenko under kaotiske omstændigheder idømt syv års for sin rolle i forhandlinger med Rusland om leverancer af naturgas. Selv om præsident Viktor Janukovitj er kritiseret internationalt for at have orkestreret processen mod Timosjenko, der også spillede en central rolle i den orange revolution i den tidligere sovjetrepublik i 2004, afviser han at have haft en finger med i spillet.
Wladimir Sergijenko understreger sin sympati og beundring for Julia Timosjenkos mod til at yde modstand mod Janukovitjs regering fra fængslet. Som regeringschef var hun dog ikke meget bedre end den nuværende præsident Viktor Janukovitj, understreger han.
»I Timosjenkos tid ved magten blev korruptionen ikke mindre. Det var nøjagtig lige så slemt som før,« siger Sergijenko.
»Det har altid været sådan, at de superrige oligarker udnytter de politiske og administrativer ressourcer. Timosjenkos regering var også styret af oligarker.«
EU betragter retssagen mod Timosjenko med stor skepsis og forholder sig generelt særdeles skeptisk over for menneskerettighedernes tilstand i Ukraine. Så længe Yanukovitj står i spidsen, vil EU sandsynligvis fortsat afholde sig fra at underskrive eftertragtede aftaler om yderligere associering og frihandel med Ukraine.
I denne uge besluttede EU at lade tidligere præsident for Polen Aleksander Kwasniewski samt tidligere præsident for Europa-Parlamentet tage til Ukraine for at overvåge Timosjenkos appelsag, der efter anmodning fra den ukrainske statslige anklagemyndighed i flere omgange er blevet udskudt.
’Dårlig undskyldning’
I månederne op til EM er Timosjenkos situation blevet et led i gentagne opfordringer til at boykotte den store turnering, der vil blive brugt til propagandaformål af Janukovitj’ regering. Et flertal i Folketinget bestående af Enhedslisten, Venstre, Konservative og Dansk Folkeparti ser af den grund helst, at kulturminister Uffe Elbæk var blevet hjemme.
Tysklands kansler, Angela Merkel, den franske præsident, François Hollande, og den svenske statsminister, Fredrik Reinfeldt, har for længst besluttet at holde sig væk fra Ukraine under EM. Torsdag besluttede britiske toppolitikere at boykotte Englands kampe. Omgivelsernes pres har imidlertid ikke fået Elbæk til at ryste på hænderne.
»Der er to grunde til, jeg tager af sted. For det første føler jeg, at jeg kan gøre mest aktivt for landets menneskerettighedsorganisationer ved at møde op«, siger Uffe Elbæk til Ritzau .
»For det andet skal sport ikke inddrages i politiske konflikter. Der er EM i Ukraine, og så er der politiske uroligheder, men det skal ikke gå ud over sportsbegivenheden.«
’Lovløs gangsterstat’
Elbæks begrundelse møder ikke forståelse hos tidligere udenrigsminister Uffe Ellemann-Jensen, der på sin blog på Berlingske skriver:
»Ministerens snak om, at han skal ’støtte’ landsholdet er noget vrøvl. De klarer sig nok glimrende uden hans støtte. De eneste, han støtter med sin officielle tilstedeværelse, er det regime, som er i færd med at forvandle Ukraine til en lovløs gangsterstat. Og ministerens snak om, at han vil søge ’dialog’ med ukrainske menneskerettighedsorganisationer er en dårlig undskyldning for at møde op.« Ellemann-Jensen bakkes op af en anden tidligere udenrigsminister, Per Stig Møller (K):
»Danmark har helt bevidst valgt at gå mod de andre og markere, at man ikke tager menneskerettigheder og demokratiet særligt alvorligt«, siger Møller til Ritzau.
Wladimir Sergijenko ser imidlertid Elbæks rejse til Ukraine i et andet lys:
»At nogen kommer til Ukraine og mødes med og støtter oppositionskræfter, er virkelig vigtigt«, siger Sergijenko.
»Den almindelige befolkning har ikke forståelse for den bølge af kritik, der kommer fra vestlige medier eller for opfordringer til boykot. De tager det som en personlig fornærmelse.«

