’Skal vi bruge et ton jern og en sofa for at transportere én person?’
SF’s medlem af Europa-Parlamentet, Margrete Auken, har talt om cykelstier og betalingsringe, længe før, det blev moderne. Nu ser hun en gylden mulighed for at fremme cyklismen i EU


 Gentrificering og stigende boligpriser i de europæiske byer har vækket modstanden mod biler, mener SF’s europaparlamentariker, Margrete Auken, som i årevis har arbejdet for at fremme cyklisme.
Hvor det engang kun var arbejderklassen, der mærkede dieselosen i lungerne, er Europas byer nu fulde af Vesterbro-lignende kvarterer med velhavende og veluddannede småbørnsfamilier, som er trætte af biler. Og når de råber op, så lytter politikerne.
»Overklassen er flyttet ind til byerne, så nu er det også deres børn, det går ud over. Hvis du har en dejlig lejlighed ved Søerne og ser målingerne af luftforureningen, så bliver du nok lidt forskrækket, og så råber folk op,« siger Margrete Auken.
Cyklerne har medvind, fornemmer hun.
»Det er blevet smart at cykle, og det er blevet mere almindeligt. Det er ikke længere så skide imponerende, når en gammel dame som mig ankommer på cykel, og en direktør har al sin autoritet intakt, selv om han cykler.«
»Som Dansk Cykelforbund sagde engang: Skal man virkelig bruge et ton jern og en sofagruppe for at transportere én person?«
Overklassen imod bilerne
En af måderne, EU kan fremme cykeludviklingen på, er gennem det såkaldte NEC-direktiv, der stiller krav til NOx- og partikelforurening i byerne. Her har Volkswagen-skandalen gjort det lettere at stille strenge krav, vurderer Margrete Auken.
Læs også: En cykelrevolution ruller gennem Europa
»Skandalen har sat fokus på luftforurening, som jo er en af de helt store dræbere. Vi, der kæmper for et skrappere NEC-direktiv, har fået en meget større folkelige opbakning,« siger hun og minder om, at det ikke kun er VW-biler, der udleder mere, end de må. Det er også biler fra BMW, Citroën, Opel, Mercedes og Audi.
For at fremme cyklismen foreslår Margrete Auken, at man ændrer trafiklovgivningen, så cyklister ikke ses som svage bilister, men som stærke fodgængere.
Cyklister skal forkæles
»Cyklerne skal kunne svinge til højre for rødt lys og køre imod ensretningerne,« mener hun, og de skal »forkæles« med brede cykelstier, grønne bølger og cykelparkering. Omvendt skal bilerne begrænses med betalingsringe, afskaffelse af skattefradrag på firmabiler og ingen gratis parkeringspladser. »Men bilerne skal ikke helt ud af byen,« understreger Margrete Auken. »Så visner bykernerne. Man skal stadig kunne komme helt ind i byen med sin syge bedstemor og sine tusind pakker. Til gengæld kører man kun derind, hvis man har sin syge bedstemor og pakkerne med.«

