Skattelækage kan få store konsekvenser
Afsløringerne af , hvor tusindvis af toppolitikere og forretningsfolk gemmer deres hemmelige milliarder, vil øge det politiske pres på de lande, der lever af at være skattely, vurderer ekspert i international skatteret
De Britiske Jomfruøer fungerer som skatteskjulested for tusindvis af superrige. Foto: Scanpix


 Afsløringerne af, hvem der nyder godt af Storbritanniens enorme offshore-branche, kan få store konsekvenser for fremtidens muligheder for at bekæmpe skatteunddragelse. Det siger Thomas Rønfeldt, der er specialist i international skatteret ved Aalborg Universitet.
»Afsløringerne vil helt givet få en lang række lande til at øge det politiske pres på de nationer, der lever af at være skattely,« siger han.
Alene omfanget af de skatteunddragelser, der sker, vil afføde en reaktion, forudser han:
»Alle har vidst, at der var store summer, som blev gemt væk på offshore konti, men at det drejer sig om så store beløb, vil gøre indtryk.«
Derudover vil afsløringerne også have en afskrækkende effekt på folk, der overvejer at anbringe deres formuer i et skattely, mener han.
»I Danmark risikerer man fængsel i op til otte år, hvis man har snydt skattevæsenet for mere end en halv million,« siger han.
Relativ dansk succes
Der er indtil videre ikke dukket danske navne op i den britiske gigant-lækage, men det kan stadig nå at ske. Thomas Rønfeldt mener, at det danske skattevæsen har forholdsvis stor succes med at afsløre danske skattesyndere, der har gemt store summer på hemmelige udenlandske konti.
I første omgang bliver synderne bedt om at betale den manglende skat, men de kan også ende i retten. Og det er ifølge Rønfeldt sket adskillige gange de senere år.
»Danmark har bl.a. haft held til at indgå aftaler med en lang række andre lande om udveksling af skatteoplysninger, og det er den slags aftaler, der skal til, hvis man skal komme problemet til livs,« siger han.
Ofte strander udvekslingen af informationer imidlertid ved bankerne, der i lande som Schweiz og Luxembourg ikke vil afsløre deres kunder.
Mange af de lande, der i dag fungerer som skattely, er dybt afhængige af de indtægter, som følger med rollen, især i form af arbejdspladser og dermed skatteindtjening for landene.
I Frankrig er den økonomiske chef for præsident Hollandes valgkampagne, Jean-Jacques Augier, blevet afsløret som skatterytter.
I Tyskland hilser finansminister Wolfgang Schaeuble afsløringerne af de mange skatteunddragere velkommen, men her kan afsløringerne ikke mindst få konsekvenser for Deutsche Bank, der ifølge de lækkede e-mails har hjulpet mere end 300 tyske firmaer med at gemme deres formuer via bankens afdeling i Singapore.
Lang vej igen
Thomas Rønfeldt understreger, at kampen mod den internationale skattekriminalitet er meget vanskelig, fordi der er mange lande, som ikke er villige til reelt af bekæmpe skattesvindlen:
»Der er rigtig lang vej igen. Alene i Europa har vi flere lande, der slet ikke vil samarbejde. F.eks. har Luxembourg en aftale med skattelyet Cayman Islands om fri finansiel gennemstrømning! Det er nærmest umuligt at få kontrol med den slags.«
»Det samme gør sig gældende i EU. Her har man i årevis forsøgt at få fælles regler for selskabsbeskatning, men det kan man ikke enes om. Der er kun fire forordninger på skatteområdet i EU. På alle andre områder er der et hav af regler, og det siger lidt om, hvor svært det er at nå til enighed på beskatnings-området. Men forhåbentlig kan de nye afsløringer give et skub i den rigtige retning,« siger Thomas Rønfeldt.
 

