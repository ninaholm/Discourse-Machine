Kinesernes bilbegejstring strider med ønsket om renere luft
Kineserne kræver ren luft, men samtidig stiger deres bilkøb eksplosivt. Bilglæden skal mindskes, hvis Kina skal holde sit løfte om, at CO2-udledningen skal falde efter 2030
’Folk er mere optaget af at opnå en komfortabel livsstil, karakteriseret af højt forbrug og høj energiintensitet, i stedet for at redde miljøet’, skriver det statsstyrede dagblad Global Times.


 Det virker fornuftsstridigt og samtidig fuldt ud rationelt. »Jo mere forurenet det er, desto mere kører jeg i bil,« siger Zhang Yuzhe, mens han står ved siden af sin hvide BMW.
Mens et par bilvaskere er i gang med at polere hans bil, erkender han, at når den grå smog lægger sig tungt over Beijing, ville det, som han udtrykker det, være »mest gavnligt for samfundet« at lade bilen stå i parkeringskælderen. Men for hans eget helbreds skyld vælger han i stedet at sidde endnu mere tid end normalt i sin bils beskyttende boble. Årsagen er det luftrensningsfilter i bilen, han købte sidste forår.
»Luften inde i bilen er renere end udenfor,« forklarer den 36-årige, der arbejder for et kinesisk softwarefirma. »Hvorfor skulle jeg gå på gaden eller tage metroen, når det er sundere for mig at sidde i bilen?«
I stadig større omfang anklager kineserne deres regering for ikke at gøre nok for at mindske Kinas massive forureningsproblemer og beskytte dem mod den sundhedsfarlige smog. Men i takt med, at kineserne bliver stadig mere velstående, støder deres krav om ren luft også frontalt sammen med deres egen eksplosivt voksende bilglæde.
Ifølge myndighederne kommer lige over 30 procent af de farligste forureningspartikler i Beijings luft fra byens køretøjers udstødningsrør. Og det hastigt voksende antal biler på gaderne er samtidig med til at øge CO2-udslippet i Kina, der allerede er verdens største udleder af drivhusgasser.
Sidste år blev der solgt over 20 mio. køretøjer i Kina, det højeste antal for noget land nogensinde. Og tallet for 2014 forudses at nå helt op på 23 mio. I Beijing alene er antallet af biler steget til 5,4 mio. fra 3,1 mio. i starten af 2008. Og yderligere en mio. biler forventes på hovedstadens gader i 2016.
»Jeg ville for intet i verden undvære min bil,« siger Zhou Tian, som står og venter på, at det bliver hendes Buicks tur til at få en tur med højtryksspuleren hos den lokale bilvask. »Den offentlige trafik – metroen og busserne – er for proppede med mennesker. Bilen er mere praktisk og giver mig mere frihed,« forklarer hun.
Klima og biler
Forud for det igangværende COP20-klimatopmøde i Perus hovedstad, Lima, satte regeringen i Beijing i sidste måned for første gang en deadline for, hvornår Kinas udledning af CO2 skal stoppe med at stige – nemlig omkring år 2030. Samtidig lagde regeringen op til en massiv og ambitiøs udbygning af landets vedvarende energikapacitet.
Men succes på klimaområdet vil også afhænge af, om kinesernes begejstring for biler bliver tøjlet. Ifølge International Council on Clean Transportation, en uafhængig tænketank, er CO2-udledningen fra Kinas transportsektor mere end fordoblet fra 2000 til 2010 og forventes at blive øget med yderligere 54 procent i 2020, sammenlignet med 2010-niveauet.
Det vurderes, at køretøjer i Kina på nuværende tidspunkt står for omkring syv procent af landets samlede CO2-udledning. Det er et lavt procenttal i forhold til mange udviklede lande, men andelen forventes at blive større i takt med det kraftigt stigende antal køretøjer i Kina.
Privat ejerskab af biler er først for alvor skudt i vejret siden årtusindeskiftet, specielt da regeringen promoverede bilkøb som en vækstmotor, og de statsejede banker begyndte at tilbyde attraktive billån til de kinesiske forbrugere. Ifølge myndighederne var der i 1999 omkring 15 mio. personbiler i alt i hele Kina. Antallet af køretøjer i dag anslås at være omtrent 250 mio., hvoraf halvdelen er personbiler.
På trods af den kraftige vækst er det fortsat et relativt lille antal kinesere, der ejer en bil. Verdensbankens tal viser, at der i Kina i 2011 var 69 motorkøretøjer pr. 1.000 indbyggere – sammenlignet med 786 i USA og 481 i Danmark. Med kombinationen af stadig stigende velstand i det kinesiske samfund og et enormt kundepotentiale – Kinas forening for bilproducenter regner med, at én mia. kinesere vil have kørekort inden for de næste 10-15 år – lader bilsalgets skarpt opadgående kurve ikke til at ville knække foreløbig.
»Bilejerskabet vil efter al sandsynlighed blive fordoblet i forhold til det nuværende niveau,« siger Harry Chen, forsker i bilmarkedet fra Guotai Junan Securities, til nyheds- og markedsdatabureauet Bloomberg.
Han forudser, at antallet i biler i Kina formentlig vil toppe omkring 200 biler pr. 1.000 indbyggere. »Kina bliver nødt til at promovere flere el- og hybridbiler for at kunne opfylde sine udledningsmål,« siger han.
Modstand mod tiltag
Regeringen har indført skrappere regler for bilers udledning og har tidligere annonceret, at den i år vil skrotte seks mio. ældre biler, der ikke lever op til udledningsstandarderne. Samtidig har regeringen iværksat en moderat indsats for at mindske væksten i antallet af biler på vejene. Bl.a. i Beijing, hvor bilejere kun må benytte deres bil seks dage om ugen. Og bystyret overvejer nu oven i købet nye regler, så bilister kun får lov til at bruge deres bil hver anden dag. Myndighederne i hovedstaden er desuden begyndt at udstede færre nye nummerplader – sidste år blev antallet begrænset med 37 procent i forhold til året før.
Men disse tiltag i Beijing og flere af Kinas andre storbyer – som lægger begrænsninger på bilejerne – bliver sjældent vel modtaget af befolkningen. I nogle kinesiske byer har lokalregeringer oven i købet ladet sig presse til at opgive planlagte tiltag for at begrænse antallet af biler på gaderne, da de har ført til protester fra indbyggerne.
Den slags episoder har ført til hårde ord rettet mod bilejerne i den kinesiske statspresse.
»Den offentlige opinion lægger vægt på, at det er regeringens ansvar at bringe den blå himmel tilbage, men ikke, at det også er almindelige menneskers ansvar,« klagede det statsstyrede dagblad Global Times tidligere i år.
»På nuværende tidspunkt er folk mere optaget af at opnå en komfortabel livsstil, karakteriseret af højt forbrug og høj energiintensitet, i stedet for at redde miljøet.«
Om Kinas bilejere skal føle et større ansvar for Kinas forureningskatastrofe, er Hu Xiaoyan dog ikke overbevist om. Hendes nye Suzuki skal også vaskes hos den lokale bilvask.
»Nu har jeg endelig fået en bil, så jeg vil blive meget utilfreds, hvis der nu kommer regler om, at jeg ikke må bruge den, som jeg ønsker,« siger den unge kvinde, der ejer en mindre tøjbutik. »Selvfølgelig ønsker vi alle et bedre miljø, men jeg har også ret til at køre i bil.«

