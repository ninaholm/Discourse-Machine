Merkel lover færre migranter



 Den tyske forbundskansler, Angela Merkel, er under pres fra sine partifæller, som hun i går så i øjnene under en partikongres i det konservative parti, CDU. Flere ’ledende medlemmer af partiet’ har anonymt i tysk presse udtrykt bekymring for hendes håndtering af flygtningestrømmen.
»Denne udfordring er enorm, siger hun om gruppen på knap én million asylansøgere, som er nået til Tyskland alene i år.«
Hun tilføjer ved kongressen i Karlsruhe, at hun tilstræber en »mærkbar reduktion« i tilstrømningen til Tyskland: »Vi vil og agter mærkbart at reducere antallet af flygtninge.«
Denne udtalelse høstede klapsalver, men det betyder ikke, at Tyskland lukker sin grænse. Og kansleren har ikke sat en overgrænse.
»Tyskland bør være et land, som er åbent, tolerant og endda spændende.«
Kritikken mod den 61-årige Merkel, datter af en protestantisk præst, blev åbenbar, da Steffen Heitmann, tidligere justitsminister i delstaten Sachsen, tidligere på måneden meldte sig ud af partiet i protest mod regeringens kurs. I går brugte Angela Merkel talerstolen til at minde om, hvordan Tyskland så ud, da hun trådte til for ti år siden.
»Da var det ikke så godt. Europa var dybt splittet over Irak-krigen. I Tyskland havde vi fem millioner arbejdsløse,« siger hun og husker, at »vi blev kaldt Europas syge mand«.
Nu er Tyskland Europas økonomiske motor, men flygtningeproblemet splitter tyskerne – og også CDU.
Målet med den to dage lange kongres er at finde et fælles fodslag i flygtningespørgsmålet. Den indflydelsesrige ungdomsafdeling i CDU har i modsætning til Merkel krævet et loft over antallet af asylansøgere i Tyskland.
Ritzau

