Et liv i kulsorte nuancer
Kul er livsnerven i Kinas Shanxi-provins. Det er møgbeskidt og farligt, men samtidig livsnødvendigt, siger egnens indbyggere
Arbejdere ved den  mindre mine i landsbyen Wuguanchun sorterer sten fra kul uden nogen form for beskyttelse mod røg og støv.


 »Vi ville ikke kunne overleve uden kul. Det er alt, hvad vi har,« siger Lin Chunyan.
Hvis kul er det eneste, den 34-årige har, så har hun til gengæld også rigeligt af det i sit liv. Hendes far arbejder i en nærliggende kulmine. Hendes bror transporterer kul med lastbil. Selv arbejder hun i en lille restaurant, der servicerer de chauffører, som sidder ubehjælpeligt fast i den lange kø af lastbiler, der fodrer det enorme Kulkraftværk nr. 2 i byen Datong med deres last. Værkets 10 skorstene tårner sig op bag familien Lins hjem.
I den kulsorte luft her i Shanxi-provinsen i den nordlige ende af det centrale Kina er det umuligt at få øje på Kinas satsning på grøn energi, der ellers er ved at gøre landet til verdens førende inden for vind- og solenergi. Husene er dækket af sod, vejene er belagt med et tyk lag kul, og luften er tyk af lugten af brændt koks. Ja, selv den nudelsuppe, Lin Chunyan serverer, smager, som var en knivspids kulstøv en del af opskriften.
Shanxi-provinsen er hjemsted for en af Kinas største kulforekomster. Og kul er guld for området, hvor stort set alle arbejder i kulafbrændingens fødekæde. Men samtidig ligger kullet som en sort sky over miljøet – der er løbende tre-fire byer i Shanxi, der kvalificerer sig til en placering i top ti over de mest forurenede byer i Kina.
En af de hårdest ramte byer er Datong, hvor Wei Tienan er taxachauffør. Han er et eksempel på, at oplevelsen af forurening er relativ. Selv om han har kulstøv i øjenkrogen og i mundvigene mener han ikke, situationen er så slem. I hvert fald ikke sammenlignet med tidligere:
»For få år siden skulle vi ofte køre med lys på, selv om det var midt på dagen, da Datong var sort af forurening. Nu er det bedre,« siger han.
Klimaændringer?
Det er da også svært at finde vordende klimaaktivister blandt folkene her, som er økonomisk afhængige af afbrændingen af fossile brændstoffer.
»Hvis vi ikke havde så mange kraftværker, ville vi ikke have noget arbejde,« siger en lastbilchauffør.
Han kigger på sin medchauffør, som han har delt kabine med i næsten et årti, og siger:
»Vi har aldrig talt om klimaforandringer. Heller ikke med andre.«
60 km fra Datong, i landsbyen Puhuagong, taler de måske heller ikke om globale klimaforandringer. Men de kender til kullets ødelæggende konsekvenser for deres nærmiljø. De bor i huse med vægge klinet op af den porøse jord, de har nogle få marker tilbage, men ellers er de omringet af kulminer.
»Engang var vandet og luften ren. Nu er alt forurenet,« siger 65-årige Zhang Yang, og hoster tørt som for at understrege sin pointe. »Vi kan ikke leve her, men der er intet at gøre. Jeg er for gammel til at flytte.«
Lastbilerne fyldt til randen med kul buldrer forbi uden for landsbyen. Zhang Yang tager fat i skovlen og samler det kul, der falder af fra dem. Han bruger det til at varme sit hjem op, fortæller han. Så kan han også nyde lidt godt af egnens guld.
Færre dræbte
Men hvis man kan spotte den gennem kulstøvet, er der dog noget, som ligner en solstrålehistorie i Kinas kulindustri. Landets kulminer er fortsat et af de absolut farligste steder at arbejde i verden, men ifølge myndighedernes statistikker langtfra så farligt som tidligere.
I 2002 døde 6.995 arbejdere i landets miner. De omkom i gaseksplosioner, ved oversvømmelser, af iltmangel eller ved sammenstyrtninger. Sidste år var antallet af omkomne faldet til 1.973 – det er dog stadig næsten seks dræbte om dagen. Faldet i antallet af dræbte er en konsekvens af, at myndighederne – efter at premierminister Wen Jiabao i 2003 spiste et måltid sammen med kulminearbejdere i en mineskakt for at signalere engagement – har indført strengere sikkerhedskrav og har tvangslukket tusindvis af mindre miner, som ifølge regeringen har været de farligste – og de mest forurenende.
»Det er blevet meget mere sikkert,« siger Liu Xiaotao, der lige er kommet op fra minens dyb efter en otte timers vagt.
Han sidder i et kæmpe omklædningsrum sammen med nogle af sine i alt 8.000 kollegaer, der alle er ansat ved den enorme statsejede Yungangkulmine. Den 41-årige Liu har arbejdet i flere miner tidligere – alle meget mindre og farligere. »I en mine i Indre Mongoliet døde der tre den første uge, jeg var der,« fortæller han. »Jo, jeg var nervøs dengang, men her er jeg ikke bange.«
Kulminerne i området er prydet med slogans om, at sikkerhed »har første prioritet« og er »vores himmelske princip«. Ved indgangen til Yungang-minen er der en kæmpe plakat med præsident Hu Jintao iført en rød sikkerhedshjelm og et stort smil på læben.
Stadig problemer
Det er dog tydeligt, at sikkerhedsreglerne fortsat ikke overholdes i mange miner, og at man ikke kan stole på de officielle statistikker over dræbte. Det kinesiske medie Caixin afslørede sidste år, at mindst syv dødsulykker her i Shanxi-provinsen aldrig blev rapporteret til myndighederne. Mineejerne betalte de afdødes familier penge under bordet på betingelse af, at de ikke fortalte om ulykkerne. Det var mindre omkostningsfuldt end at rapportere til myndighederne, som kunne straffe dem eller lukke deres miner. Det anses for at være en udbredt praksis.
At få forbedret forholdene yderligere holder hårdt. Og de til tider højlydte klager over sikkerhedsforholdene har fået regeringen til at benytte sig af alternative taktikker. Efter en mineeksplosion i slutningen af 2010, hvor 35 blev dræbt, gav Wen Jiabao ordre til, at minebosserne også skulle ned i skakterne sammen med arbejderne – tanken var, at når deres egen sikkerhed var på spil, ville de gøre sig mere umage for at forbedre forholdene.
Det griner kulminearbejderen Chao lidt af.
»Haha, de gav bare symbolske forfremmelser til almindelige arbejdere, som så kunne gå ned i minen i stedet for dem selv,« fortæller han om ledelsen ved Jiangjiawan-minen.
Og det kan godt være, at mineskakterne generelt er blevet mere sikre, men oppe på landoverfladen tages der ingen hensyn til konsekvenserne af den luft, arbejderne indånder. I den mindre mine i landsbyen Wuguanchun sidder arbejdere ved et samlebånd og sorterer sten fra kul, omgivet af et tykt miks af røg og kulstøv. Kun nogle få af de kvindelige arbejdere bærer en lidet beskyttende ansigtsmaske af bomuld.
Løn frem for sikkerhed
Der er ifølge de officielle tal ca. 12.000 kulminer i Kina i dag. I 1995 var der 87.000, og i 2005 var tallet 26.000. Det betyder dog ikke, at der bliver udvundet mindre kul. Staten forsøger at konsolidere landets kulminer, så de bliver drevet af et fåtal store statsejede mineselskaber, og regeringen har bedt dem skrue op for produktionen.
Det har dog vist sig svært at holde de små miner lukkede, da mange kulmineejere har genåbnet dem illegalt for at drage fordel af de stigende kulpriser. Årsagen til, at det kan lade sig gøre, er, siger centralregeringen, at mange lokalregeringer har økonomiske interesser i de selvsamme miner, de har til opgave at kontrollere og nedlægge.
En af de små miner, der burde være lukket, ligger ved landsbyen Makou. Her er kun 30 ansatte, og de siger, at det er vigtigere for dem at beholde deres arbejde, frem for at regeringen – af hensyn til deres ve og vel – nedlægger minen.
»Vi er for gamle til at blive ansat i en af de store miner,« siger den 55-årige mand Peng, der har en kulsort og vejrbidt hud. »Vi har brug pengene. Sikkerheden er ikke det vigtigste.«

