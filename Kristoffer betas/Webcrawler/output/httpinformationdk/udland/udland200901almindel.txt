Almindelige iranere vil have mere USA
Irans præsident vil have USA ud af Mellemøsten. Men hans befolkning er ikke enig. Iranerne ønsker tværimod stærkere bånd med Amerika, viser undersøgelse


 Træk de amerikanske tropper ud af regionen og undskyld for de fobrydelser, som USA har begået. Det var den besked, som Irans præsident Mahmoud Ahmadinejad gav Barack Obama under en tale til nationen vist på iransk stats-TV onsdag. 
Talen kom bare to dage efter, Obama gav sit første officielle interview som præsident til den saudiarabiske nyhedskanal Al Arabiya. Her rakte han hånden ud til den muslimske verden og lovede, at USA fremover vil starte med at lytte i stedet for at diktere. 
Ahmadinejad bød de gode intentioner velkommen, men langede samtidig ud efter amerikansk militærengament i regionen: 
‘Hvis du taler om forandringer, så må det sætte en stopper for amerikansk militærs tilstedeværelse i verden, træk dine styrker tilbage og bring dem inden for dine egne grænser’, sagde Ahmadinejad direkte til Obama.
Arabere mest kritiske
Noget tyder imidlertid på, at almindelige iranere ikke deler deres præsidents store bekymringer. Det fremgår af en opinionsundersøgelse af den muslimske verdens syn på USA, som Gallup offentliggjorde i maj 2008. 
Kun 21 procent af deltagerne siger, at en tilbagetrækning af USA’s tropper i Irak vil forbedre deres syn på USA markant. Endnu færre, 13 procent, siger det samme om en hypotetisk nedlæggelse af USA’s militærbaser i det allierede Saudi Arabien.  
Iranerne står temmelig alene med disse synspunkter i den muslimske verden. Tyrkerne er som de eneste nogenlunde ligeså lidt kritiske overfor den amerikanske militære tilstedeværelse i Irak. 30 procent siger, at en tilbagetrækning vil forbedre deres syn på USA markant. 
De iranske og tyrkiske resultater står i skærende kontrast til folkestemningen i de arabiske lande. I Egypten, Saudi Arabien, Syrien, Libanon, Tunesien og Algeriet er tilbagetrækning af amerikanske tropper fra regionen afgørende for USA’s image hos over halvdelen af befolkningen.  
Hvem er Den muslimske verden?
Iranernes ønskeliste ser noget anderledes ud end deres arabiske naboers. Øverst står mere teknologisk og handelsmæssig ekspertise fra USA. Umiddelbart efter følger hjælp til økonomisk udvikling og jobskabelse, samt direkte humanitær hjælp til at bekæmpe fattigdom. 
Iranerne ønsker sig altså mere kontakt med USA. Ikke mindre. På statsniveau er Iran måske USA’s største kritiker i Mellemøsten. Men på gadeplan er der stor interesse for stærkere bånd med ’Den Store Satan’. 
Ironisk nok er forholdet mellem befolkningernes og statslederes syn på USA omvendt hos USA’s arabiske allierede Saudi Arabien og Egypten, hvor antiamerikanismen trives bedst blandt befolkningen. 
Den erkendelse stiller Barack Obama overfor et dilemma: Hvem repræsenterer den 'muslimske verden', som han gerne vil række hånden ud til? Befolkningen eller magthaverne?
Illustration: ScreenDump/Gallup.com

