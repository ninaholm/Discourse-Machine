Mindst 22 dræbt af bombe i Lahore



 En selvmordsbombemand dræbte i går mindst 22 personer i den pakistanske storby Lahore. Langt de fleste ofre var politibetjente. Omkring 60 mennesker blev kvæstet ved angrebet, der øger usikkerheden forud for parlamentsvalget i landet den 18. februar. Selvmordsbombemanden gik frem mod betjentene, som netop var ved at samles foran højesteret i Lahore, og sprængte sig selv i luften. Betjentene samledes ved bygningen, hvor de skulle holde ro og orden under en demonstration, som byens advokater og jurister arrangerede i protest mod præsident Musharraf. ritzau/Reuters

