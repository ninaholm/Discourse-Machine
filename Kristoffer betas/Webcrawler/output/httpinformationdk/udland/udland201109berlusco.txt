Berlusconis skødesløshed koster Italien dyrt
Silvio Berlusconi har udspillet sin rolle i italiensk politik, vurderer såvel venner som fjender. Hvis han går af, vil det medføre et permanent og stort rentefald på italienske statsobligationer, vurderer en økonom


 Det er en underdrivelse at sige, at regeringschef Silvio Berlusconi svækker Italiens troværdighed. Den amerikanske økonom Nouriel Roubini vurderer, at renteforskellen på italienske og tyske statsobligationer vil blive reduceret med 50 til 100 point, hvis Berlusconi går af.
Nouriel Roubini, professor på New York University, nyder i modsætning til Berlusconi stor international troværdighed, fordi han allerede i 2005 forudså den globale finanskrise. Han forudser dog ikke, at den italienske regeringsleder giver op:
»Ligesom Nero, der spillede lyre, mens Rom brændte, nægter Berlusconi at gå af. Han vil hellere se Italien brænde end at trække sig med værdighed og lade andre redde landet,« tweeter Nouriel Roubini. Siden Spaniens premierminister, socialisten José Luis Zapatero, for et par måneder siden udskrev parlamentsvalg, som skal afholdes den 20. november, er tilliden til den kriseramte spanske økonomi blevet styrket.
Zapatero genopstiller ikke, og udsigten til en ny regering med et folkeligt mandat til at gennemføre de nødvendige reformer har i de seneste måneder medført konstant faldende renter på spanske statsobligationer. I den samme periode har renten på italienske statsobligationer været konstant stigende og sat flere nye rekorder. Mandag nedgraderede kreditvurderingsbureauet Standard & Poor's (S&P) Italiens kreditværdighed som følge af »svækkede udsigter til vækst«, hvilket straks fik omkostningerne til at finansiere verdens tredjestørste statsgæld til at stige yderligere:
»Den skrøbelige regeringskoalition og de politiske modsætninger i parlamentet vil sandsynligvis begrænse regeringens muligheder for at reagere beslutsomt på en svær situation såvel eksternt som internt,« vurderer S&P.
Selv om parlamentet i Rom for knap to uger siden vedtog en genopretningsplan med finanslovsbesparelser for 55,4 mia. euro over de næste to år, og selv om Den Europæiske Centralbank foretager støtteopkøb af italienske statsobligationer, er renten fortsat så høj, at en ny spareplan hurtigt kan blive nødvendig.
Berlusconi-skat
»Regeringen har altid opnået parlamentets tillid og således demonstreret regeringsflertallets soliditet. S&P's vurderinger synes at være dikteret af spekulative skriverier i dagspressen snarere end af virkeligheden, og de er skæmmet af politiske overvejelser,« hævder Berlusconi i en pressemeddelelse. S&P har mod sædvane valgt at svare på kritikken:
»S&P's vurdering af landenes statsgæld er apolitiske og forudsiger den risiko, investorerne vil løbe.«
Et andet amerikansk kreditvurderingsbureau, Moody's, har netop udskudt sin kreditvurdering af Italien, men advarer om, at budgetbesparelserne risikerer at lamme lokaladministrationen og dermed erhvervslivet. Tito Boeri, økonomiprofessor ved Bocconi-universitetet i Milano og nobelpriskandidat, har forsøgt at regne ud, hvad italienerne betaler i »Papi-skat« opkaldt efter øgenavnet papì (lille far), som Berlusconis unge veninder har givet den rundhåndede ministerpræsident.
Boeri bruger Nouriel Roubinis mest forsigtige estimat af rentefaldet på italienske statsobligationer, hvis Berlusconi går af: Et rentefald på 50 point svarer ifølge beregningerne til over en halv procent af Italiens bruttonationalprodukt. De årlige besparelser vil tage til, efterhånden som der bliver udstedt nye statsobligationer. Det første år vil italienerne således spare omkring to mia. euro og efterhånden omkring otte mia. (60 mia. kr.) om året, vurderer Tito Boeri.
»Individer, som kommer i besiddelse af lidet flatterende oplysninger om en politisk leders privatliv, vil undlade at købe statsobligationer fra dennes land. Så længe Berlusconi bliver i statsministeriet, er han, uanset om han vil eller ej, den vigtigste sælger af vores statsobligationer, og der er ingen tvivl om, at markederne opkræver en pris for hans begrænsede troværdighed,« skriver Tito Boeri i La Repubblica.
Politisk dødvande
Boeri tilføjer: »Men den største omkostning ved Berlusconis tilstedeværelse i statsministeriet er forbundet med en lammende evne til at træffe beslutninger.« Italiens industrisammenslutning, Confindustria, udtaler, at landets virksomheder ikke længere kan holde til »en situation af politisk dødvande, hvor man for at undgå en regeringskrise ikke foretager de nødvendige reformer«.
Og Italiens største avis, den konservative og normalt meget afmålte Corriere della Sera, opfordrer nu for første gang Berlusconi til at gå af:
»Der findes også en anden og vigtigere vurdering,« skriver Corriere della Sera i en leder onsdag som reaktion på S&P's kreditvurdering, »og det er landets vurdering. I dette tilfælde er problemet helt sikkert ministerpræsidenten selv. For mange italienere har Berlusconi repræsenteret et håb om politisk stabilitet og økonomisk dynamik. Nu er det håb knust under vægten af en dræbende blanding af brudte løfter, uheldige omstændigheder, skandaler, uanstændig opførsel og forbløffende skødesløshed. Nu er det største problem i Italien afslutningen på Berlusconis æra. Alle, også hans bedste venner, ved, at denne æra er forbi, og at Berlusconi må forlade scenen.«

