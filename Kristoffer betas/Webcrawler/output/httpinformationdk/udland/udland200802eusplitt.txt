EU-splittelse om vold i Beograd
EU fordømte torsdagens oprør i Beograd, men der er EU-splittelse om, hvorvidt balladen skal bremse EU's samarbejde og medlemsforhandlinger med Serbien


 Kontakterne mellem EU og Serbien skal afbrydes, og forhandlingerne om et fremtidigt serbisk EU-medlemskab stilles i bero, så længe der er voldelige protester mod Kosovos uafhængighed.
Det mener EU's udenrigspolitiske koordinator, Javier Solana, som vil lægge forhandlingerne på is, indtil der er ro i Serbiens hovedstad, hvor demonstranter torsdag satte ild til den amerikanske ambassade i forbindelse med en stor demonstration mod Kosovos løsrivelse. 
Omvendt mener EU's udvidelseskommissær, Olli Rehn, ikke, at de voldelige optøjer skal have konsekvenser for samarbejdet.
En talskvinde for kommissæren sagde på et pressemøde i går middag, at EU-Kommissionens holdning ikke er ændret, hvilket betyder, at man fortsat gerne vil undertegne aftaler med Beograd om at bringe Serbien nærmere EU-medlemskab.
Selv hvis de grove brud på international ret fortsætter, eksempelvis i form af flere ambassadeangreb, ville Krisztina Nagy ikke lægge op til en skærpet holdning fra Kommissionens side.
"Det vil jeg ikke gøre mig spekulationer om nu," sagde hun på pressemødet.
Det er stik modsat den melding, som Solana samme dag leverede på et møde i Slovenien: "Tingene skal falde til ro, før vi kan genvinde et klima, som vil gøre det muligt at fortsætte med nogen kontakter," sagde han.
EU-snak er sat på hold
Forhandlingerne mellem Bruxelles og Beograd om den såkaldte stabiliserings- og associeringsaftale, der anses for det første symbolske skridt i EU's optagelsesprocedure, begyndte sidste år, men fik en barsk start. 
Holland blokerede forhandlingerne, fordi Serbien ikke har udleveret en række krigsforbrydere så som den tidligere bosnisk-serbiske militærchef Ratko Mladic.
Optøjerne i Beograd torsdag skete i protest med Kosovos løsrivelse. Indtil i søndags var Kosovo formelt en serbisk provins, men området har siden 1999 været under FN-administration. 
Omkring 150.000 mennesker deltog i demonstrationen i Beograds centrum, der især var rettet mod USA og EU-lande, der hurtigt har anerkendt Kosovo som selvstændig stat. En demonstrant blev dræbt og 90 blev såret i forbindelse med uroen.
Selv om Kosovo er et yderst følsomt emne, og serberne er meget bitre over løsrivelsen, mener 70 procent af befolkningen dog stadig, at landets fremtid er inden for EU. 
ritzau

