Republikanerne er blevet et oprørsparti
Demokrater, venstreliberale og store dele af den amerikanske presse er forfærdede over Republikanernes kompromisløse holdning i budgetforhandlingerne. Det kunne have ført til USA's bankerot. Men partiet har gebærdet sig på lignende vis flere gange i sin historie
Obama og Demokraterne fremstår umiddelbart som taberne efter armlægningen med Republikanerne om hævelsen af låneloftet. Men stillet over for republkanernes ultimatum havde demokraterne reelt intet valg, hvis de ville undgå at USA skulle gå i betalingsstandsning.


 »Om føje tid befinder vi os i 1930'ernes Europa!«
Denne noget overraskende forudsigelse stammer fra den respekterede økonomiske kommentator og forfatter Robert Kuttner, grundlægger af det venstreliberale månedsblad The American Prospect.
Kuttners udtalelse faldt i privat sammenhæng under en middag i det tidlige forår på Harvard University, længe inden de seneste ugers alvorlige politiske krise om en forøgelse af USA's låneloft, der var uhyggelig nær ved at føre til statsbankerot.
Kuttners historiske sammenligning virkede på det tidspunkt overdrevet, skønt man næppe kan beskylde ham for at være uvidende om Europas mellemkrigshistorie.
Parallellen mellem 2010'erne i USA og 1930'erne i Europa går først og fremmest på den økonomiske krise, men der er for Kuttner og andre venstreintellektuelle i USA også en politisk dimension.
Kuttner med flere oplever Republikanerne som et parti, der har kastet tidligere tiders vilje til at anskue politik som det muliges kunst over bord og nu er blevet så dogmatisk og ideologisk, at alle forhåndenværende midler bliver taget i brug for at få deres dagsorden gennemført.
»Under indflydelse af Tea Party-bevægelsen agerer Republikanere som et rent oprørsparti, der er villig til at køre de amerikanske statsfinanser ud over afgrunden,« siger John Judis, seniorredaktør på det venstreliberale ugeblad The New Republic og forfatter til flere bøger om amerikansk historie.
Judis vil ikke gå så langt som til at sammenligne vore dages Republikanere med fascister eller nazister i 1930'erne.
»Men der findes en enkelt og vigtig parallel. Den er, at Republikanerne har vist sig villige til at lade USA gå bankerot, medmindre de får deres krav om fundamentale ændringer opfyldt. Det udviser en disrespekt for demokratiets vilkår på linje med fascister og nazister i 1930'erne,« siger han.
Andre venstreliberale røster har udtrykt forfærdelse over Republikanernes brutale metoder og beskyldt dem for at holde USA's og verdens økonomiske fremtid som gidsel for at indkassere løsepenge i form af drastiske budgetnedskæringer.
Jihad mod USA
Kommentator Joe Nocera ved The New York Times indledte sin klumme tirsdag med følgende udsagn:
»Man bør aldrig forhandle med terrorister; det giver dem blot incitament til at fortsætte.«
Nocera beskylder Republikanerne for at »føre jihad mod det amerikanske folk ... De var villige til at lade landet sprænge i tusinde stykker for at få deres mål opfyldt,« skriver han.
En anden columnist, Ruth Marcus i The Washington Post, mener, at præsident Barack Obama og Demokraterne ikke havde andet valg end at give store indrømmelser.
»Det svarer til et bilrøveri, hvor den ene part har et gevær og den anden part et barn siddende på bagsædet,« skriver hun.
Marcus kalder magtforholdet de de to partier imellem for asymmetrisk, fordi Republikanerne var indstillet på at holde fast i deres krav om budgetnedskæringer uden samtidig at øge skatteinddrivningen indtil klokken slog 12 midnat og USA ville være gået i betalingsstandsning med uoverskuelige følger for det globale finanssystem.
»I den situation er det urimeligt at kalde Obama og Demokraterne for dårlige forhandlere,« mener klummeskriveren.
'Pæne' demokrater
Det er aldrig tidligere i USA's moderne historie sket, at et parti har benyttet den årlige afstemning i Kongressen om at hæve låneloftet som løftestang for at pleje ideologiske mærkesager.
At præsident Obama og Det Demokratiske Partis ledere i sidste instans slugte en for dem uappetitlig budgetpakke for at undgå bankerot bekræfter den konventionelle opfattelse af Demokrater som 'pæne og ansvarlige politikere', hvorimod Republikanerne endnu engang har optrådt som 'bøller'.
»Obama kunne ensidigt have hævet låneloftet i et år med henvisning til en paragraf i forfatningen, der garanterer kreditorers krav på indfrielse af offentlig gæld,« siger John Judis.
»Det burde han have gjort, selv om det ville have skabt dyb splittelse i landet. På et eller andet tidspunkt bliver en præsident nødt til at ranke ryggen og tage et opgør med et oprørsparti. Det burde Obama faktisk have gjort for lang tid siden.«
Men Obama afskyr konfrontation; han søger altid mægling og kompromis; det ligger for ham at se i den amerikanske nations identitet og karakter.
Et mindretals kup
For venstreliberale er problemet imidlertid, at Republikanerne under indflydelse af den kompromisløse Tea Party-bevægelse nu har formået at ændre spillereglerne for den politiske debat i USA, således at budgetbesparelser i en tid med stærkt behov for statslig stimulering af en skrantende økonomi trumfer alle andre løsninger.
Formelt set er dette politiske kup blevet gennemført af et mindretal i Washington.
Demokraterne kontrollerer nemlig både Det Hvide Hus og Senatet, mens Republikanerne har flertal i Repræsentanternes Hus.
Blandt 435 kongresmedlemmer er højst 60 valgt med støtte fra Tea Party-vælgere, men de resterende 180 Republikanere i kammeret frygter den populistiske bevægelse så meget, at de gang på gang føler sig tvunget til kapitulere. Samme dynamik gør sig gældende i Senatet.
Halvdelen af Tea Party-medlemmerne i Repræsentanternes Hus stemte endda imod gældsaftalen; 19 ud af 47 republikanske senatorer var imod. Alle republikanske præsidentkandidater bortset fra John Huntsman ville have afvist at hæve låneloftet; selv Mitt Romney, tidligere guvernør for Massachusetts.
Historisk mønster
Det uafklarede spørgsmål er, hvorvidt det Republikanske parti er blevet radikaliseret til ukendelighed efter Tea Party-bevægelsens indtræden på scenen i 2008 eller om partiet følger et historisk mønster.
For John Judis er der ingen tvivl: »Helt tilbage i 1930'erne søgte Republikanerne at obstruere præsident Roosevelt og Det Demokratiske Partis lovgivning. De brugte gang på gang Kongressens myndighed til at indlede undersøgelser af ideologisk karakter mod regeringen,« skrev han i et essay i The New Republic i januar.
Parallellen mellem valgårene 1938 og 2010 er interessante. I 1939 følte Roosevelt sig tvunget af Republikanernes fremgang til at gennemføre budgetnedskæringer; det medførte en alvorlig økonomisk recession, som USA først kom ud af under Anden Verdenskrig. Mønstret synes at gentage sig under præsident Obama efter midtvejsvalget sidste år.
I 1930'erne søgte Republikanerne også at sætte spørgsmålstegn ved Roosevelts og hans regerings legitimitet med undersøgelse af deres loyalitet over for forfatningen; de blev kaldt socialister og kommunister. Samme behandling er Clinton og Obama blevet udsat for.
Også i 1995, påpeger Judis, var Republikanerne villige til at lægge forbundsstaten ned for at få deres budgetnedskæringer igennem. Og et par år senere anlagde Republikanerne rigsretssag mod Bill Clinton for »en trivialitet«.
»Man ser her et mønster,« mener Judis. »Under rigsretssagen i 1998 var Republikanerne villige til at lamme det politiske system. Denne gang ville det være gået ud over det finansielle system. Forskellen mellem de to begivenheder er, at de i 2011 hentede en sejr.«

