Mens de snakker i Rio, eksploderer støtten til den sorte økonomi
Siden 2010 er de globale subsidier til fossil energi vokset med 50 pct. I teksten fra Rio+20-mødet ’inviteres’ der blot til et opgør med ’ineffektive subsidier’. Danmark melder sig ind i aktivistisk klub for at afskaffe subsidierne
Verden over støttes udvinding og forbrug af fossile brændsler med milliarder af dollar og i langt højere grad end vedvarende energi. Og det er sin sag at skære i subsidierne. Som led i spareplanerne i Spanien har landets regering besluttet at skære i subsidierne til udvinding af kul, og det har ført til omfattende protester fra kulminearbejderne i Asturien.


 De globale subsidier til fortsat forbrug af fossil energi sprænger i år alle grænser og prognoser. En massiv støtte på forventet 630 milliarder dollar i 2012 medvirker til at fastholde, den såkaldt ’sorte økonomi’, og dermed forstærke de globale klimaforandringer. Ikke desto mindre sender verdens ledere fra Rio+20-topmødet, der slutter i dag, kun svage signaler om et opgør med de fossile subsidier.
»De sukker og siger, at de ikke kan lægge penge på bordet til bæredygtig udvikling på grund af den økonomiske krise. Men de bruger 1.000 milliarder dollar om året på skadelige subsidier, som ikke hjælper os til at skabe bæredygtig udvikling, men skader vore børns fremtid,« siger Daniel Mittler, politisk chef hos Greenpeace International, med henvisning til summen af subsidier til fossil energi og ikkebæredygtigt landbrug og fiskeri.
Danmarks klima- og energiminister Martin Lidegaard (R), der har kæmpet for at fastholde omtale af problemet med de fossile subsidier i topmødeteksten, vil efter Rio-mødet optrappe indsatsen for at komme de fossile subsidier til livs. Det skal ske i en alliance med lande af samme holdning, der i går på et møde har lagt en fælles strategi.
»Det kommer i mange lande til at tage år at gennemføre en sådan udfasning, men min drøm er, at det skal være gennemført internationalt i 2020,« siger Lidegaard til Information.
Subsidierne til fossil energi steg fra 300 milliarder dollar i 2009 til 409 mia. i 2010, primært som automatisk reguleret kompensation til forbrugere for olieprisstigningerne. Støtten til den fossile energi var dermed seks gange så stor som støtten til ’den grønne økonomi’, dvs. den vedvarende energi, som i 2010 fik 66 mia. dollar. Ifølge Det Internationale Energiagentur (IEA) kan der i år forventes en dramatisk stigning i de fossile subsidier til 630 mia. dollar, svarende til over 50 procents forøgelse siden 2010.
»Vi bevæger os baglæns,« sagde IEA’s cheføkonom Fatih Birol, da han for nylig præsenterede den ny prognose.
»I dag er den vigtigste forhindring for indførelse af vedvarende energi de globale subsidier til fossil energi.«
Olielande værst
De største fossile subsidier gives til forbrugere i en række olie- og gasproducerende lande. Iran er ifølge IEA nummer ét med i størrelsesorden 80 mia. dollar årligt i 2010, Saudi-Arabien nr. to med cirka halvdelen, derefter følger i rækkefølge Rusland, Indien, Kina, Egypten, Venezuela og Emiraterne.
I alt har 37 nationer støtteordninger for fossilt energiforbrug, men subsidierne er altså primært et fænomen uden for kredsen af mere velstående OECD-lande. Subsidierne er begrundet med behovet for at beskytte fattige befolkninger mod prisstigninger på især olie og gas. Ifølge IEA nåede imidlertid kun otte pct. af pengene i 2010 de fattigste 20 pct. af befolkningen. Det er således middel- og overklassen i u-landene, der bruger mest olie, som får størst tilskud og incitament til fortsat forbrug via subsidierne.
»Det er dem, der har biler, der får mest glæde af subsidierne, og det er penge, der direkte eller indirekte bliver taget fra svagere befolkningsgrupper i form af manglende investeringer i sundhed, uddannelse osv. Så hvis man kan få gjort noget ved subsidierne, vil det rumme enorme sociale fordele,« siger Martin Lidegaard.
Subsidierne er »et ineffektivt redskab til at hjælpe de fattige – andre former for velfærdsbistand ville koste meget mindre,« lyder IEA’s formulering.
Halvere CO2-gabet
Den primære virkning af at stoppe prisstøtten til olie og gas vil være en reduktion af efterspørgslen på denne fossile energi.
I forhold til en situation med fortsatte subsidier på dagens niveau vil en udfasning inden 2020 ifølge energiagenturet betyde, at det globale fossile energibehov i 2035 vil være reduceret med fem pct. og oliebehovet med 4,4 mio. tønder pr. dag. Det kan sikre, at de globale CO2-udledninger bliver 2,6 milliarder ton – eller 5,8 pct. – mindre end ellers.
»Vi vil på den måde kunne lukke halvdelen af gabet, som skal lukkes, for at vi kan holde de globale temperaturstigninger under to grader,« siger Lidegaard.
G20-landene, der også tæller store subsidiegivere som Saudi-Arabien, Rusland, Kina og Indien, vedtog allerede i 2009 at »på mellemlang sigt rationalisere og udfase ineffektive subsidier på fossile brændsler, som stimulerer til ødselt forbrug.«
En bekræftelse af denne beslutning var i fare for at glide ud af slutdokumentet fra Rio+20-mødet, men ikke mindst en intens dansk forhandlingsindsats sikrede, at den er med.
Svagheden ved G20- og nu Rio-formuleringen er talen om »ineffektive subsidier«.
Som Nick Robins, klimachef i den store bank HSBC, sagde på et af debatmøderne i Rio:
»Landene kan jo blot svare: ’Tak, men vore subsidier er ikke spor ineffektive, de er yderst effektive.’«
I tilgift til denne formulering er det i teksten fra Rio-topmødet kommet med, at »vi inviterer andre til at overveje at rationalisere ineffektive fossile subsidier« – en formulering, der bl.a. retter sig mod ikke-G20-lande som Iran, Egypten og Venezuela, og en formulering som ifølge bl.a. Greenpeace ikke er det papir værd, den er skrevet på.
Klub mod subsidier
Martin Lidegaard mener, at der langsomt er et internationalt bevidsthedsskred undervejs om behovet for at nedtrappe støtten til fossil energi og finde klogere måder at sikre social velstand i udsatte lande.
»USA har skiftet fra at stå på bremsen til at bakke fuldt op, og mange u-lande vil gøre noget ved subsidierne, fordi de med stigende oliepriser simpelthen ikke har råd til de voksende kompensationer. »Det lyder måske let. I virkelighedens verden kræver det politiske beslutninger over en længere årrække, beslutninger der i de enkelte lande også kan handle om at ændre komplicerede skattelovgivninger. Så det er faktisk en svær proces,« siger han.
I Rio Centro har en lille klub af lande, der vil presse på for et opgør med subsidierne, lagt fælles planer, fortæller han. Gruppen omfatter foreløbig – foruden Danmark–New Zealand, Norge, Sverige, Finland, Schweiz, Costa Rica og Etiopien.
»Vi har besluttet at etablere flere arbejdsgrupper med det formål at få flere lande om bord samt at lægge en indholdsmæssig strategi for, hvordan der kan banes vej for subsidiernes ophør. Det kan omfatte, at lande, der har gennemført en omlægning, deler erfaringerne med andre, herunder hvordan det gøres socialt ansvarligt og skånsomt. For eget vedkommende har vi besluttet, at det de kommende år skal være en kerneprioritet for mit eget ministerium at skubbe på i denne proces,« siger Martin Lidegaard.

