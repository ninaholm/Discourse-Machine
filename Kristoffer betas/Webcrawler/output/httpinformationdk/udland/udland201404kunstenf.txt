Kunsten at få forhandlinger til at ligne en fredsproces
De amerikansk sponserede forhandlinger mellem Israel og PLO er brudt sammen i ufor- enelige modsætninger og nu truer palæstinen-serne med at opløse hjemmestyret og overlade de besatte områder til enten FN eller Israel


 
	Det vakte en vis opsigt blandt indviede, da en seniorminister i Benyamin Netanyahus regering før påske sms’ede følgende budskab: »Faren for fred er drevet over.

	Ben Caspit, den israelske kommentator, der lækkede sms’en, satte ikke navn på ministeren, men det er tænkeligt, at det er økonomiminister Naftalin Bennett, leder af bosætter-partiet Bayit Yehudi (‘Jødisk Hjem’, som er Vestbredden, forstås). I forhandlingerne om to stater til to folk har palæstinenserne sagt nej til at anerkende Israel som specifik jødisk stat af frygt for apartheid mod Israels arabiske indbyggere. Det fik Israel til at stoppe løsladelse af palæstinensiske fanger og true med økonomiske repressalier mod PA-styret – men stadig med formel tilslutning til en to-stats-løsning. Bennett har svoret at træde ud af centrum-højre-regeringen, hvis Netanyahu accepterer at løslade den ’fjerde kurv’ af palæstinensiske fanger som aftalt på forhånd, da den kuldsejlede fredsproces blev genoptaget sidste sommer med USA’s udenrigsminister, John Kerry, som utrættelig Duracell-kanin, der bliver ved med at presse parterne for en aftale. Vitsen i Jerusalem er, at Kerry er langt mere engageret i fredsprocessen end Benyamin Netanyahu og formanden for den Palæstinensiske Myndighed (PA), Mahmoud Abbas.

	Ingen af de to herrer har travlt, men af frygt for at sidde tilbage med ‘aben’ – ansvaret for det uundgåelige sammenbrud – er de heller ikke passive. Delegationerne har holdt fem møder, siden Abbas underskrev en formel anmodning om PA-styrets optagelse i 15 internationale konventioner, FN-organisationer og traktater som led i proceduren frem til anerkendelse af hjemmestyret som fuldgyldig FN-anerkendt stat – og som forårsagede den ovennævnte sms. Et sjette møde fandt sted langfredag mellem Abbas og USA’s særlige udsending, Martin Indyk. Det flyttede ikke noget – ifølge diplomatiske kilder kan processen ikke længere holdes i live med kunstigt åndedræt, hvilket da også fremgik af Abbas’ advarsel til Indyk: Med mindre Israel løslader den ’fjerde kurv’ og fryser bosættelsesbyggeri, vil PLO overveje at nedlægge PA-styret og overlade administrationen af den besatte befolkning til FN, der så må tage sig af en stat besat af en fremmed magt. Eller til Israel, der så må overtage ansvaret for områderne, som det var tilfældet før Oslo-aftalerne i 1993.

	De to muligheder – FN-administration eller israelsk annektering w– skal drøftes på et møde i PLO’s øverste organ, Nationalrådet, 27. april, to dage før Kerrys forhandlingsfrist udløber.

	Tæt på sammenbrud

	Den i forvejen upopulære Abbas foretrækker en forhandlingsaftale, også en midlertidig ordning, der kan sikre, at processen hen mod to stater fortsætter. Men han havde ikke noget valg, presset af sit bagland i PLO, da han underskrev anmodningerne om FN-anerkendelse, ligesom han ikke har et alternativ til PLO’s overvejelse om opløsning af hjemmestyret. Det er israelernes rædselsscenario, da det i sidste ende indebærer en binational stat i det tidligere britiske mandatområde, hvor jøderne vil komme i mindretal i deres ’jødiske stat’.

	Netanyahus regering er delt i synet på fredsprocessen. Den ene halvdel, anført af Bennett, er groft sagt tilhænger af fuld annektering af Vestbredden, hvor den anden, mere moderate halvdel, synes indstillet på en aftale, der annekterer de største bosættelser mod at bytte landområder. Netanyahu er mest opsat på en midlertidig ordning, der sikrer, at han bliver den længstsiddende premierminister – snart vil han have siddet længere end den israelske stats landsfader, David Ben-Gurion.

	Mohammed Dahlans spøgelse

	Netanyahus opsynsmand og sikkerhedsrådgiver, Yossi Cohen, der holder øje med forhandlingerne (som formelt ledes af justitsminister Tzipi Livni) arbejder ifølge den israelske presse på en pakkeløsning, der kan løse op for den fastlåste situation, således at fangerne løslades i forbindelse med delvis fastfrysning af bosætter-byggerier mod løsladelse af Jonathan Pollard, en amerikansk-jødisk flådeofficer, der i 80’erne blev idømt 30 års fængsel i USA som israelsk spion. Pollard, der nu er blevet israelsk statsborger, har i årevis været en mærkesag for Netanyahu-regeringen.

	På den palæstinensiske side er der også opbrud – i går indgik Hamas og PLO’s ledelse på Vestbredden en aftale om at danne en fælles regering. Det er tredje forsøg, men hvor de to foregående fejlede, siger iagttagere på stedet, at dette nye forsøg er i forlængelse af de øvrige skridt, Abbas har taget over for Israel. Også Hamas har brug for en allieret efter det egyptiske kup, der fjernede organisationens forbundsfælle, præsident Mohammed Morsi, ligesom Hamas-basen i Damaskus er væk som følge af borgerkrigen, hvor Hamas valgte oprørssiden. Samarbejdsaftalen – hvis den gennemføres – kommer før PLO’s Nationalråd mødes næste uge for at finde frem til en kronprins, der kan tage over efter den 79-årige Abbas går af.

	Den mest oplagte kandidat, Marwan Barghouti, sidder stadig i israelsk fængsel. Der har været tale om, at PLO ville blive presset til at acceptere den tidligere Gaza-sikkerhedschef, Mohammed Dahlan, som kandidat til Abbas’ arvefølge. Dahlan, notorisk korrupt og i øvrigt ekskluderet af Fatah og PLO sidste år, opholder sig uden for de palæstinensiske områder i Golfen og Egypten, hvor han nyder støtte, og er som ’det glemte spøgelse’ vendt tilbage til palæstinensisk politik. Han blev kendt for et harmonisk samarbejde med i israelerne, da han var PA-sikkerhedschef, hvorfor Israel og USA har presset på for at få ham tilbage i en central rolle.

	Det sker ikke efter en udsoning med Hamas, der anser Dahlan som forræder. Og enighed mellem Hamas og PLO er en forudsætning for at nå en nogenlunde spiselig aftale med israelerne. Hvis den altså nås. Israelernes reaktion på Hamas-PLO-aftalen var aflysning af et forhandlingsmøde i går aftes. Og i går bombede et israelsk fly det nordlige Gaza.

