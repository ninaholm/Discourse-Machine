Italien på vej mod ny samlingsregering
Den 46-årige Enrico Letta vil sandsynligvis stå i spidsen for en bred koalitionsregering, som to måneder efter valget i Italien omsider er på vej til at blive dannet


 Maurizio Lupi var overstadig, da det ved frokosttid forrige lørdag stod klart, at Italiens 87-årige præsident, Giorgio Napolitano, ville acceptere at lade sig vælge til endnu et syvårigt mandat.
Det ville nemlig med stor sandsynlighed medføre en national samlingsregering og en ministerpost til Lupi, som indtil parlamentsvalget i februar var politisk talsmand for Silvio Berlusconis parti, Popolo della Libertà (Frihedens Folk, PdL). I det hjørne af det italienske parlaments gårdhave, hvor partiernes forligssnedkere kredsede om hinanden, gav Lupi pludselig pokker i journalister med lange ører og udbrød drillende:
»I får to dusin af vores parlamentarikere i bytte for Sposetti og Latorre.«
Høj latter i gårdhaven – nogle griner hovent, andre forlegent.
Ugo Sposetti og Nicola Latorre er to af de repræsentanter for Partito Democratico (PD), Italiens store centrumvenstreparti, som har skænket Berlusconi og dermed Lupi en politisk fremtid.
Komikeren Beppe Grillos protestbevægelse, MoVimento 5 Stelle (M5S), havde gjort fremtiden usikker. Men en fjerdedel af PD’s 400 parlamentarikere valgte at spænde ben for forandringer og indgik en studehandel med Berlusconi om at danne en samlingsregering under Napolitanos auspicier.
Den skal PD’s næstformand og tidligere viceministerpræsident, Enrico Letta, stå i spidsen for. Som nevø af Gianni Letta, Berlusconis højre hånd og også tidligere viceministerpræsident, kender han sin politiske modpart bedre end de fleste:
»Berlusconi har altid brugt sin magt på en ukorrekt måde,« sagde Enrico Letta inden valget og afviste et bredt regeringssamarbejde – netop fordi højrefløjens leder stadig er Berlusconi. Lettas opgave bliver ikke lettere af, at hans eget parti nu står midt i et bittert internt opgør efter et skuffende valgresultat og splittelsen ved valget af republikkens præsident. Men han kender som sagt regeringspartneren ud og ind: »PdL’s program indeholder ét punkt: At forsvare Berlusconi.«
Modenhed
I sin genindsættelsestale opfordrede præsident Napolitano partierne til at overvinde politiske modsætninger for sammen at reformere samfundet og institutionerne:
»Den kendsgerning, at der er opstået et klima af ren modsætning og ingen dialog på bekostning af søgen efter mulige områder for en fælles indsats, må betragtes som et tegn på, at de politisk-institutionelle forhold, der allerede er konsoliderede i andre lande, desværre endnu ikke tilstrækkeligt modne her,« sagde Napolitano. Men præsidenten bør slet ikke sammenligne de politiske forhold i Italien med relativt velfungerende europæiske demokratier, mener Barbara Spinelli, politisk kommentator ved avisen La Repubblica:
»Aftalen med Berlusconi er noget andet de store koalitioner i Tyskland eller Storbritannien. Det handler om at gå på kompromis med en højrefløj, som er helt anormal i Europa. Hvis ikke det var sådan, ville de blive enige i fuldt dagslys foran borgerne. Men sådan skete det ikke, for PD skammer sig så meget over det, at partiet er ved at pulveriseres.«
Og Napolitano fordrejer spørgsmålet ved at beskrive en politisk konflikt med psykologiske termer, når han reducerer modstanden mod en alliance med Berlusconi som »en partisk regression«, mener Spinelli:
»Som om der bare var tale om en umoden stædighed. Aldrig før er Berlusconi blevet banaliseret i en sådan grad. Aldrig før er han blevet fremstillet som en statsmand, som kun barnlige neurotikere bekæmper.«
Letta indledte regeringsforhandlingerne på en national helligdag, den 25. april, hvor det fascistiske regimes fald i 1945 fejres.
Dagen efter afsatte den italienske stat afsatte for otte mio. euro obligationer med en stor rentebesparelse i forhold til sidste måneds auktion.
Finansmarkederne reagerer altså positivt på udsigten til politisk forsoning og omsider en ny italiensk regering:
»Demokratiet og retshåndhævelsen ligger i ruiner? Det gør ikke så meget. Det er ikke deres sag. De ved ikke, hvad de gør,« skriver Spinelli.
Mens Napolitano demonstrerede problemer med bentøjet, da han på befrielsesdagen skulle bestige det hvide Fædrelandets Alter midt i Rom, undgik Berlusconi behændigt den årligt tilbagevendende debat om fascisterne og partisanerne for i stedet af flyve til indvielsen af George W. Bushs ’Presidential Library’ i Dallas:
»På 20 år har jeg gjort det af med seks ledere på venstrefløjen,« pralede han på Fox News. Forinden var PD’s leder, Pier Luigi Bersani, og resten af partiets politiske ledelse, inklusiv Enrico Letta, gået af.
Bunkepul
Foruden PD og PdL kommer den afgående ministerpræsident Mario Montis nydannede centrumhøjreparti, Scelta Civica, til at indgå i regeringsalliancen. Regeringen kommer angiveligt til at bestå af såvel teknokrater som politikere fra de tre partier og vil ifølge nyhedsbureauet Ansa måske allerede blive præsenteret lørdag:
PD stillede op til valget i forbund med miljøpartiet Sinistra Ecologia Libertà, men det samarbejde er ophørt efter pagten med Berlusconi og Monti. Dermed bliver PdL parlamentarisk hovedaktionær i den nye regering, selv om det norditalienske separatistparti Lega Nord, der var opstillet i valgforbund med Berlusconi, også foretrækker at være i opposition.
Hvor længe Lettas samlingsregering holder, afhænger således ikke mindst af Berlusconis interesser. Hvis han skulle få en dom i en de verserende retssager, hvor han er sigtet for skattesvig, embedsmisbrug og udnyttelse af en mindreårig prostitueret, kan det straks blive et problem for Letta.
Omvendt kan Berlusconi næppe være interesseret i, at et nyt venstrefløjsparti opstår på ruinerne efter PD og får tid til at konsolidere sig inden næste valg.
»Den regering, som er ved at fødes, er et bunkepul i bedste bunga bunga-tradition,« skriver Beppe Grillo på sin blog med henvisning til de berygtede fester hos Berlusconi:
»Alle er passive med undtagelse af den, der virkelig forstår sig på bunga bunga. Det er et sammenrend på grænsen af det incestuøse.«
 

