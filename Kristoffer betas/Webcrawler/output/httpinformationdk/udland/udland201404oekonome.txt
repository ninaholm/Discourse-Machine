Økonomer: Gevinster ved frihandelsaftale holder ikke
I dag præsenteres i Bruxelles en hård kritik af de modeller og beregninger, som ifølge EU-Kommissionen lover store økonomiske fordele og mange arbejdspladser ved en frihandelsaftale mellem EU og USA
En øget handel mellem EU og USA kan blive på bekostning af dagens handel internt i EU, og det er blevet nedtonet i kommissionens beregninger af konsekvenserne af  en frihandelsaftale mellem USA og Europa


 
	De påståede fordele for økonomi og beskæftigelse ved en transatlantisk frihandelsaftale mellem EU og USA er stærkt overdrevet. En aftale kan indebære en række samfundsmæssige omkostninger, der er negligeret i de modelberegninger af aftalens gevinster, som EU-Kommissionen støtter sig til.

	Det skriver en gruppe økonomer ved det regeringsstøttede østrigske forskningscenter ÖFSE i en rapport, der i dag offentliggøres i Bruxelles. Rapporten er bestilt af GUE/NGL, venstrefløjsgruppen i Europa-Parlamentet, som Folkebevægelsen mod EU er del af. I den officielle argumentation for den mulige frihandelsaftale – Transatlantic Trade and Investment Partnership, TTIP – har EU-Kommissionen såvel som den danske regering og Dansk Industri støttet sig til fire rapporter, der konkluderer, at bruttonationalproduktet i EU-landene vil vokse, prisen på forbrugsvarer falde og beskæftigelsen stige. Dette dels ved en fjernelse af de tilbageværende toldbarrierer mellem EU og USA, dels ved en reduktion af de såkaldte tekniske handelshindringer – i praksis en koordinering og tilpasning af godkendelsesregler, standarder, love m.m. henover Atlanten.

	Ifølge den af kommissionen bestilte rapport fra Centre for Economic Policy Research (CEPR) kan TTIP således øge BNP i EU med 119 milliarder euro, sikre en ekstra disponibel indkomst til en EU-familie på 545 euro om året samt levere, hvad EU’s handelskommissær Karel De Gucht beskriver som »millioner af nye jobs til vore arbejdere«.

	Det er ikke et korrekt billede, mener økonomerne fra ÖFSE.

	»I en nøddeskal: De estimerede økonomiske gevinster ved TTIP er meget små. De sociale omkostninger ved ændring af regler og love kan blive betydelige. De makroøkonomiske omkostninger ved tilpasningen kan blive omfattende. Metodikken (i de officielle analyser, red.) er baserede på urealistiske og fejlagtige antagelser.«

	Tabere og vindere

	Økonomerne gør opmærksom på, at BNP-gevinsten i EU i de officielle studier er estimeret til 0,3-1,3 pct. henover en indfasningsperiode for aftalen på 10-20 år.

	»BNP-væksten pr. år under denne omstillingsperiode vil derfor højst udgøre 0,03-0,13 pct.,« hvilket ifølge ÖFSE må kaldes en meget beskeden gevinst.

	Dertil kommer, at en sådan mulig gevinst ikke vil fordele sig jævnt i EU.

	»TTIP vil i forskellige scenarier føre til potentielle ’tabere og vindere’ blandt EU-landene indbyrdes. Selv om alle EU-lande ville drage fordel af TTIP, så vil ændringerne i BNP variere fra 0,06 pct. (Frankrig) til 3,22 pct. (Storbritannien) over prognoseperioden på op til 20 år,« hedder det.

	Det er i den forbindelse blevet nedtonet i de officielle budskaber om TTIP, at en øget handel mellem EU og USA kan blive på bekostning af dagens handel internt i EU.

	»I ét scenarie med vidtgående liberalisering kan den interne EU-handel falde med omkring 30 pct. Årsagen hertil er, at disse EU-landes eksport vil blive erstattet af billigere import udefra.«

	Opbruddet i det eksisterende handelsmønster internt i EU som konsekvens af, at nogle virksomheder øger eksporten til USA, mens andre taber på voksende amerikansk eksport til EU, kan indebære betydelige samfundsmæssige omkostninger.

	»Den slags tilpasningsomkostninger er i de fleste tilfælde ignoreret eller bagatelliseret i TTIP-rapporterne,« mener ÖFSE-forskerne.

	De officielle rapporter synes således at gå ud fra, at mennesker, der i EU mister job som konsekvens af øget konkurrence fra amerikanske eksportvirksomheder, øjeblikkeligt får nyt arbejde og derfor stort set ikke koster det offentlige noget i f.eks. arbejdsløshedsdagpenge. Det harmonerer ikke med erfaringerne, og økonomerne har lavet et overslag over, hvad prisen for samfundet faktisk kan blive.

	»Sammenlagt 5-14 milliarder euro kan blive nødvendige for at finansiere en del af tilpasningsomkostningerne på arbejdsmarkedet, med yderligere omkostninger til omskoling og videreuddannelse ikke medtaget i dette beløb,« lyder konklusionen.

	Selve den påtænkte fjernelse af dagens tilbageværende toldsatser mellem EU og USA vil give virksomhederne en økonomisk gevinst og forbrugerne lidt billigere varer, men det vil samtidig ifølge ÖFSE betyde et offentligt indtægtstab i EU på 2,6 mia. euro om året.

	Forenklede modeller

	Foruden den konkrete kritik har de østrigske økonomer en grundlæggende kritik af de såkaldt generelle ligevægtsmodeller, som hovedparten af EU-Kommissionens rapporter bygger på, og som er i familie med den danske DREAM-model brugt af vismændene. Det er idealiserede matematiske modeller, der forudsætter en verden med fuldstændig prisfleksibilitet, fuld beskæftigelse og offentlige budgetter i balance.

	»Disse antagelser er urealistiske,« siger økonomerne og gentager en kritik af modellerne, som også andre fagfolk har fremført.

	»Ingen af disse studier ser på alternative modeltilgange, som kunne sikre en kontrol af resultaternes robusthed.«

	Den kritiske rapport vil i dag blive diskuteret på en konference arrangeret af parlamentets GUE/NGL-gruppe i Bruxelles.

	»Studiet viser, at de økonomiske gevinster ved en frihandelsaftale mellem EU og USA vil ske på bekostning af almindelige menneskers velfærd. Det bør sætte alle alarmer i gang hos regeringen, som har fået et mandat fra Folketinget om, at aftalen ikke må få nogen konsekvenser for miljø- og forbrugerstandarder eller arbejdstagerrettigheder,« siger Folkebevægelsens parlamentsmedlem Rina Ronja Kari.

