Tyskland venter 1,5 mio. flygtninge i år
Med op mod 10.000 nye flygtninge dagligt vil det tyske asylsystem snart bryde sammen, advarer kommuner og delstater. Kansler Merkels asylpolitik er under stærkt pres, ikke mindst internt i den tyske regering
De tyske kommuner har svært ved at følge med tilstrømningen af flygtninge. Her ses et midlertidigt modtagecenter i Berlin.


 Trods kontrol ved grænsen mellem Bayern og Østrig er intet forandret i tilstrømningen af flygtninge mod det sydlige Tyskland i forhold til tidligere, hvor grænsen var åben. På de fleste dage ankommer op mod 10.000, hvilket svarer til tallene fra for en måned siden, da kansler Angela Merkel i en ekstraordinær situation åbnede grænserne for de flygtninge, der i Ungarn sad fast under ringe forhold.
Læs også: Tyske flygtningetømmermænd breder sig
Ifølge et internt regeringspapir regner Tyskland med at modtage op mod 1,5 millioner flygtninge i år, hvilket er næsten dobbelt så mange, som man hidtil har regnet med. Det fremgår af en artikel i avisen Bild.
Ifølge de interne beregninger kan der alene fra oktober til december komme op mod 920.000 mennesker, erfarer Bild. Dermed vil der ikke være nogen nævneværdig forskel på tilstrømningen i vinterperioden, en årstid hvor flygtningetallene ellers normalt falder markant. Tyskland har i år allerede modtaget 573.000 flygtninge. Heraf er der alene mellem 5. september og 1. oktober ankommet 273.812 asylansøgere, oplyser flygtningemyndigheden BAMF.
Læs også: Stenet vej mod fælles EU-asylpolitik
Indenrigsminister Thomas de Maizière har ikke bekræftet tallene, men siger, at der er stor usikkerhed om antallet af flygtninge, fordi »en ikke uvæsentlig del« af flygtningene helt undlader at lade sig registrere, eller at flygtningene rejser videre, selv om de er registreret et bestemt sted.
Ros til Orban
Det fortsat store antal har fået politikere i Bayern til på nærmest daglig basis at sige fra over for den tyske regerings flygtningepolitik. Angrebene kommer især fra politikere fra de konservative i Bayern, CSU, der også er partner med kansler Merkels CDU i regeringen i Berlin.
Næsten dagligt angriber CSU-formand Horst Seehofer de positioner, som kansler Merkel står for. Seehofer mener, at asylpolitikken er lodret forkert. I Bayern har CSU haft besøg af den ungarske regeringsleder Victor Orban, som Seehofer har rost for sine principfaste holdninger.
Men også det tredje regeringsparti, SPD, er i stigende grad utilfreds med antallet af flygtninge. Socialdemokraterne reagerer på de mange advarsler fra partifæller i delstater og kommuner, der i praksis udfører asylopgaverne.
»Fortsætter tilstrømningen i samme grad som nu, kan vi tyske kommuner slet ikke følge med, hvad angår umiddelbare behov som mad, boliger og integration af flygtninge,« lyder det fra Gerd Landsberg, der er direktør i det tyske forbund af kommuner, over for Passauer Neue Presse.
Læs også: Tysklands åbne grænser skaber regeringsstrid
Kansler Merkel har i den seneste uge adskillige gange skullet forsvare den beslutning, hun tog for en måned siden, om at lade flygtninge i hundredtusindtal komme fra Ungarn til Tyskland. Merkel har sagt, at hun står ved sin beslutning, og at hun samtidig arbejder på at skabe flere permanente fælleseuropæiske løsninger.
»Vi løser ikke problemet ved at opstille hegn,« har hun udtalt.
Stemningen i Tyskland omkring flygtninge er dog også under forandring. 51 procent af de adspurgte har i en måling på tv-kanalen ARD sagt ja til spørgsmålet om, at tilstrømningen af flygtninge gør dem bange. Det er 13 procent flere end for en måned siden, og forandringerne er særligt tydelige i det østlige Tyskland, hvor 59 procent har store forbehold. I delstaten Sachsen, hvor Pegida-bevægelsen opstod, har der i de seneste dage været flere åbne demonstrationer mod flygtninge.
Det har fået ledende redaktør Heribert Prantl til at skrive en kommentar i Süddeutsche Zeitung, hvor han advarer politikerne mod direkte at reflektere angsten i befolkningen.
»Tyskland har ydet megen hjælp i de seneste uger, så meget at mange politikere, drevet af meningsmålinger, mener, at målet er fuldt, og at det nu er tid til et paradigmeskifte. Væk fra nødhjælpen til flygtningene og hen imod nødværgereflekser vendt mod flygtningene selv. Den store koalition i Berlin er ved at blive bange for sine egne vælgere.«
Hurtigere afvisning
De tyske landspolitikere har dog været på overarbejde for nylig, idet de i slutningen af sidste uge reviderede en række love, der skal gøre asylansøgerprocessen hurtigere og mere målrettet. Men også give hårdere afgørelser over for de såkaldt grundløse ansøgninger. Asylprocessen skal gøres markant hurtigere end de cirka fem-seks måneder, det tager i dag, hvilket gør, at mindst 3.000 nye sagsbehandlere skal ansættes. Det er planen, at alle ansøgere fremover skal blive i modtagecentrene, indtil deres sag er afgjort, hvor de med de ringeste udsigter til at få asyl, typisk fra Balkanlandene, ikke længere skal have pengeydelser, men i stedet modtage mad, hygiejneartikler og tøj. Nægter asylansøgere at rejse hjem, skal de også kunne skæres ekstra i ydelserne.
De hårdt pressede tyske kommuner får også fremover en markant større kompensation fra staten, hvilket giver kommunerne 670 euro om måneden til at dække hver asylansøgers behov. Det svarer til, at den tyske stat dækker to tredjedele af alle asyludgifter. Samtidig vil man gerne give asylansøgerne bedre vilkår, hvor de hurtigere kan få adgang til integrationstilbud som sprogskoler og arbejdsmarkedstræning. Det er også besluttet, at asylsøgende læger skal have mulighed for at hjælpe til med at behandle asylansøgere. Det skal også gøres nemmere at bygge nye asylcentre, og samtidig skal sundhedstilbuddene for alle flygtninge gøres bedre.

