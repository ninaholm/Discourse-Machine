Forsigtige tegn på Taleban-forhandlinger
Pakistan frigiver afghanske Taleban-fanger i et af de første tegn på nye forhandlinger mellem den afghanske regering og oprørsbevægelsen, mens krigsherrer i Afghanistan forbereder sig på en eventuel borgerkrig


 Efter lang tids stilstand synes der atter at være en form for bevægelse i fredsforhandlingerne med Taleban. Kendere af Afghanistan har gang på gang fastslået, at en varig fred i det urolige land kræver en politisk aftale med de islamistiske oprørere, og at det er ved at være sidste ombæring, hvis en sådan løsning skal falde på plads inden det vestlige exit i 2014. Men tidligere forsøg på at skabe en slags forhandlingsløsning med oprørsbevægelsen brød i marts sammen, efter et forsøg på at åbne en kommunikationskontor for bevægelsen i Qatar kollapsede over betingelserne omkring frigivelsen af en række af bevægelsens fængslede topfolk.
Det er da også på fangespørgsmålet, de afghanske forhandlere igen har taget fat, denne gang hos en anden vigtig aktør i det regionale geopolitiske spil – Pakistan.
Pakistanske myndigheder bekendtgjorde tirsdag frigivelsen af op mod 10 Taleban-ledere fængslet i landet – ifølge nogle rapporter blandt andet den tidligere nummer to i det afghanske Taleban, Mullah Baradar.
Hvor tæt knyttet er de?
Nyheden kom efter et besøg af Afghanistans High Peace Council – et organ, der har fået ansvaret for at forsone de stridende parter i Afghanistan og i særdeleshed Taleban, og som da også har en række tidligere prominente Taleban-ledere blandt sine rådsmedlemmer. Det reddede dog ikke dets daværende leder, Burhanuddin Rabbani, fra sidste år at blive dræbt af to selvmordsbombere, der hævdede at være fra Taleban.
Frigivelsen af fangerne kommer efter en længere periode, hvor forhandlingerne mellem de to parter har været fastfrosset, men hvor der i den seneste tid er blevet udsendt følere fra begge sider i forhold til at indlede deciderede forhandlinger – blandt andet udsendte Taleban-kenderen Michael Semple i september en rapport, hvor ledere i og omkring Taleban udtrykte ønske om forhandling og en vis vilje til kompromiser.
Det er imidlertid også usikkert, hvor tæt knyttede til Taleban-ledelsen omkring Mullah Omar, den såkaldte Quetta-shura, både de forhandlingsvillige Taleban-ledere og de frigivne pakistanske Taleban-folk, er.
I Afghanistan er der frygt for, at borgerkrigen vil blusse op igen, når Vesten trækker sig ud. Mujahedin-lederen Ismail Khan, der opererer omkring byen Herat, annoncerede for nylig, at han ligesom flere andre krigsherrer, er begyndt at remobilisere sin milits i frygt for fremtiden og Taleban.

