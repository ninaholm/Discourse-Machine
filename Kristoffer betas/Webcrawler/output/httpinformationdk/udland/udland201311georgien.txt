Georgien vakler mellem Vesten og Rusland
Georgierne er i stigende grad skeptiske over for at indgå en handelsaftale med EU. Tilnærmelserne til Vesten har ikke øget velstanden, og Rusland spiller med musklerne for at genvinde indflydelse
Georgiens tilnærmelse til Vesten har ikke medført øget velstand, og flere og flere georgiere er blevet skeptiske over for den hidtidige provestlige kurs.


 
	Synet af en russisk soldat med en Kalasjnikov på bakken bag pigtråden er ikke til at tage fejl af. Det er livsfarligt at bevæge sig for tæt på pigtråden, som udgør grænsen mellem Georgien og udbryderprovinsen Sydossetien.

	Grænsen har gået her i landsbyen Dvani siden den kortvarige krig mellem Georgien og Rusland i 2008. Sydossetien erklærede efter krigen sin selvstændighed og er i dag under russisk beskyttelse. Før krigen gik grænsen længere inde i Sydossetien, men i oktober flyttede russerne den cirka 300 meter længere ind på Georgiens territorium.

	»Noget af vores jord ligger nu i Sydossetien. Det er en katastrofe for os, vi er afhængige af den frugt, vi dyrker, og nu kan vi ikke komme hen til vores marker,« siger en af de mænd, Information møder ved grænsen.

	Georgierne betragter den nye grænsedragning som en provokation, hvis formål er at få den georgiske regering til at tænke sig om en ekstra gang, før den skriver under på en associeringsaftale med EU. Rusland betragter Georgien som hørende til sin interessesfære og forsøger i stedet at indlemme landet i Den Euroasiatiske Toldunion sammen med Rusland, Kasakhstan og Hviderusland.

	Voksende skepsis

	Georgien har under den netop afgåede præsident Mikheil Saakasjvili primært orienteret sig mod Vesten. Men landets nuværende regering med premierminister Bidzina Ivanisjvili i spidsen har i løbet af sit første år ved magten sået tvivl om Georgiens kurs. Den nye regering proklamerer, at Georgien fortsat ønsker at knytte sig tættere til Vesten, men har på samme tid ført en mere forsonende og åben politik over for Rusland.

	Georgiens tilnærmelse til Vesten har ikke bragt øget velstand med sig. Landets bruttonationalprodukt er efter et dyk efter krigen i 2008 ganske vist stigende igen, men flere og flere georgiere er alligevel blevet skeptiske over for den provestlige strategi.

	Zura Elbaqidze måtte flygte fra sit hjem I Sydossetien under krigen i 2008 og bor nu i byen Gori tæt ved grænsen. Han er uddannet ingeniør, men kan ikke finde arbejde på grund af den store arbejdsløshed:

	»Man har to muligheder, enten kører man taxi, eller også sælger man varer på markedet. Situationen bliver ikke bedre af at skrive under på aftalen med EU. EU ligger alt for langt væk, vi skal have løst vores territoriale problemer og skabe et godt forhold til Rusland. Rusland er vores mest naturlige handelspartner.«

	Umuligt dilemma

	Lektor i statskundskab fra Syddansk Universitet og ekspert i øst- og centraleuropæiske forhold Søren Riishøj forstår georgiernes frustrationer:

	»Det er logisk, at mange georgiere og den nye georgiske regering og præsident ønsker koldkrigstilstanden fra Saakasjvilis tid ved magten afløst af et normaliseret forhold til Rusland. Georgiens samhandel med EU er beskeden, og fordelene ved en frihandelsaftale med EU vil slet ikke opveje problemerne forbundet med en handelskrig med Rusland.«

	Georgien står ifølge Søren Riishøj i et umuligt dilemma.

	»Den mest logiske politik for Georgien ville være mindre koldkrig og udvidet samhandel med Rusland samtidig med en udvidet samhandel med EU. Men det ville kræve mindre hård geopolitisk tænkning, både i EU og ikke mindst i Rusland, som skulle ændre sin brutale og nærmest imperiale politik i forhold til de mindre nabostater,« siger han.

	 

