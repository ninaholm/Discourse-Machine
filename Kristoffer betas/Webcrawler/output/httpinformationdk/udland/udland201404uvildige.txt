Uvildige observatører eller vestlige spioner?
De militære observatører, som er blevet kidnappet af ukrainske separatister, arbejder formelt for OSCE, men ifølge flere eksperter er der en langt og stolt tradition for, at internationale inspektører også leverer informationer til deres egne efter-retningstjenester. Men er det spionage, når alle ved, at det foregår?
To af de tilbageholdne OSCE-observatører føres ind til en pressekonference. Gidslerne – et af dem dansk – er endnu ikke løsladt.


 
	Situationen i Donetsk-området er fortsat anspændt, og mange offentlige bygninger er stadig besat af regeringsmodstandere«. »I Sloviansk er vejspærringerne i byens udkant tyndere bemandet end de foregående dage.« »Der er ikke observeret militær aktivitet i grænseområdet ved Luhansk. Grænsekontrollen til Rusland ser ud til at fungere rutinemæs- sigt.«

	Meldingerne optræder på OSCEs hjemmeside og er nogle af de sidste, som den danske officer John Christensen og hans kolleger fra det tysk-ledede militære observatørhold nåede at sende til OSCE’s hovedkvarter i Kijev, inden de fredag blev taget til fange af pro-russiske separatiststyrker i oprørsbyen Slaviansk og beskyldt for at være NATO-spioner.

	»Det er efterretningsofficerer fra NATO-landene Danmark, Tyskland, Polen, Tjekkiet og vist også Bulgarien«, erklærede byens selvudnævnte borgmester, Vjatjeslav Ponomarjov, der kunne fortælle, at hans styrker bl.a. havde beslaglagt forskellige typer ammunition samt et kort over oprørernes vejspærringer, der ifølge den lokale oprørsleder er et klart bevis på, at de syv inspektører, deres tyske tolk og fem ukrainske ledsagere »har udført efterretningsvirksomhed under dække af at være en OSCE-mission.«

	Mulig dobbeltrolle

	Det er langtfra første gang, at OSCE-inspektører bliver beskyldt for at være spioner for Vesten, fortæller den tidligere efterretningsofficer og Ruslandsekspert Flemmings Splidsboel, der ikke er overrasket over, at beskyldningen kommer op igen.

	»Rusland har generelt et anstrengt forhold til OSCE og har i mange år hævdet, at de vestlige lande bruger OSCE til at stikke næsen i forhold, der ikke kommer dem ved,« siger han.

	Men spørgsmålet er, om der er noget om snakken? Det mener lektor Peter Viggo Jacobsen fra Forsvarsakademiet, at der er.

	»Der er en lang og stolt tradition for, at internationale inspektører samtidig med, at de løser deres opgave for organisationer som FN, EU eller OSCE, også indhenter informationer til deres egne myndigheder, herunder deres egne efterretningstjenester,« siger han.

	Formelt skal OSCE-inspektørerne aflevere en samlet rapport til organisationens hovedkvarter, som så sendes til alle 57 medlemslande med det formål at øge landenes viden om de militære forhold og derigennem bidrage til at dæmpe eventuelle konflikter.

	»Men derudover er det meget sandsynligt, at de enkelte inspektører også bliver bedt om at briefe deres nationale efterretningstjenester om, hvad de har observeret,« siger Flemmings Splidsboel.

	Både han og Peter Viggo Jacobsen understreger, at de ikke har noget kendskab til, hvorvidt det inspektørhold, som nu sidder fanget i Sloviansk, har fået pålagt at indhente oplysninger på vegne af deres nationale eller allierede tjenester.

	Alle ved, det foregår

	Alligevel mener ingen af de to eksperter, at man kan beskylde OSCE for at bedrive spionage i traditionel forstand.

	»Det er tale om en åbent anerkendt og sanktioneret form for ’spionage’, som alle de involverede parter ved, foregår,« siger Peter Viggo Jacobsen. »Der er med andre ord ikke noget hemmeligt ved det, og derfor er det ikke spionage i traditionel forstand.«

	Han understreger desuden, at den opgave, som det tysk-ledede inspektionshold er i Ukraine for at gennemføre, var godkendt både internationalt og af konfliktens parter: Ukraine og Rusland.

	Både og han Flemming Splidsboel understreger, at OSCE-inspektørerne rejser fuldstændigt åbenlyst rundt, ofte i biler med OSCE-logo på, de optræder i uniform og ledsages af ukrainske officerer rundt i landet.

	»Der er ingen, der kan være i tvivl om, at de er der, og hvad de laver der,« siger han.

	Den formelle opgave for John Christensen og de andre officerer, som stadig er tilbageholdt hos borgmesteren i Sloviansk, var at overvåge overholdelsen af den fredsaftale, som blev indgået i Geneve i forrige uge mellem Ukraine, Rusland og en række vestlige lande samt at rapportere om den militære situation i Østukraine, herunder omfanget og karakteren af de oprørsstyrker, som separatisterne råder over.

	De to eksperter mener nok, at de lokale separatister betragter inspektørerne med en vis skepsis, fordi de kommer fra lande, der har været meget kritiske over for de russisk-sindede separatister. Men deres tilstedeværelse har også været bekvem, understreger Peter Viggo Jacobsen.

	»Så længe der sidder en gruppe internationale gidsler på rådhuset i Slaviansk, bliver den besatte bygning i hvert fald ikke stormet af det ukrainske militær,« siger han.

	Det har hverken været muligt at få en kommentar til OSCE-inspektørernes mulige dobbeltrolle fra den ansvarlige for de danske OSCE- inspektører, oberstløjtnant Jens Mortensen, eller fra OSCE’s talsmand i Wien.

