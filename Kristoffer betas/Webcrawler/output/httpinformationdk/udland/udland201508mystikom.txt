Mystik omgærder IMF-deltagelse i græsk aftale
Både den græske regering og EU-Kommissionen har bekræftet indgåelsen af en såkaldt teknisk aftale om en ny hjælpepakke. Men IMF har nægtet at kommentere aftalen


 En rammeaftale mellem Grækenland og dets kreditorer for endnu en hjælpepakke blev ifølge både den græske regering og EU-Kommissionen indgået tirsdag, men siden er der opstået tvivl om, hvorvidt den Internationale Valutafond (IMF) – der sad med ved forhandlingbordet – overhovedet er med ombord. Hverken på fondens hjemmeside eller i dens elektroniske nyhedsopdateringer har IMF ytret så meget som et ord om aftalen.
Det har nu fået en række iagttagere til at undre sig.
»Er der andre, der finder Tysklands og IMF’s relative stilhed i forhold til denne tredje hjælpepakke til Grækenland en smule ildevarslende,« spurgte Megan Greene, cheføkonom for John Hancock Asset Management, på Twitter i går.
Ifølge den britiske avis The Times, siger IMF-kilder, at rammeaftalen kun er indgået mellem Grækenland og dets europæiske kreditorer. Ifølge kilderne sad IMF’s repræsentanter med ved forhandlingsbordet i Athen, men de er tilsyneladende endnu ikke overbeviste om, at den er bæredygtig i det lange løb og har derfor endnu ikke bundet sig til at deltage i finansieringen af den 86 mia. euro store aftale.
IMF-tvivl
Det stemmer overens med et lækket mødereferat fra et bestyrelsesmøde i IMF onsdag den 29. juli, som Reuters er i besiddelse af. Ifølge den fire sider lange »yderst fortrolig«-stemplede opsummering, blev det besluttet, at IMF’s forhandlere skulle deltage i de politiske diskussioner for at sikre, at eurozonens nye hjælpepakke »er i overensstemmelse med det, fonden har i tankerne«. Men – tilføjes det – fonden vil først beslutte, hvorvidt den vil deltage, efter at Grækenland har »accepteret en række omfattende reformer«, og efter at eurozonen har »indgået aftale om gældsnedskrivning«.
Analytikerne konkluderer ifølge Reuters, at fonden først til efteråret vil vide, om de rette forudsætninger er til stede, for at den vil eventuelt kunne deltage.
»Grækenland ønsker først at vedtage en række vigtige reformer i efteråret, og europæerne ønsker først at beskæftige sig med gældsspørgsmålet efter den første evaluering (af aftalen), fordi de først ønsker at genopbygge tilliden,« står der i det lækkede mødereferat.
Den konklussion kan være forklaringen på, at IMF endnu ikke har meldt ud, hvorvidt fonden vil deltage, eftersom gældsspørgsmålet ikke indgik i tirsdagens rammeaftale. Ifølge Wall Street Journal har europæiske embedsmænd involveret i forhandlingerne fortalt, at IMF’s chefforhandler, Delia Velculescu, i en telefonkonference tirsdag aften sagde, at fonden er parat til at deltage i den finansielle lånepakke fra oktober måned, men kun hvis Grækenlands gæld er blevet gjort bæredygtig inden da.
Kravet om gældsnedskrivelse hænger sammen med, at fonden ifølge egne regler ikke må deltage i hjælpepakker, med mindre modtagerlandets gæld er bæredygtig. Og i de seneste måneder har fondens egne økonomer i flere analyser vendt tommelfingeren nedad. Uden gældsnedskrivelse vil den græske gæld nå op på 200 procent af BNP inden for to år, konkluderede fonden i juli i år.
Uden IMF-deltagelse kan det imidlertid blive svært at få opbakning til pakken i Tyskland. Samtidig er Tyskland modstander af gældsnedskrivelse. Ifølge den tyske avis Die Zeit skulle den tyske regering være i færd med at undersøge, hvorvidt EU kan stå som garant for tilbagebetaling af gælden til IMF. Ifølge kilder, avisen har talt med, er ideen, at »hvis Grækenland løb tør for penge, vil europæerne springe til, og IMF vil ikke lide noget tab. Til gengæld skal fonden ikke længere kræve omfattende gældsnedskrivelse«.
Om det vil tilfredsstille IMF er dog uklart, idet kravet om gældens bæredygtighed dermed ikke vil være opfyldt.
Dionyssis Dimitrakopoulos fra Birkbeck College, University of London, tror dog, at IMF i sidste ende vil deltage i hjælpepakken.
»Både på grund af dens ekspertise og dens midler, men paradoksalt nok måske fordi, IMF’s standpunkt i forhold til gælden også vil blive brugt internt af den tyske regering til at legitimere en nedskrivning,« siger han til Information.
Imidlertid er han sikker på, at den tyske regering – inden det kommer dertil – vil »forsøge alt for at undgå en nedskrivning«.
»Den er ikke ærlig nok til at anerkende fejlene i hjælpeprogrammet, så den vil skulle tvinges til at gøre det rigtige,« tilføjer han.

