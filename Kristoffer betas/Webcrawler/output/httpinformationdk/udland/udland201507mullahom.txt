Mullah Omar: Gådefuld og magtfuld
Talebans mangeårige diskrete øverste leder meldes endnu engang død. Er der hold i dette, vil det være skidt for Afghanistans udsigter til fred
 Dette udaterede billede viser, efter sigende, den nu, efter sigende, afdøde Talibanleder, Mullah Omar.


 Lige siden 2001 har Mullah Omar stort set ikke været andet end et spøgelse, næsten lige så uhåndgribelig for sine egne fodsoldater som for Talebans fjender. Hans rolle var at være en galions- og inspirationsfigur, der svævede over vandene, mens de daglige militære og politiske beslutninger blev overladt til en kreds af kommandanter.
»Jeg har spurgt rigtig mange steder, men der er tilsyneladende aldrig blevet formuleret nogen militærstrategi fra Mullah Omars side – hverken i 2001, i 2005 eller i 2010,« siger Bette Dam, journalist og forfatter, som har researchet på en biografi om Mullah Omar i flere år.
I går meldte den afghanske efterretningstjeneste så Mullah Omar for død, og hans dødsfald skal endda være sket for to år siden. Taleban har ikke direkte bekræftet påstanden, men ifølge nyhedsbureauet Reuters har Taleban netop udnævnt Akhtar Mohammed Mansour til ny leder.
Mullah Omars øjensynlige afstand til reel magtudøvelse ser ud til at have gjort det muligt for Taleban at holde ham officielt ’i live’, længe efter hans mulige død. Og f.eks. udsende en årlig eid-hilsen i hans navn.
Men netop den mangeårige usikkerhed omkring hans funktion i ledelseshierarkiet gør det svært at bedømme præcist, hvordan hans bortgang, hvis den altså bekræftes, vil kunne påvirke gruppens strategi og udsigterne til tentative fredsforhandlinger med den afghanske regering.
Intern splid
På et tidspunkt hvor Taleban er i intern splid med hensyn til, om man vil gå ind i fredsforhandlingerne, og nogle af gruppens mere ekstreme kommandanter allerede har ladet sig lokke til at sværge loyalitet over for Islamisk Stat, blev Mullah Omars navn brugt af Talebans øverste ledere til at forene de stridende fraktioner. Det kan der nu være ændret på – og en arvefølgestrid kan udbryde.
»Hvis det er sandt, at han er død, vil det være et stort problem for fredsforhandlingerne, og et stort problem for Taleban, fordi han ikke rigtig kan erstattes,« siger Felix Kuehn, en forfatter, der har forsket om gruppen i mere end 10 år.
Han antyder, at meldingen om Omars død netop kan være lækket af de fraktioner, som er imod fredsforhandlingerne, efter at det tidligere på måneden hed sig, at han havde givet grønt lys for at indlede sådanne samtaler.
»Han er mere end et menneske. Han er en institution,« siger Kuehn. »Selv for den yngre generation af talebanere, som aldrig har set ham, og som ikke føler nogen større identifikation til den politik, som Talebans ledelse afstikker – de er mere radikale og mindre villige til fredsforhandlinger – har altid talt meget om Mullah Omar, og om, hvordan de ønsker at kende hans mening.«
De seneste år har manglen på en klar retning været en kilde til øgede spændinger inden for gruppen. Taleban melder nu også selv, at bevægelsen er i vildrede om, hvorvidt Mullah Omar overhovedet er død, og de er frustrerede over det ledelses-tomrum, han ser ud til at efterlade.
»I den nuværende situation står ganske meget på spil – herunder muligheden for fred – og mange i Taleban ønsker sig en leder, der kan træffe daglige beslutninger for dem,« siger Bette Dam.
»Jeg har lagt mærke til, hvordan Talibans ledere søger imod en øverste leder, når vanskelige spørgsmål melder sig. Ville Mullah Omar mon pludselig afbryde og gå i rette med dem? Ikke mange turde løbe risikoen for at blive korrekset af ham, uanset hvor han så befandt sig.«
Det kan ikke udelukkes, at Mullah Omar stadig er i live. Hans nekrolog er blevet skrevet flere gange før, herunder to gange i 2011, da afghanske efterretningskilder først sagde, at han var blevet skudt, og Taleban-hjemmesider en måned senere erklærede ham død – det kom kort efter frem, at de var blevet hacket.
»Timingen for meddelelsen om hans død skal tages meget alvorligt,« siger Bette Dam.
»Der er flere grupper både inden og uden for Taleban, der er optagede af at sikre sig en andel i en fredsaftale eller magtdeling. Og som frygter for, at de skal blive udeladt.«
© The Guardian og Information. Oversat af Niels Ivar Larsen

