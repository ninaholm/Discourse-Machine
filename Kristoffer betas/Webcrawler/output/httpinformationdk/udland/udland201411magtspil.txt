Magtspillet har gjort comeback
Udfordringerne er gigantiske for Europa, der i 25-året for Murens fald har vænnet sig til forestillingen om et fredeligt kontinent uden egentlige regionale trusler. Men drømmen fra ’89 er forbi, og Vesten er tvunget til at indstille sig på en ny geopolitisk orden
Pro-russiske og pro-ukrainske aktivister diskuterer højlydt under en demonstration i Ukraine, hvor konflikten mellem Rusland og Vesten for alvor er blusset op.


 Da 300.000 østtyske borgere for 25 år siden marcherede gennem Leipzig i protest mod overvågningsstaten DDR og på mirakuløs vis bragte både Berlinmuren og Jerntæppet til fald, forduftede også Den Kolde Krigs bipolære verdensorden og det medfølgende trusselsbillede om atomkrig, der under Den Kolde Krig gjorde Berlin til frontlinjen i konfrontationen mellem NATO og Warszawapagt-landene.
I stedet for fred og gradvis, men uafvendelig demokratisering af Østeuropa og de europæiske nabo- regioner har selv drevne idealister i de senere år måttet konstatere, at den internationale orden er på vej mod noget, der minder om Den Kolde Krigs klassiske geopolitik. En verden, hvor russiske kampfly tester NATO med øvelser i europæisk luftrum, og hvor demokratiske institutioner er under pres i lande som Ungarn. En verden, hvor bugnende atomarsenaler igen bliver brugt som politisk pressionsmiddel.
»Igen er vi på vej mod tider, hvor en balance af gensidigt forsikret ødelæggelse afholder lande fra direkte konflikter snarere end en balance af interesser og fælles garantier,« sagde Vladimir Putin for nylig under en konference i Sotchi.
Putins aggressive udmeldinger blotlægger de seneste 25 års europæiske naivitet, mener den ungarsk-amerikanske milliardær og politiske aktivist George Soros.
»Europa står over for en eksistentiel udfordring fra Rusland. Hverken europæiske ledere eller deres borgere er fuldt ud bevidste om denne udfordring eller ved, hvordan man skal håndtere den,« skriver Soros i en nylig kommentar i New York Review of Books og peger på svagt lederskab i EU som en afgørende faktor i tilsynekomsten af en ny international orden med væsentligt forringet vestlig indflydelse.
Geopolitikkens genkomst
Egentlig skulle det have været så godt. I årene efter Murens fald og Warszawapagtens sammenbrud var amerikansk og vestlig indflydelse uden egentlige rivaler på den internationale scene. Med EU’s ambitiøse udvidelse mod øst og indlemmelse af tidligere Warszawapagtlande, koblet med omfattende moderniseringsaftaler med Kreml skulle østblokken transformeres til demokratiske mønsterstater efter vesteuropæisk model og den russiske bjørn tæmmes med handelsrelationer og vestlige produkter.
I dag har Putins anneksion af Krim og aggressive fremfærd i Ukraine bortsprængt alle illusioner om en gradvis tilnærmelse mellem Øst og Vest. Europæiske ledere står i stedet konfronteret med en ny geopolitisk orden, som man i ringe grad har været forberedt på.
»Der herskede et berettiget håb om, at Rusland kunne blive en del af Vesten. Der var tale om en åben proces, hvor en demokratisk udvikling kunne have været sandsynlig. Den afgørende faktor er Putin og den politik, han valgte at føre, som af og til er blevet omtalt som en ’neoimperialistisk vending’. Både indenrigs- og udenrigspolitisk med tropper i Georgien og Transnistrien. Internt har han koncentreret magten. Denne udvikling har Vesten opdaget for sent,« siger Andreas Umland, der selv voksede op i DDR og aftjente værnepligt i den østtyske folkearmé, NVA.
I dag forsker Umland i sikkerhedspolitik og russiske forhold ved universitetet i Kijev. Ikke mindst Ukraine-krisens geopolitiske komplikationer har fristet udenrigspolitiske eksperter til at drage paralleller til Den Kolde Krig, men ifølge Umland er der grund til at være varsom med opmalingen af nye fronter.
»Ukraine-krisen er i hvert fald ikke en fortsættelse af den gamle kolde krig. Netop fordi de ressourcer, som Rusland råder over, ikke nærmer sig dem, som den gamle sovjetblok rådede over. Ruslands nærmeste allierede er Hviderusland og Kasakhstan, begge ret fattige og svage lande. Rusland er militært stærk, men landet er ikke så økonomisk og politisk betydningsfuldt, som Sovjetunionen var i tiden efter Anden Verdenskrig.«
Netop på grund af de seneste års europæiske krise er EU’s satsning på blød magt i form af kulturelt diplomati og økonomiske incitamenter begyndt at vise sine begrænsninger i visse af de nye EU-lande, hvor længslen efter økonomisk velstand og stabilitet i nogen grad synes at overtrumfe forkærligheden for demokratiske idealer.
I Bruxelles har man med andre ord måttet sande, at den soft power, der oprindeligt udgik fra det økonomisk velbeslåede Europa, ikke længere har samme dragende effekt på hverken nabostater som eksempelvis Tyrkiet eller blandt visse af de nye EU-medlemsstater. Nytilkomne EU-lande er trods økonomisk liberalisering stadig massivt plaget af korruption og omfattende politisk apati i civilbefolkningen.
I Ungarn trodser Viktor Orbán fortsat EU og nyder stor opbakning. Senest har Orbán, der med forfatningsændringer og hårdnakket kontrol med ungarske og udenlandske medier, bragt betegnelsen ’illiberalt demokrati’ i spil som en direkte udfordring til Bruxelles. Samtidig har en endnu uløst eurokrise synliggjort nye konflikter mellem Nord- og Sydeuropa og giver næring til højrepopulistiske partier med demokratifjendtlige slagord i lande som Grækenland og Ungarn.
»Der eksisterer en udfordring til Vesten, og Rusland forsøger at undergrave den europæiske integration med partnerlande som Ungarn,« siger Andreas Umland og peger på, at Rusland også søger at styrke forbindelserne til højreradikale partier i de europæiske lande med henblik på at underminere EU’s beslutningskraft.
»Men også her er der tale om svage partnere. Vesten er nødt til at tage sig sammen og stå imod. Hidtil har Vesten ignoreret faren og har ganske enkelt anset denne udvikling for urealistisk. De afgørende vestlige stater er nødt til at indstille sig på denne nye situation. I så fald vil det være muligt at slå disse russiske forsøg tilbage. De har været succesfulde indtil videre, fordi det kom som en overraskelse, men overraskelseseffekten vil ikke vare ved, og det vil bringe Rusland i defensiven.«
Afslutning på sværmeriet
Rusland er imidlertid ikke den eneste magtfaktor, Europa står over for. I dag har vi en multipolær verdensorden, hvor forskellige aktører som Iran, Tyrkiet, Rusland og Kina udgør hver deres sikkerhedspolitiske udfordring til et Europa, der i fraværet af en entydig ideologisk modstander har mere end vanskeligt ved at formulere en effektiv og strømlinet europæisk udenrigspolitik. Ifølge Yale-professoren Walter Russel Mead ser vi i disse år afslutningen på 25 års sværmeriske forestillinger om historiens afslutning.
»Hvad enten der er tale om russiske styrker, der indtager Krim, Kina, der aggressivt kræver sin ret i sine kystterritorier, Japan, der optræder med stigende aggression ud for sine kyststrækninger, eller Iran, der forsøger at bruge sine alliancer med Syrien og Hizbollah til at dominere Mellemøsten, så har godt gammeldags magtspil gjort comeback i internationale relationer,« skriver Mead i et essay med titlen Geopolitikkens genkomst i tidsskriftet Foreign Affairs.
Som svar på Ukraine-krisen har NATO reageret med overvejelser om udstationering af tropper i både de baltiske lande og Finland. I forrige uge annoncerede den polske forsvarsminister, Tomasz Siemoniak, planer om at flytte størstedelen af de polske soldater, der siden Warszawa-pagtens dage har været udstationeret i det vestlige Polen, til landets østligste grænse som et direkte svar på Ukraine-krisen.
»Vi befinder os i den største sikkerhedspolitiske krise siden Den Kolde Krig,« sagde den polske forsvarsminister forleden.
Ifølge Mead har vestlige politikere i de seneste 25 år fejlfortolket Sovjetunionens og Warszawapagtens sammenbrud som kapitalismens og det liberale demokratis absolutte triumf og ikke mindst som en overflødiggørelse af behovet for at konsolidere en international orden baseret på liberaldemokratiske værdier med militær magt og hard power.
’Business as usual’
Mens Storbritannien overvejer sit EU-medlemskab, har eurokrisen de facto placeret Tyskland som Europas førende land. Under Ukraine-krisen har Tyskland med Washingtons accept spillet en afgørende rolle i forhandlingerne med Putin.
»Tyskland og USA er de to mest indflydelsesrige og magtfulde liberale vestlige nationer i en verden, der er udfordret af ikke-vestlige og autoritære magters opstigning. Det er ikke en overdrivelse at sige, at den liberale verdensorden i høj grad afhænger af Washington og Berlin,« skriver den sikkerhedspolitiske analytiker Stephen Szabo, leder af tænketanken Transatlantic Academy, i en nylig analyse for Johns Hopkins University.
Et af nøgleforholdene i tilsynekomsten af en ny international orden baseret på hard power er derfor også spørgsmålet om karakteren af et nyt tysk lederskab i Europa. Kendere af tysk politik vurderer, at vi i disse år er vidne til et grundlæggende brud med traditionelle pejlemærker i tysk udenrigspolitik. I de senere år er den traditionelle tyske tilbageholdenhed på den internationale scene gradvist blevet afløst af en mere offensiv linje, der blandt andet har resulteret i EU-sanktioner mod Kreml.
»Forandringer er begyndt at gnave sig ind på visse tyske sandheder,« som den tyske præsident Joachim Gauck sagde for nylig.
Den vurdering deles af Cornelius Adebahr fra Deutsche Gesellschaft für Auswärtige Politik.
»I de seneste måneder har man i tysk udenrigspolitik lært at gentænke etablerede positioner hurtigt, og man har ganske rigtigt indtaget en vigtig og konstruktiv rolle i formuleringen af et europæisk svar på Ruslands aggression. Ikke mindst for den europæiske enheds skyld vil den tyske regering fortsætte med det. Man kan ikke forvente en tilbagevenden til business as usual.«
Andre iagttagere peger imidlertid på, at Tyskland fortsat vil være tøvende over for anvendelsen af hård magt i en ny international orden og som hidtil vil søge at pleje sine sikkerhedspolitiske interesser ved hjælp af økonomiske strategier.
»Tysklands korte flirt med militær magt i Kosovo og Afghanistan er overstået for længst. Landet er vendt tilbage til den bekvemme fundamentalistiske pacifisme, som man udviklede i årtierne under amerikansk sikkerhed,« siger den tyske sikkerhedspolitiske forsker Ulrich Speck i et interview med tænketanken Carnegie Europe.
»Det betyder, at jo mere Tyskland dominerer europæisk udenrigspolitik, jo mere vil det militære magt-aspekt blive kørt ud på et sidespor. Et EU domineret af Tyskland vil fortsat være afhængigt af USA til at levere hård magt til Europa.«
Demokratiske idealer
Det var den amerikanske professor Francis Fukuyama, der i bogen Historiens afslutning og det sidste menneske udlagde sovjetblokkens kollaps som demokratiets stjernestund. Trods tilsynekomsten af en ny international orden med svækket vestlig indflydelse slår Fukuyama i et nyligt indlæg i Wall Street Journal til lyd for, at demokratiske idealer stadig er uden reel konkurrence fra de autoritære regimer i eksempelvis Kina, Iran og Rusland.
»I ideernes verden har det liberale demokrati stadig ingen reelle konkurrenter. Vladimir Putins Rusland såvel som ayatollahernes Iran hylder stadig demokratiske idealer, selv når de i praksis træder dem under fode. Hvorfor skulle de ellers anstrenge sig for at afholde fupvalg om ’selvstyre’ i det østlige Ukraine,« spørger Fukuyama.

