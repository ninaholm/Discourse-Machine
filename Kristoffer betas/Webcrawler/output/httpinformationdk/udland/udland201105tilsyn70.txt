Tilsyn: 70.000 flere bør evakueres fra Fukushima
I store områder omkring det ødelagte a-kraftværk er den radioaktive forurening over det niveau, som franske strålebeskyttelsesmyndigheder sætter som evakueringsgrænse. De japanske myndigheder holder på en dobbelt så høj grænse og evakuerer ikke. Mens lokalbefolkningen protesterer, afslører Greenpeace forurening af havet langt fra værket
Utilfredsheden med den japanske regerings håndtering af ulykken på Fukushima-værket vokser. Mandag protesterede vrede forældre til skolebørn i Fukushima-regionen over manglende evakuering.


 Det officielle franske institut for strålebeskyttelse og atomsikkerhed, IRSN, henstiller nu til de japanske myndigheder, at evakueringen omkring det nedsmeltede Fukushima-atomkraftværk udvides. Hidtil er hele området ud til 20 km fra værket plus 5.000 personer fra et par mindre byer i 30-40 kilometers afstand blevet evakueret på grund af den radioaktive forurening, men det franske institut mener, at yderligere 70.000 menneske, heriblandt 9.500 børn under 14 år, bør fraflytte et område nordøst for atomanlægget.
Hvis de pågældende bliver boende, vil de i løbet af det første år efter ulykken, der indtraf 11. marts, få en stråledosis på mere end de 10 millisievert (mSv), som er de franske myndigheders indgrebsgrænse ved atomulykker, konstaterer IRSN.
Instituttet baserer sin vurdering på nyligt offentliggjorte japanske og amerikanske målinger af det radioaktive nedfald af bl.a. cæsium-137 i Fukushima-regionen.
»Dette er mennesker, som fortsat mangler at blive evakueret, ud over dem der blev evakueret under undtagelsestilstanden i marts,« siger miljødirektør Didier Champion, IRSN, til nyhedsbureauet AFP.
Den normale dosisgrænse for befolkningen er 1 mSv om året fra kunstige strålekilder, medicinsk behandling undtaget. Hvor de franske myndigheder siger, at man i en ulykkessituation kan gå op til 10 mSv, før der gribes ind med f.eks. evakuering, har den japanske regering lagt sig fast på det dobbelte, 20 mSv, som indgrebsgrænse  også for børn.
Det forklarer, hvorfor der ikke er blevet evakueret flere, men det forklarer også de kraftige protester fra både den lokale befolkning, miljøorganisationer og flere japanske fagfolk mod regeringens dispositioner. I mandags blev det japanske undervisningsministerium i Tokyo omringet af hundreder af tilrejsende, vrede forældre til skolebørn i Fukushima-regionen. Forældrene forlanger, at myndighederne holder sig til 1 mSv  ikke de gældende 20 mSv  som grænse for, hvornår der gribes ind for at beskytte børnene. 15.000 underskrifter blev afleveret til ministeriet.
Tomio Kawata, forsker ved Japans Organisation for håndtering af nukleart affald, sagde ved et møde i den japanske Atomenergikommission, at et område på 600 kvadratkilometer i nordøstlig retning fra værket er forurenet med radioaktivt cæsium til et niveau, der overskrider grænsen for tvangsflytning af befolkningen efter Tjernobyl-ulykken i 1986.
»Et massivt projekt for rensning af jorden er uomgængeligt, før beboerne kan vende tilbage til disse områder,« sagde Kawata ifølge det japanske nyhedsbureau Kyodo.
Radioaktivitet i havet
Parallelt med de høje strålingsniveauer på land præsenterer miljøorganisationen Greenpeace i dag på et pressemøde i Tokyo nye målinger af den radioaktive forurening i havet ud for Fukushima-værket.
Greenpeace har ikke fået lov at måle i kystfarvandet tæt på atomkraftværket, så målingerne er foretaget uden for Japans 12 sømils grænse i afstande på 50-70 km fra værket. Trods afstanden viser målingerne en radioaktiv forurening af tang på 50 gange den gældende grænseværdi. Målingerne er blevet analyseret af to anerkendte laboratorier i Frankrig og Belgien.
»Vore data viser, at betydelige mængder forurening spreder sig i store afstande fra værket, samt  hvad der er vigtigt  at den radioaktive risiko ikke mindskes gennem fortynding og spredning af de radioaktive materialer, som hævdet af myndighederne,« siger Jan Vande Putte, strålingsekspert hos Greenpeace.
Fisk undersøgt af Greenpeace viser overvejende forurening under de anbefalede grænser, men det beroliger ikke miljøorganisationen.
»Koncentrationen af radioaktivt iod i tang er særligt bekymrende, ikke blot fordi det indikerer, hvor langt forureningen spredes op og ned ad kysten, men også fordi forskellige arter af tang spiller en vigtig rolle i den japanske kost.«
Greenpeace påpeger, at den indre strålebelastning, man kan blive udsat for ved at spise forurenet tang og fisk, skal lægges oven i den ydre stråledosis, man får, hvis man bor i området i Fukushima-regionen med radioaktivt nedfald.
Stadig udsivning
Fra selve atomkraftværket meldte elselskabet TEPCO i går om nye målinger af det radioaktive stof cæsium-134 i luften over flere af reaktorerne. Ifølge japansk tv blev der i søndags målt værdier 18 gange grænsen i luften over reaktor 1 og 7,5 gange grænsen over reaktor 4.
TEPCO har netop erkendt, at der i reaktorerne 1, 2 og 3 skete regulære nedsmeltninger af det radioaktive brændsel umiddelbart efter ulykkens start ved jordskælvet og tsunamien i marts. Selskabet mener, at det smeltede brændsel ikke blot har ødelagt bunden af reaktortanken i flere af reaktorerne, men også skabt hul i den omgivende reaktorindeslutning. Ifølge selskabet må der være et 7 cm stort, endnu ikke identificeret, hul i reaktor 1's indeslutning og et hul på 10 cm i indeslutningen omkring reaktor 2. Det er formentlig gennem sådanne lækager, at radioaktivitet fortsat siver til luften samt med det kølevand, der hele tiden pumpes ind i reaktorerne for at undgå ny overophedning.


