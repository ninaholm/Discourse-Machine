75 procentaf de fossile brændsler må blive i jorden
Siden 2000 har vi allerede udledt en tredjedel af al den CO2, atmosfæren kan tåle at modtage frem til 2050


 Tre fjerdedele af de kendte reserver af kul, olie og gas skal forblive ubenyttede i undergrunden, hvis menneskeheden skal have en rimelig chance for at bremse den globale opvarmning, inden 'smertegrænsen' på to grader overskrides. Det konkluderer nogle af verdens ledende klimaforskere i to artikler i dagens udgave af det ansete tidsskrift Nature. Forskerne fastslår, at alene de seneste ni års CO2-udledning fra bl.a. afbrænding af fossil energi har tilført atmosfæren en tredjedel af den samlede CO2-mængde, som klimaet kan tåle i hele perioden 2000-2050.
"Hvis vi fortsætter med at brænde fossile brændsler som nu, vil vi have opbrugt CO2-budgettet på blot 20 år, og den globale opvarmning vil bevæge sig betydeligt over to grader," siger Malte Meinshausen, klimaforsker ved det tyske Potsdam Institute for Climate Impact Research, medlem af FN's klimapanel og medforfatter til begge de videnskabelige artikler i Nature.
Der ligger tre års grundige analyser bag de nye vurderinger, der har involveret forskere i Tyskland, Storbritannien og Schweiz. Deres advarsel kommer parallelt med nye oplysninger om accelererende klimaændringer i både Nord og Syd og samtidig med, at verdens store nationer træder vande i klimaforhandlingerne, bare 220 dage før FN's klimatopmøde i København starter.
CO2-budgettet
Begge de nye klimastudier flytter fokus fra hvilken atmosfærisk CO2-koncentration, der ikke bør overskrides i 2050, til selve den samlede mængde CO2, der må udledes i hele tidsrummet, hvis opvarmningen skal kunne bremses ved de to grader. De når dermed frem til et 'CO2-budget' for menneskeheden for perioden 2000-2050 og kan på den baggrund gennemregne forskellige udviklingsforløb, som enten overskrider eller overholder budgettet. Mere end 1.000 scenarier er gennemregnet med forskernes computermodeller, der inddrager såvel CO2 som andre drivhusgasser og forureningspartikler med betydning for den globale temperatur.
"Mere end 100 lande har tilsluttet sig en grænse for global opvarmning på to grader eller mindre (i forhold til det før-industrielle niveau) som rettesnor for indsatsen for at begrænse risikoen for klimaændringer og skadevirkninger," skriver Malte Meinshausen og hans kolleger i Nature.
Indtil nu er den globale temperatur steget med 0,8 grader, og yderligere stigninger er indbygget i systemet i kraft af de ophobede CO2-mængder i atmosfæren. Forskerne understreger, at to grader ikke er nogen sikker grænse, der udelukker klimaforandringer, men der-imod en temperatur over hvilken risikoen for katastrofale og uafvendelige ændringer - såsom smeltning af Grønlands indlandsis - bliver høj. 
"Vi bør ikke glemme, at en gennemsnitlig global temperaturstigning på to grader vil bringe os langt hinsides de naturlige temperatur-variationer, som livet på Jorden har været udsat for i al den tid, mennesket har været her," påpeger Meinshausen.
Forskerne har regnet på den mængde CO2, som vi kan tillade os at udlede frem til midten af dette århundrede, hvis der skal være 25 pct. chance for at stoppe ved de to grader.
"Vi kan kun udlede 1.000 milliarder ton CO2 mellem år 2000 og 2050. Verden har allerede udledt en tredjedel af dette på bare ni år," fastslår forskerholdet.
"I praksis er vi nødt til at påbegynde markante reduktioner i de globale udledninger i nær fremtid - før 2020. Venter vi længere, vil den nødvendige udfasning af CO2-udledningerne kræve formidable økonomiske omkostninger og teknologiske udfordringer - langt hinsides hvad der i dag betragtes som politisk muligt," siger Malte Meinshausen.
Opbrugt i 2030
De modelscenarier, der overholder budgettet på 1.000 mia. ton og holder sandsynligheden for at overskride to grader nede på 25 pct., indebærer en reduktion i de globale CO2-udledninger i 2050 på hele 70 pct. i forhold til 1990-niveauet samt udledninger nær nul i anden halvdel af århundredet.
Det beregnede CO2-budget indebærer dermed også, at verden må vinke farvel til det meste af den fossile energi i undergrunden som brændstof for den globale økonomi.
"Skal vi holde opvarmningen under to grader, kan vi i tiden frem til 2050 ikke afbrænde og udlede CO2 fra mere end en fjerdedel af de økonomisk tilgængelige fossile brændsler," siger Bill Hare, medforfatter til den ny undersøgelse og kollega til Meinshausen ved Potsdam Institute.
Fortsættes afbrændingen af kul, olie og gas i den nuværende takt, vil det samlede CO2-budget frem til 2050 være opbrugt allerede i 2030. Og hvis det fossile energiforbrug ligefrem stiger - som det har gjort indtil nu - vil grænsen blive nået endnu tidligere. Forskerne bag Nature-artiklerne bekræfter dermed ræsonnementet bag den appel om hurtigst mulig afvikling af dagens kulkraftværker, som bl.a. chefen for NASA's Goddard Institute, den ledende amerikanske klimaforsker James Hansen, har sendt til politiske ledere i den vestlige verden.
CO2-indfangning
Mange elselskaber arbejder i disse år på at udvikle den såkaldte CCS-teknologi, der kan indfange kraftværks-røgens CO2 og efterfølgende lagre den permanent i undergrunden. Det skal muliggøre fortsat brug af kul uden klima-påvirkning. Klimaforskerne bag Nature-artiklerne medgiver, at dette principielt er muligt.
"Men teknologien er endnu uprøvet på kommerciel basis, den indebærer risici, og den stiller betydelige krav til infrastrukturen, som det tager længere tid at opfylde," påpeger forskerne.
De frygter, at investeringer i CCS-teknologien kan vise sig at være spildt, hvis teknologien ikke kommer til at virke, eller at verden binder sig til fortsatte store investeringer i denne teknologi på bekostning af satsninger på vedvarende energi og energibesparelser.
Artiklerne i Nature falder sammen med afslutningen på en klimakonference i Tromsø, Norge, hvor internationale forskere fremlagde ny dokumentation for, at issmeltningen nu foregår hurtigere end forudset af noget modelstudie.
"Denne konference udsender et globalt alarm-signal. Isen smelter hurtigere end i de mest pessimistiske scenarier for Arktis og Grønland. Isen smelter også i det vestlige Antarktis og i verdens bjergområder. Dertil tør permafrosten og begynder at frigive methan," sagde USA's tidligere vicepræsident Al Gore, der deltog i Tromsø-mødet.
"Det er nu, der skal handles, og det skal gå hurtigt. Politisk vilje er helt afgørende, når vi mødes i København senere på året. Og heldigvis er politisk vilje en ressource, der kan fornys," sagde Gore ifølge Ritzau.

