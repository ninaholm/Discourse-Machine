Kan Norge på én gang være grønt foregangsland og storproducent af olie?
Norge står over for at beslutte, om landets stenrige Oliefond skal afvikle sine sorte investeringer i kul. Men debatten udfordrer nordmændenes selvopfattelse. For hvordan kan man med den ene hånd agere foregangsland for klimaet, mens man med den anden hånd pumper fossile brændsler op?
 De fleste norske politikere argumenterer for, at man kan skabe vækst med olien og være socialt ansvarlig samtidig


 Akershus Fæstning i Oslo centrum er omringet af elbiler. Oslo kommune har stillet gratis ladestationer op foran de massive kampestensmure, og stedet fremstår som en manifestation af Norges status som elbil-foregangsland. 200 meter derfra ligger en anden fæstning. Den manifesterer til gengæld Norges status som et af verdens største olieproducerende lande. Skærmet af tonede ruder, tykke granitmure, skinnende bronzedøre og overvågningskameraer ligger Oliefonden, Europas største pensionsfond, på Bankplassen 2. Lige nu er den store pengetank centrum for en følsom debat, som handler om, at Norge måske ikke er så stor en ven af klimaet, som nordmændene godt kunne tænke sig.
Den 5. juni skal de norske politikere beslutte, om Oliefonden skal være næste led i den bølge af sort afvikling, som det seneste par år er skyllet ind over Norge, og som har fået både Oslo kommune og KLP, de norske kommuners fælles pensionsfond, til at sælge ud af deres investeringer i kul. Men kun kul vel og mærke. For mens den globale bevægelse for sort afvikling handler om at få byer, universiteter, pensionsfonde og andre aktører til at afvikle deres investeringer i fossile brændsler generelt, taler man i Norge ikke om fossile brændsler som en samlet gruppe. Der er den store klimasynder, kul, og så er der olie og gas, som, forstår man, er en ganske anden sag.
Ubehageligt at se i øjnene
»I norsk politik har norsk olie- og gasvirksomhed været elefanten – eller nærmere dinosauren – i rummet, som ingen taler om,« siger Rasmus Hansson, Miljøpartiet De Grønnes eneste repræsentant i Stortinget, da Information møder ham i vandrehallen i den gamle gule bygning i Oslo centrum.
»Alle ved jo, at olie og gas bidrager til den globale opvarmning. Men det er jo frygtelig ubehageligt at se i øjnene, når vi har det så godt på grund af olien,« siger Rasmus Hansson og forklarer, at nordmændene lægger stor vægt på, at kul er mere skadeligt for klimaet end olie, og at det derfor er godt, at Norge producerer olie og gas.
»Man har konstrueret en argumentation om, at norsk olie- og gasvirksomhed er så ren og pæn, at den er en slags gave til verden, så man kan stoppe med den farlige kul,« siger Rasmus Hansson, som bakkes op af Gisle Andersen, lektor i sociologi på Bergen Universitet. Han påpeger, at kun et politisk mindretal er enig i, at der overhovedet eksisterer et dilemma. De fleste politikere argumenterer nemlig for, at man kan skabe vækst med olien og være socialt ansvarlig samtidig.
»De argumenterer simpelthen for, at den mængde CO2, der slippes ud pr. liter norsk olie er mindre end olie fra andre lande,« siger Gisle Andersen.
Et andet dominerende argument er, at Norge har et ansvar for at forsyne verdens fattigste med energi.
»Men olien bliver jo solgt til højestbydende. Vi eksporterer den jo ikke ligefrem gratis til verdens fattige lande,« siger Gisle Andersen.
I konflikt med selvopfattelsen
Dilemmaet har ifølge Gisle Andersen udfordret nordmændene siden olieeventyrets begyndelse. For de norske politikere har anerkendt klimaforandringerne siden slutningen 1980’erne. Og Norge har sendt store summer efter elbiler, klimatopmøder og regnskovsprojekter.
»Nordmændene mener, at det er helt uacceptabelt at bidrage til alvorlige klimaforandringer. Man har store ambitioner på klimaområdet. Men når vi fortsat har petroleum, så er det fordi, at emnet har været så vanskeligt for de norske politikere, at de har gjort, hvad de kunne, for at slippe for at diskutere det. Det er meget vanskeligt at legitimere inkonsistens i politikken,« siger Gisle Andersen.
Ifølge Lars Hovbakke Sørensen, historiker og ekstern lektor på Københavns Universitet, hænger den nuværende konflikt sammen med et grundlæggende norsk dilemma mellem hensynet til naturen og indtægten fra olien.
»Der er traditionelt en meget stor bevidsthed i Norge om at leve i samspil med naturen, og at det er noget, nordmændene er stolte af og opfatter som noget særligt norsk. Så det støder simpelthen sammen med den norske selvopfattelse, at man pumper de her oliemilliarder op,« siger Lars Hovbakke Sørensen.
Oven i købet kolliderer den protestantiske arbejdsetik, som handler om, at man tjener sine penge ved ærligt og hårdt arbejde, også med olierigdommen.
»Med olieeventyret tjener man pludselig en masse penge, som man ikke har gjort ret meget for. Man er bare heldig, at man tilfældigvis i Norge har olie i undergrunden og bare kan pumpe milliarder op år efter år,« siger Lars Hovbakke Sørensen.
Klima som politisk skillelinje
Konflikten om klimaet er aktualiseret af den parlamentariske situation i Norge, hvor de to klimabevidste partier Venstre og Kristelig Folkeparti er støttepartier for regeringen, som består af Høyre og Fremskrittspartiet, der har et helt andet syn på klima og miljø.
For et år siden fik regeringen de to støttepartier med på at udskyde beslutningen om sort afvikling i Oliefonden. Som et kompromis blev der nedsat et ekspertudvalg, som skulle se på to ting: For det første om det var bedst for klimaet at påvirke kul- og olieselskaberne indefra med aktivt ejerskab eller ved at sælge ud af Oliefondens investeringer. For det andet hvordan en plan for sort afvikling kunne se ud. For et par uger siden kom ekspertudvalget så med sin konklusion: Det vil være bedst for klimaet, at Oliefonden beholder sine investeringer i kul for med aktivt ejerskab at forsøge at påvirke kulselskaberne til en mere klimavenlig kurs. Konklusionen har mødt massiv kritik og er blevet kaldt bestilt arbejde. Blandt andet fordi ekspertudvalget ikke leverer bud på, hvordan Oliefonden kunne gennemføre sort afvikling. Men også fordi den ikke har fremlagt beviser for sin konklusion om, at aktivt medlemskab er bedre for klimaet end sort afvikling. Derfor godtager Venstre ikke konklusionen. Partiet truer derimod med at indgå en aftale om sort afvikling uden om regeringen. Heller ikke Rasmus Hansson er begejstret for ekspertudvalgets konklusion.
»Hvis et selskab producerer kul, så producerer det ganske enkelt kul. Det er frygteligt vanskeligt at forandre de fysiske egenskaber for kul. Også selv om nordmænd er meget venlige. Problemet med kul er, at det er svært at tro, at kul slipper mindre CO2 ud, fordi jeg ejer den i stedet for dig,« siger han.
Grønne organisationer og lobbyister har haft travlt med at lægge pres på de norske politikere. Sidste år rejste præsidenten for den internationale kul-union sågar til Norge for at overbevise politikerne på Stortinget om ikke at sælge ud af Oliefondens investeringer i kul.
»Noget stærkere bevis på effekten af sort afvikling kan man ikke få. Finansdepartementet i Norge påstår, at det ikke spiller en rolle, hvad Norge gør, men at han kommer til Norge er jo beviset på det modsatte. Når man har verdens største statslige investeringsfond, så spiller det en rolle, hvad man gør.«
Selv hvis Rasmus Hansson og hans kolleger på Stortinget kun kan blive enige om at afvikle Oliefondens investeringer i kulselskaber, er han overbevist om, at det vil sætte gang i en bevægelse, som på sigt også vil udfordre den norske olie- og gasproduktion.
»Nu, hvor spørgsmålet med investeringer i kul er kommet på dagsordenen, revner ballonen,« siger han.

