Ahmadinejad kalder Israel racistisk
Irans præsident vakte foragelse, da han langede ud efter Israel i sin tale på Durban II's første dag. Konferencen tegner dermed til at bliver det ventede sammenstød mellem Vesten og den islamiske verden


 GENÈVE - Der var lagt op til et civilisationernes sammenstød, da FN's konference om racisme og fremmedhad begyndte i Genève i går. Og ingen blev overraskede, da først den iranske præsident, Mahmoud Ahmadinejad, gik på talerstolen: 
"Israel er det ærketypiske eksempel på et racistisk land". 
Delegerede fra EU - herunder Danmark - udvandrede derfor under Ahmadinejads tale.
Reaktionerne efter Ahmadinejads tale var da også fordømmende. 
"Sådanne oprørende antisemitiske bemærkninger bør ikke have en plads i et antiracistisk forum under FN," sagde Storbritanniens ambassadør, Peter Gooderham, mens den norske udenrigsminister, Jonas Gahr Støre, betegnede den som en regulær opfordring til had. 
Også FN's generalsekretær, Ban ki-Moon, beklagede Ahmadinejads udtalelser.
"Jeg beklager, at Irans præsident brugte denne platform til at komme med beskyldninger. Det er det modsatte af, hvad denne konference sigter på at opnå," sagde Ban.
Dømt til at mislykkes
Meget tyder på, at konferencen - den såkaldte Durban II Konference - dermed bliver det sammenstød mellem islamiske lande og Vesten, som mange på forhånd havde frygtet. 
De muslimske landes organisation - Organisation of Islamic Countries (OIC) - ønsker en kritik af Israel og kæmper for, at der indføres regler imod udtalelser, der håner eller ringeagter religioner. Det er blevet kritiseret af flere vestlige stater. Flere af disse boykotter konferencen. Blandt de lande, der ikke er mødt op, er Australien, Canada, Holland, Israel, Tyskland og USA. Danmark deltager på ambassadørniveau.
"Denne konference er dømt til at mislykkes. Vi ser ingen grund til at deltage", siger Hollands udenrigsminister Maxine Verhagen.
Han ser ingen grund til at "give konferencen legitimitet ved at deltage".
Men det synspunkt afvises af den franske præsident, Nicolas Sarkozy.
"Frankrig deltager. Vi ønsker at argumentere for vores tilslutning til menneskerettighederne. Dialog er den eneste vej til et fredeligt samarbejde", siger en talsmand for præsident Sarkozy.
Pave Benedikt 16. er også en af dem, der håber på et godt resultat. Han har sendt en kardinal til konferencen. 
 L'Observatore Romano"Jeg håber og beder til, at landene vil nå frem til et resultat i Genève. Gensidig anerkendelse og dialog er en forudsætning for, at vi kan afskaffe racisme, diskrimination og intolerance", sagde Benedikt 16. ifølge avisen. 
Der kan blive brug for hans bønner. Det vil kræve indgriben fra højere magter, hvis konferencen, som slutter fredag, skal blive en succes. 


