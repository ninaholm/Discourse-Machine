Internt opgør på vej blandt syriske oprørere
Mange unge fra Vesten strømmer til Syrien for at kæmpe mod Assad-regimet. Men kun et fåtal af dem er drevet af drømmen om en islamisk stat, vurderer journalist og dokumentarist Nagieb Khaja


 
	Mens den amerikanske udenrigsminister, John Kerry, kæmper for at skaffe både national og international opbakning til en amerikanskledet militæraktion mod Syrien, er der internt blandt oprørerne stor uenighed om, hvilken stat det fremtidige Syrien skal være. Det vurderer den danske dokumentarist og journalist Nagieb Khaja, der to gange inden for det seneste år har været i det borgerkrigshærgede land.

	»Uanset hvad Vesten med USA i spidsen beslutter sig for at gøre, så er et internt opgør mellem oprørerne uundgåeligt,« siger han.

	Med så mange forskellige grupperinger med forskellige mål for, hvad Syrien skal være for et land, er det kun et spørgsmål om tid, før et opgør kommer, vurderer Khaja.

	I aften viser DR2 den første af hans to dokumentarfilm i miniserien om to danskeres rejse til det nordlige Syrien for at slå sig sammen med oprørerne. De danskere, som dokumentaristen Khaja følger i Syrien, har det til fælles med andre udenlandske mænd, der rejser til Syrien for at deltage i oprøret, at de ikke umiddelbart er med i internationale organisationer.

	»De hårdkogte ekstremister med formel tilknytning til al-Qaeda udgør et lille mindretal af oprørerne. For mange af de al-Qaeda-inspirerede grupperinger er det her en krig mellem islam og ikke-islam. Om det så er USA eller Bashar al-Assad, man kæmper imod, er ligegyldigt i deres optik. For dem gælder det om at skabe en islamisk stat. Udlændingene er som regel mere moderate islamister og har ikke nogen international dagsorden, men en lokal. De ser det som en pligt at tage affære, fordi syrerne er undertrykt af en diktator, og derfor vil de gøre, hvad de kan for at forsvare befolkningen mod den her undertrykkelse.«

	Ifølge Nagieb Khaja er mange af de tilrejsende islamister inspireret af f.eks. Det Muslimske Broderskab. Det er dog ikke ensbetydende med, at man sympatiserer med al-Qaeda-relaterede grupperinger som f.eks. al-Nusra, der åbenlyst erklærer sig som al-Qaedas gren i Syrien.

	»Jeg kender personligt til 14 danskere i Syrien, og ingen af dem har, ud fra hvad jeg har erfaret, haft noget at gøre med al-Nusra eller andre organisationer, der har internationale terroristforbindelser,« siger Nagieb Khaja.

	En femtedel ’bad guys’

	Hans vurdering af det interne styrkeforhold på oprørernes side bakkes op af amerikanske efterretningsrapporter.

	Da den amerikanske udenrigsminister, John Kerry, i sidste uge skulle forsøge at overbevise Kongressen om at give grønt lys til et militært angreb på Assads styrker, var mange af spørgsmålene fra de amerikanske politikere netop centreret om den ekstremistiske del af den væbnede opposition. Ifølge Kerry er der på nuværende tidspunkt mellem 70.000 og 100.000 personer, der tager del i den væbnede opstand mod Assad. Ud af dem udgør ekstremister og andre »bad guys« mellem 15 og 20 procent, forklarede han. Han afviste, at et amerikanskledet angreb ville »bombe vej til Damaskus for ekstremisterne«.

	Til gengæld kæmper de moderate og ekstremisterne ofte side og side mod den syriske hær. Indtil videre går det nogenlunde, fortæller Khaja, selv om han flere gange har hørt om sammenstød med de mere ekstreme, moderate og de lokale oprørere.

	»Lige nu kæmper de ofte side om side mod Assad, men jeg mener, det er meget sandsynligt, at vi kommer til at se et opgør internt blandt oprørerne. Spørgsmålet er så bare, om det bliver voldeligt, eller om de kan finde ud af at løse det på diplomatisk vis. Det opgør er på sin vis allerede i gang mange steder og afhænger ikke af, hvad Vesten gør. Opgøret, mener jeg, er uundgåeligt.«

