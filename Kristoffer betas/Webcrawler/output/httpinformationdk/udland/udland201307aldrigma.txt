’Aldrig har vi målt et varmere årti’
Mens hedebølge med over 50 grader, flerårig tørke og ukontrollable brande hærger USA, fastslår FN’s meteorologiorganisation, at 00’erne var det hidtil varmeste årti registreret på kloden nogensinde


 
	Perioden 2001-2010 blev det varmeste årti registreret, siden moderne meteorologiske målinger blev indledt omkring 1850.«

	Det fastslår FN’s Meteorologiske Organisation, WMO, i en netop offentliggjort statusrapport. Dermed affejer FN-organet alle spekulationer om, at den globale opvarmning skulle være stoppet.

	»Det varmeste år, der nogensinde er registreret, var 2010,« noterer WMO og oplyser, at den globale temperatur i perioden 1971-2010 steg med i snit 0,17 grader per tiår mod blot 0,062 graders stigning per tiår som gennemsnit for hele måleperioden 1880-2010.

	»Rekordopvarmningen blev ledsaget af en hastig reduktion af den arktiske havis og et accelererende massetab fra iskapperne i Grønland og Antarktis og fra verdens gletsjere«, konstaterer rapporten. Det har bl.a. den konsekvens, at verdenshavene ifølge WMO steg med tre millimeter pr. år – omtrent det dobbelte af den årlige stigning gennem det 20. århundred.

	USA hårdt ramt

	FN-rapporten kommer samtidig med, at det vestlige USA oplever en ekstrem hedebølge, som søndag ifølge meteorologen Jeff Masters »bragte Jorden dens højeste temperatur i hundrede år« med 54 grader registreret i Californien.

	Hedebølgen falder sammen med en stadigt forværret tørke, der nu har plaget det centrale og vestlige USA i mere end et år.

	»Dette er den tredje uge i træk, hvor tørken breder sig,« siger Matthew Rosencrans, ansvarlig for den løbende tørkeovervågning hos U.S. Climate Prediction Center, til Reuters.

	I Nebraska, en af de vigtigste kornproducerende stater, er godt 88 pct. af arealet netop nu plaget af moderat til ekstrem tørke. Og i et bælte fra Idaho og Californien over Arizona til New Mexico har omkring 20 ukontrollerede brande hærget den seneste uge med 19 brandmænds død i Yarnell, Arizona, som den alvorligste.

	Juli-prognosen fra USA’s National Interagency Fire Center siger, at »langvarig tørke i hele Vesten kombineret med varmt og tørt vejr i starten af juli vil annullere gevinsten fra nedbør for nylig og øge risikoen for brande i dele af Oregon, Idaho, Nevada og det nordlige Californien. Det sydlige Californien og Utah samt Arizona, New Mexico og Colorado vil fortsat opleve ekstrem tørke med fare for omfattende brande.« Sidste år brugte den amerikanske regering 1,9 milliarder dollar – næsten 10 gange så meget som et årti tidligere – på at bekæmpe brande.

	Ekstremernes tid

	Situationen i USA passer ind i det billede, WMO-rapporten tegner af en klode præget af ekstreme, klimabetingede vejrfænomener.

	»I årtiet 2001-2010 registreredes tørke i alle dele af verden. Nogle af de mest omfattende og langvarige ramte Australien (i 2002 og andre år), Østafrika (2004 og 2005 med udbredt tab af liv) og Amazonas (2010) med negative miljøvirkninger.«

	Mange andre steder hærgede i stedet oversvømmelser eller tropiske storme, og alt i alt kostede ekstreme vejrfænomener ifølge WMO mere end 370.000 mennesker livet i mellem 2001 og 2010.

	 

