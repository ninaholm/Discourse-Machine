Dobbelt så mange liv som en kat
Den berygtede leder af FARC Manuel Marulandas død har kastet oprørsbevægelsen ud i en krise så alvorlig, at den kan føre til fred i Colombia
Alfonso Cano (t.v.) og lederen af FARC, Manuel Marulanda (t.h.), under en international høring om narkotika i San Vicente, Colombia i 2000. Den 24. maj blev Marulanda officelt erklæret død.


 Han havde næsten dobbelt så mange liv som en kat - i hvert fald at dømme ud fra de 17 gange han blev erklæret død. Men nu er det konfirmeret. Pedro Antonio Marín alias Manuel Marulanda Vélez, bedre kendt som Tirofijo, Skarpskytte, verdens ældste aktive guerillaleder, er definitivt død efter 60 år som aktiv guerilla. 
78 år gammel ifølge ham selv, 80 ifølge faderen, var Marulandas liv omspundet af myter og legender - fra myten om hans nærmest overnaturlige evner som skarpskytte over historierne om hans usårlighed, fordi han havde indgået en pagt med djævlen, til historierne om hans karisma og generthed og hemmeligholdelsen af hans død i to måneder.
Grundlæggeren og den øverste leder af Latinamerikas ældste og største oprørsbevægelse FARC (Fuerzas Armadas Revolucionarias de Colombia - Colombias Væbnede Revolutionære Styrker) synes at have magt, der rækker ud over hans død. 
Når FARC i to måneder har holdt hemmeligt, at han døde af et hjerteslag i marts måned, kort efter det colombianske luftangreb mod en FARC-lejr i nabolandet Ecuador, som bl.a. dræbte FARCs nr. 2, svigersønnen Raúl Reyes, hænger det ikke mindst sammen med, at FARC foruden Reyes på kort tid har mistet flere ledende skikkelser og efter Marulandas død står med en svag og usikker ledelse.
Selv om FARC gennem flere år forberedte sig på den aldrende leders død, virker den nye ledelse usikker. Marulanda var i kraft af sin legendariske historie som en fattig bondesøn, der kæmpede og holdt stand under de vanskeligste forhold, og som grundlæggeren af FARC en samlende skikkelse. Afløseren Alfonso Cano har hverken den pondus, politiske næse, militære evner eller historiske vægt, der gjorde Tirofijo til lederen.
En myte bliver til
Pedro Antonio Marín var den ældste af fem børn af en fattig bonde i det vestlige Colombia. 13 år gammel, med fem års skolegang, kom han hjemmefra. Han forsøgte sig som kødsælger, bager, gadesælger, murerarbejdsmand, ekspedient og handlende, men klarede sig dårligt.
Den 9. april 1948 tog colombianernes liv en dramatisk vending, da den populære venstreliberale leder Jorge Eliecer Gaitán blev myrdet i hovedstaden Bogotá. Det udløste en blodig borgerkrig mellem liberale og konservative, der blev kendt som La Violencia, Volden. 
Marín blev liberal guerilla, ikke af overbevisning men fordi "hele vores familie var liberal og de som blev født, blev altså også blev liberale (-) Det var som en knude af bar tradition", fortalte han forfatteren Arturo Alape. Da borgerkrigen officielt blev afsluttet i 1953, nægtede Marín at aflevere sine våben. Han mente ikke, freden løste noget som helst. 
Med sin gruppe af bønder og landarbejdere fortsatte han kampen mod de konservative godsejere. Og han fik kontakt med kommunistpartiet. Samtidig blev han kendt som en fremragende skytte og fik øgenavnet Tirofijo, som han ikke brød sig om. Derfor antog han i 1953 navnet Manuel Marulanda Vélez efter en myrdet kommunistisk fagforeningsleder. Myten og legenden begyndte at tage form. 
Han opererede i de selvforsvarszoner, mange bønder siden 1930erne havde etableret i bjergene i det centrale Colombia. Gennem alliancer med andre grupper styrkede han sin position. I maj 1964 indledte hæren og luftvåbnet en stor militæroperation for at vinde kontrol over de autonome, guerillastyrede områder, hvor bl.a. Marulanda holdt stand med kun 48 mand, trods napalmbomber og angreb fra flere tusinde soldater. 
Samtidig grundlagde hans gruppe og kommunistpartiet FARC. I 1982 besluttede FARC at blive en revolutionær folkehær, uafhængig af et svækket kommunistparti.
Halveret FARCI 1984 undertegnede Marulanda og den moderat konservative præsident Belisario Betancur en våbenhvile og en aftale om at venstrefløjen, herunder FARC, kunne danne et legalt politisk parti, Unión Patriótica, UP. Fredsforsøget slog fejl. 
Dels holdt Marulanda fast på sine våben, dels kunne Betancur hverken kontrollere hæren eller de stærkt højreorienterede, narkorelaterede paramilitære grupper. UP's kandidater og ledere blev brutalt myrdet overalt i landet, og partiet blev praktisk taget udryddet. 
Resultatet blev, at FARC optrappede den væbnede kamp og styrkede sin økonomi gennem bortførelser og kontrol af kokainproduktion.
I 1999 forsøgte præsident Andrés Pastrana sig med nye forhandlinger. Men også denne gang endte de langstrakte forhandlinger uden resultat. Hæren og de paramilitære grupper fortsatte deres undertrykkelse og myrderier, og FARC optrappede sine narkoaktiviteter og bortførelser og greb i stigende grad til overgreb mod civilbefolkningen. 
I 1998 omfattede FARC ifølge regeringen ca. 21.000 bevæbnede soldater og kontrollerede helt eller delvist mindst 1/3 af landet. Da den stærkt konservative Álvaro Uribe kom til magten i 2002, var bekæmpelsen af FARC en af hans højeste prioriteter - med militær og økonomisk støtte fra USA.
Det er et svækket - men langtfra færdigt FARC - som skal forsøge at leve videre uden sin legendariske leder. Flere topledere er døde på det sidste, nogle har overgivet sig sammen med over 3000 guerillasoldater, lokket af løfter om lempelig behandling og belønninger for oplysninger. 
Den nye ledelse har ikke en klar linie eller stærk opbakning blandt de knap 10.000 guerillaer, som formentlig stadig er i FARC. Det sandsynligste er, at den vil forsøge at lægge en strategi for omdannelse af FARC til et egentligt politisk parti. Det kan splitte FARC. 
Men en omdannelse fra væbnet til civil bevægelse synes at være FARCs eneste mulighed for at overleve som politisk bevægelse. Colombianerne er trætte af krig og vold - og det er de fleste af FARCs medlemmer også. Marulandas død er en enestående chance for at bryde hans magt og afslutte en krig, der var blevet meningen med hans liv.


