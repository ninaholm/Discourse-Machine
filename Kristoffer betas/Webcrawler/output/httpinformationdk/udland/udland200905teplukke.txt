Teplukkeres fagforening kritiserer Fairtrade-plantage
Arbejderne ignoreres og må ikke se bilagene for, hvad Fairtrade-pengene anvendes til, hævder den srilankanske fagforeningsmand S. Sittarasu. Max Havelaar i Danmark afviser kritikken
Når generalsekretær Judith Kyst fra Max Havelaar rejser til Green Field-teplantagen på Sri Lanka, får hun lov til at se alle regnskabsbøger. På den baggrund afviser hun kritik fra plantagearbejdernes fagforening, der ønsker oplyst, hvad FT-pengene går til.


 På Green Field Bio Tea Estate i Sri Lanka er den ene af plantagearbejdernes fagforeninger - Lanka Jathika Estate Worker's Union - utilfredse med, hvordan plantageledelsen håndterer de penge, som kommer fra salg af Fairtrade-mærket te. 
Information er kommet i besiddelse af et brev fra fagforeningsmanden mr. S. Sittarasu til plantagens manager. Brevet er dateret 2. marts 2009, og et afsnit lyder: "Medlemmerne af The Joint Body fra FLO (Fair Trade) har for vane at ignorere arbejderne. Hvorfor?"
The Joint Body eller Fællesrådet på plantagerne bestemmer, hvad Fairtrade-bonussen, som forbrugerne betaler, når de køber den FT-mærkede te, skal bruges til. Den danske aflægger af Fair Trade, Max Havelaar Danmark, reklamerer for certificeret te fra netop Green Field-plantagen, der bl.a. sælges i poser med 100 gram løs te i supermarkedskæden Rema.
Max Havelaars generalsekretær Judith Kyst har set brevet fra mr. Sittarasu og har følgende kommentar:
"Der må være nogle arbejdere, der føler, at de ikke er repræsenteret. Det er uundgåeligt, at der vil være forskellige vidensniveauer på de store plantager, hvor særlige forhold med mange kaster og forskellige traditioner gør sig gældende."
Intet demokrati
Ifølge Judith Kyst er der "rigtig lang vej igen, når man kender kastesystemet", før man kan tale om demokrati i vestlig forstand på teplantagerne. 
"Tilfredse bliver vi først, når alle er med," forsikrer Judith Kyst og henviser til, at Fairtrade i det seneste halve år har gjort "en lang række tiltag" for at styrke forholdene på plantagerne. 
Plantagerne har fået et kontrolbesøg, hvor FT-kontrollørerne ifølge Judith Kyst "har talt med mange arbejdere uafhængigt af ledelsen."
Desuden har FT's lokale liason officers arrangeret workshops og arbejdet på kapacitets-opbygning blandt teplukkerne. 
"Og det skal vi nok have mere af i fremtiden," forudser Judith Kyst og tilføjer: "Det er de mekanismer, vi kan skrue på."
Næste kritikpunkt i mr. Sittarasus brev lyder: "I de sidste fire år er der ikke givet nogle detaljer om anvendelsen af FT-pengene til arbejderne. Hvorfor?"
Judith Kyst har selv to gange besøgt Green Field-plantagen, og hun mødte kun åbenhed: 
"Senest i sommeren 2008, hvor jeg kunne se alle regnskabsbøger og kvitteringer. Jeg ved, at FLO (Fairtrades certificeringsorganisation, red.) har dokumentation for pengene helt ned til, når arbejderne får et mikrolån til forskellige småinvesteringer. Det vil jeg lægge hovedet på blokken på."
Regnskabsbøgerne for FT-pengene tilhører ifølge Judith Kyst ikke plantageledelsen, men derimod Fællesrådet.
"Så jeg har svært ved at vurdere, hvorfor denne her fagforeningsmand føler, at han ikke har adgang til de oplysninger," konkluderer Judith Kyst.
Ingen uanmeldte besøg
Da tv-dokumentaren 'Den bitre smag af te' i november sidste år viste klip fra flere FT-mærkede teplantager i Sri Lanka, lovede Judith Kyst og Max Havelaar Danmark at arbejde for flere uanmeldte kontrolbesøg på plantagerne. Det er FT's egen kontrolorgan, FLO-Cert, der står for kontrolbesøgene. Men seks måneder senere har der endnu ikke været et eneste ekstra kontrolbesøg på disse plantager. Det er nemlig svært at få plantagerne til at betale for flere kontroller, forklarer Judith Kyst.
"Hvis det ikke bare skal være for et syns skyld, så skal der skabes et finansieringsgrundlag for kontrolbesøgene, som er større end nu," siger hun.
FT genererer nemlig ikke et overskud på kontrolbesøgene, og i sidste ende er der kun forbrugerne at vælte en ekstra udgift over på. Konkret vil Max Havelaar Danmark "lægge op til", at FLO-Cert på et bestyrelsesmøde i juni diskuterer, om og hvordan der i givet fald kan skabes et ekstra finansieringsgrundlag. "Så vi tager det altså seriøst og får det sat på dagsordenen," siger Judith Kyst. Oplægget er endnu ikke færdigskrevet.
"Men selv om kontrol selvfølgelig er vigtig, så er det ikke nok. Det afgørende slag står ude i marken, og der skal vi blive endnu bedre til at komme ud," som Judith Kyst formulerer det.


