Tiden rinder ud for Elfenbenskystens præsident
Oppositionsleder Alassane Ouattaras oprørsstyrker forbereder det endelige angreb for at gribe den magt, som præsidenten trods sit valgnederlag nægter at afgive på fredelig vis


 ABIDJAN/JOHANNESBURG — Oprørskræfter, der kæmper for at indsætte Elfenbenskystens folkevalgte præsident, Alassane Ouattara, i embedet forbereder sig på et stormløb på landets største by, Abidjan, efter at have erobret den vigtige havneby San Pedro og den officielle hovedstad, Yamoussoukro, natten til torsdag. En styrke på 1.000 franske soldater blev i aftes indsat i Abidjan. 50.000 politifolk og gendarmer har alle forladt Laurent Gbagbo ifølge FN's udsending i Elfenbenskysten.
Magten synes dermed at glide den siddende præsident, Laurent Gbagbo, af hænde som ellers med alle midler har søgt at klamre sig til magten efter at have tabt et seks gange udskudt valg tilbage i oktober 2010. Gbagbo hævdede at være offer for massiv valgsvindel, hvilket internationale observatører dog afviste. FN og de fleste lande i det internationale samfund — deriblandt den tidligere kolonimagt Frankrig — har anerkendt Ouattara som den retmæssige vinder.
Lokale beboere og soldater fra begge sider bekræfter alle, at oppositionens tropper nu har kontrollen over de to byer, hvor der i går var roligt bortset fra sporadiske skyderier. Nu retter opmærksomheden sig imod Abidjan, hvor stemningen er anspændt forud for et ventet angreb. Ouattaras premierminister, Guillaume Soro, udtalte til den franske radiostation, Radio France Inter, at Gbagbo kun har få timer til at forlade magten fredeligt.
Som et yderligere tegn på Gbagbos svækkede stilling, har stabschefen for hans hær søgt tilflugt hos den sydafrikanske ambassadør i Elfenbenskysten.
General Phillippe Mangou, hans kone og fem børn ankom til ambassadørens hjem i Abidjan onsdag aften, oplyste det sydafrikanske udenrigsministerium i går. Sydafrika siger, at det fører samtaler med såvel Elfenbenskystens stridende parter, som vestafrikanske regionale ledere, Den Afrikanske Union og FN om Mangous skridt. Ouattaras hær, netop omdøbt fra De Nye Styrker til Republikkens Styrker (FRCI), har gjort store landvindinger i løbet af de seneste to dage og erobret store dele af den centrale, østlige og vestlige del af landet.
Seydou Ouattara, en militær talsmand, siger til Reuters: »Vi har taget havnen i San Pedro. Gbagbos styrker er slået på flugt. Vi har den fulde kontrol ...«
En borger i San Pedro, som ikke ønsker sit navn frem, siger over telefonen: »Skyderierne startede ved 21-tiden, og kort efter så vi oprørernes køretøjer komme ind i byen. Alle holder sig indendørs, men vi hører stadig meget skyderi.«
Øjenvidner så soldater kaste deres uniformer, våben og ammunition i grøfter, da de flygtede fra oprørshæren. Andre fortæller, at nogle soldater simpelthen skiftede side og uden videre sluttede sig til Republikkens Styrker.
Det skal overstås
Beboere i Yamoussoukro siger, at de var forberedte på et væbnet opgør, da de første sporadiske skyderier brød ud. Serge Kipre, der driver en lille tøjbutik i byen, siger: »Natten forinden ringede alle til hinanden for at sikre, at ingen gik udenfor, når det blev lyst. Jeg så masser af politifolk med elefanthuer og Kalasjnikover strejfe rundt i byen ... Markedet var lukket, butikkerne var lukkede. Alle så anspændte ud.«
Men oprørernes ankomst var utålmodigt mødt af mange unge Ouattara-tilhængere, der jublede, da de kørte forbi i deres firehjulstrækkere. Kipre tilføjer: »De unge satte en politistation i brand, fordi de fornemmede, at de snart ville blive befriet. Vi er så trætte af den her situation. Vi vil bare gerne have det overstået.«
Begrænset modstand
Erobringen af Yamoussoukro, som ligger i et Ouattara-loyalt område har primært symbolsk betydning, men er ikke afgørende, da den kun er hovedstad af navn. Gbagbo har sin magtbase i Abidjan — den kommercielle hovedstad — hvor kampene har raset i flere måneder. Men med Yamoussoukros fald er hovedvejen blevet åbnet til Abidjan, blot 230 kilometer væk. Tidligere på måneden udtalte en leder af oprørsstyrkerne, som har reelt har kontrolleret det nordlige Elfenbenskysten siden borgerkrigen i 2002-03 til The Guardian, at de snart ville »overraske alle eksperterne« ved at fjerne Gbagbo »hurtigt og rent«.
Denne selvtillid synes der at have at været dækning for, for så vidt oprørerne inden for de seneste dage har gjort hurtige fremskridt på alle tre fronter og kun mødt begrænset modstand.
Ally Coulibaly, Ouattaras ambassadør i Paris, hævder, at oprørsstyrkerne nu har kontrol med tre fjerdedele af landet: »Præsident Alassane Ouattara var tålmodig og gav Monsieur Laurent Gbagbo alle muligheder for at forlade magten fredeligt,« udtalte han til France Inter.
»Men han afslog alle de tilbud, han fik. Ivorianerne måtte til sidst gribe til våben for at undgå en massakre på civilbefolkningen.«
Onsdag indførte FN's Sikkerhedsråd rejseforbud og indefrøs alle Gbagbos aktiver. I forvejen er han allerede underkastet EU's og USA's sanktioner. Sikkerhedsresolutionen omfattede også et tilsagn om at forhindre brug af våben i Abidjan.
Frankrigs FN-ambassadør, Gerard Araud, siger: »Jeg tror, at alle forstår, at denne krise nu har nået et kulminationspunkt. Konfrontationszonen udvides i Elfenbenskysten, og situationen forværres time for time.«
Han tilføjede: »Budskabet er uhyre enkelt: Gbagbo skal gå. Det er den eneste måde, hvorved en fuld borgerkrig kan undgås.«
© The Guardian og Information
Oversat af Niels Ivar Larsen

