Kun 42 procent stemte i Irland
Lav valgdeltagelse ved Irlands folkeafstemning om Lissabontraktaten skaber øget bekymring i EU for et nej


 Frygten for et nej ved Irlands folkeafstemning om Lissabontraktaten er forøget i Bruxelles, efter at valgdeltagelsen viste sig at blive skuffende lav.
Først sent fredag eftermiddag vil det stå klart, om irerne har godkendt eller forkastet traktaten.
- Resultatet balancerer på en knivsæg, sagde kilder i det irske regeringsparti, efter stemmelokalerne lukkede sent torsdag aften.
Godt tre millioner irere havde mulighed for at stemme, men kun omkring 42 procent skal have afgivet deres stemme, ifølge vurderinger fra det statslige tv RTE. Der blev ikke foretaget valgstedsmålinger eller offentliggjort prognoser. 
Irland har i modsætning til mange andre lande ikke en minimumgrænse for, hvor mange vælgere der skal deltage, for at en folkeafstemning er gyldig. I 2001 blev Nicetraktaten forkastet ved en irsk folkeafstemning, hvor kun lidt mere end en tredjedel af vælgerne deltog. Ved den næste afstemning om en revideret Nicetraktat var valgdeltagelsen på 49 procent.
Regeringen i Dublin sagde forud for afstemningen, at den regnede med, at et ja var sikkert, hvis 45 procent eller mere gik til stemmeurnerne.
- En historisk dag for Irland, erklærede premierminister Brian Cowen, da han ankom for at stemme på en skole i Tullamore midt på formiddagen på en overskyet og lidt blæsende valgdag. 
Den mest markante nej-siger fra det venstreorienterede Sinn Fein parti, Mary Lou McDonald, stemte sidst på formiddagen i Castleknock i Dublin. Hun sagde, at hun ventede et næsten dødt løb ved afstemningen.
- Ja-siden tror formentligt, at den vil sejre. Det vigtigste er, at befolkningen benytter sig af deres demokratiske rettigheder. Jeg håber på, at vi får en høj stemmedeltagelse, sagde hun.
Det er en stærk sædvane for folkeafstemninger, der førte til, at Irland som det eneste af de 27 EU-lande har inddraget hele befolkningen i ratificeringen af Lissabontraktaten.
Lissabontraktaten afløste den tidligere EU-forfatningstraktat, som blev forkastet ved folkeafstemninger i Frankrig og Holland i 2005, og under udarbejdelsen af den blev der fra alle medlemslandenes side lagt vægt på at få en traktat, som ikke ville indebære afgivelse af national suverænitet, hvilket ville indebære nye folkeafstemninger.
Også Irlands regering blev spurgt af det daværende tyske EU-formandsskab om den havde særlige ønsker til den nye traktat på dette område, men i Dublin stod det hele tiden fast, at Lissabontraktaten skulle lægges ud til en folkeafstemning. 
Der er blevet afholdt fem irske EU-afstemninger siden 1986, og der har desuden været folkeafstemninger om en ny skilsmisselovgivning og om abortspørgsmålet, fremhæver EU-diplomater i Dublin og understreger, at det på den baggrund ville have været yderst kontroversielt for en regering ikke at lægge Lissabontraktaten ud til en folkeafstemning.
/ritzau

