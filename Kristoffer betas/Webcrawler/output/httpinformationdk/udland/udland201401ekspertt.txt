Ekspert: Torturbilleder fra Syrien er troværdige
55.000 billeder af 11.000 lig i syriske fængsler skal angiveligt dokumentere, at det syriske regime står bag krigsforbrydelser under den tre år lange krig. Udenrigsminister Holger K. Nielsen kalder det ’et umenneskeligt system’


 
	Tusindvis af torturbilleder, der er smuglet ud af Syrien af en fotograf, der er afhopper fra det syriske militærpoliti og senere har samarbejdet med en oppositionsgruppe. Han har leveret tusindvis af gruopvækkende billeder og fortrolige filer, som er smuglet ud af Syrien på usb-nøgler. De blev bragt i The Guardian i går.

	Billederne er »troværdige«. Det mener Jens Modvig, afdelingschef og overlæge i Dignity – Dansk Institut for Torturofre.

	»Billederne er meget troværdige af flere grunde. De er rimeligt overbevisende og har klassiske retsmedicinske tegn på henholdsvis hængning, udmarvning og slag.«

	»Hvis det står til troende, og det kan jeg ikke se andet end, at det gør, er der 55.000 billeder af 11.000 lig, og det har været gennemgået af tre meget erfarne krigsforbryderdommere og tre retsmedicinere af højt niveau,« siger Jens Modvig til Ritzau.

	De tre dommere har samtidig haft lejlighed til grundigt at udspørge den fotograf, der har taget en del af billederne og haft adkomst til resten.

	De tre eksdommere, der har arbejdet med krigsforbrydelser i både Jugoslavien og Sierra Leone, konkluderer i en 31 sider lang rapport, at det syriske styre sandsynligvis har stået bag »systematiske drab« på de 11.000 fanger.

	Ikke plads til Assad længere

	Reaktionen fra udenrigsminister Holger K. Nielsen (SF) på de angivelige beviser for tortur og systematiske drab er, at det et »et helt umenneskeligt system«.

	»Der er fuldstændig klare indicier på og beviser for, at regimet har brugt tortur, og at det har været et helt umenneskeligt system. Det styrker jo yderligere modstanden mod Assad og hele tanken om, at der ikke er plads til Assad i fremtidens Syrien,« siger han til Ritzau.

	Ifølge udenrigsministeren bør sagen om tortur komme for Den Internationale Krigsforbryderdomstol. Men han er ikke for alvor overrasket over de nye oplysninger.

	»Meget af det vidste vi godt i forvejen, så der er ikke noget, der kan overraske mig i forhold til Assad, når man ellers tænker på, hvad han har gjort,« siger Holger K. Nielsen.

	Jens Modvig siger, at med så udmarvede mennesker, som billederne viser, er det noget, der har stået på i lang tid.

	»Det er ikke noget, der er foregået for ganske kort tid siden. De har formentlig været tilbageholdt og torteret i lang tid.

	En rygende pistol mod Assad

	»Står det til troende, at der har været brugt tortur og drab på civilbefolkningen, som man får indtryk af her, kan der blive tale om, at et internationalt tribunal eller en straffedomstol skal tage stilling til sagen for at afgøre, om der er begået krigsforbrydelser,« siger Jens Modvig.

	En af de britiske dommere, Desmond de Silva, kalder beviserne for »en rygende pistol«, og en anden af topadvokaterne mener, at der nu er stærke beviser for en krigsforbryderretssag: »Nu har vi direkte beviser for, hvad der er sket med de personer, som er forsvundet,« siger David Crane, som i sin tid dømte Liberias tidligere præsident Charles Taylor, ifølge The Guardian.

	»Det her er det første direkte bevis for, hvad der er sket med alle de mennesker, som er blevet torteret, henrettet og tilsyneladende skaffet af vejen,« tilføjer han.

	Billederne og dokumenterne viser fanger, der har mistet livet fra marts 2011 til august sidste år, mens de har været tilbageholdt.

	Mens pårørende blandt andet fik at vide, at fangerne var døde af »hjerteanfald« eller »vejrtrækningsproblemer«, viser billederne noget helt andet.

	Udstukne øjne og Pind-kritik

	De fleste af ofrene er yngre mænd, og flere af ligene er udmagrede, stænket til med blod og viser tegn på tortur.

	Nogle har ingen øjne, mens andre tilsyneladende er blevet kvalt, har fået stød eller blevet slået med stumpe genstande, skriver The Guardian.

	Eksperter vurderer, at de nyeste torturbilleder er nogle af de mest detaljerede beviser for krigsforbrydelser og langt mere omfattende end noget andet, man hidtil er stødt på i den snart tre år lange konflikt.

	Udenrigsminister Holger K. Nielsen afviser dog blankt beskyldningerne fra Venstres udenrigsordfører, Søren Pind, som til Jyllands-Posten har sagt, at regeringen må påtage sig et medansvar for situationen i Syrien, fordi man har ført en for slap kurs over for Assad-regimet.

	»De forpassede muligheden for at gøre noget, da tiden var. Og det gør det meget vanskeligt på nuværende tidspunkt. Vi advarede dengang om situationen, men regeringen fravalgte vores råd. Nu må de påtage sig et ansvar for det, der er sket,« siger Søren Pind til Jyllands-Posten. Men den beskyldning er »fuldstændig usaglig,« mener Holger K. Nielsen, som dog ikke vil klart afvise, at verdenssamfundet burde have grebet ind militært på et tidligere tidspunkt.

	»Det er svært at være bagklog på det, synes jeg. Nu gjorde man det ikke, og vi står i dag i en helt anden situation. Der er ikke nogen militære løsninger dernede nu, og det erkender alle. Derfor er vi nødt til at finde en politisk løsning, og det er det, som Genève II-konferencen handler om.« Ritzau

Se også leder på bagsiden

