Afghansk valgballade viser, at demokratiet er der
De seneste ugers slagsmål, om hvornår det afghanske valg skal løbe af stabelen, er et skoleeksempel på de dilemmaer, det unge afghanske demokrati står over for
Den afghanske præsident, Hamid Karzai, indledte det afghanske skoleår i går ved at opfordre til at stå sammen om at lade både piger og drenge gå frit i skole, trods Talebans modstand.


 Stor ståhej for ingenting. Sådan kan man nemt opfatte det flere uger lange og højrøstede slagsmål om, hvornår afghanerne skal til valg. Den afghanske valgkommission har sat valgdatoen til torsdag den 20. august, tre måneder efter Hamid Karzais præsidentperiode ifølge forfatningen udløber. 
Det har udløst skarp kritik fra det afghanske parlament og flere af de kandidater, der ventes at stille op til valget. Hårdt presset har Karzai nu bebudet, at valget vil blive fremrykket til den 20. april, så forfatningen kan blive overholdt. 
Det er helt umuligt, siger den afghanske valgkommission, der får opbakning fra såvel FN's administration i Afghanistan, som NATO, der skal sørge for sikkerheden omkring valget og den amerikanske regering. Men lige lidt hjælper det. 
Den afghanske valgfarce fortsætter. I går krævede flere af Karzais modkandidater, at Karzai træder tilbage, når hans præsidentperiode udløber den 21. maj. De foreslår, at formanden for det afghanske overhus, den 83-årige Sibghatullah Mojadeddi, udpeges som fungerende præsident frem til valget. 
Det afviser Karzai pure med henvisning til, at forfatningen ikke giver mulighed for noget sådant. Det har han ret i. Men det samme er tilfældet, hvis valget gennemtrumfes uden, at alle afghanere har mulighed for at deltage. Det er nemlig et andet af forfatningens krav. 
Og endelig vil det også være et forfatningsbrud at lade Karzais regering sidde frem til august. 
Lammes landet yderligt?
Imens ryster det internationale samfund på hovedet og frygter, at balladen om, hvem der har magten frem til valget, vil lamme den afghanske regeringsadministration og dermed hele genopbygningsprojektet. 
Oppositionens nye forslag om en overgangsregering tyder på, at Karzais modkandidater er ved at indse problemerne ved at afholde valg allerede i april. For det korte svar på, om det overhovedet kan lade sig gøre, er nej. 
Ikke alene skal 18 millioner stemmesedler trykkes i udlandet, importeres til Afghanistan, pakkes og distribueres over hele landet. Den proces alene vurderes at tage otte til 10 uger.
Valg - en kæmpeopgave
Derudover skal valgkommissionen hyre omkring 170.000 tilforordnede og der skal chartres fly til at transportere dem og valgmaterialer ud til valgstederne.
Det er også en stor opgave at registrere og godkende de kandidater, der ønsker at stille op til både præsidentposten og til de 34 provinsråd, som skal vælges i samme ombæring. Det skal blandt andet undersøges, om kandidaterne har forbindelse til private militser og den proces har valgkommissionen regnet med at have måneder til at gennemføre. 
Sikkerheden oveni
Og så er der sikkerheden. For at gennemføre valget skal 80.000 afghanske soldater, 80.000 politifolk og omkring 70.000 internationale soldater være klar til at beskytte både kandidater, vælgere og valgsteder - en gigantisk opgave i et land, hvor flere af provinserne udsættes for daglige angreb fra Taleban. 
Når præsident Karzai alligevel bliver ved med at insistere på et valg i april, er det et skoleeksempel på flere de dilemmaer, han og det spæde afghanske demokrati befinder sig i. 
Da valgkommissionen for flere uger siden annoncerede valget i august, blev Karzai straks anklaget af oppositionen for at ville tiltage sig magtbeføjelser, som han ikke havde. 
Da han så skiftede kurs og erklærede et aprilvalg, blev han skudt i skoene, at han forsøgte at udmanøvrere sine modkandidater, der ikke ville få tid til at føre valgkamp. Nu forsøger den samme opposition så selv at bryde forfatningen, alt imens det internationale samfund forsøger at tale politikerne til fornuft.
Det positive aspekt ved slagsmålet er, at det såkaldte afghanske demokrati så småt begynder at fungere. 
Parlamentet forsøger at sikre, at præsidenten ikke tiltager sig illegitime beføjelser, men særlig gennemtænkt er forsøget ikke. 
Hvis valget gennemtvinges i april vil store dele af den afghanske befolkning jo være udelukket fra at deltage, og det vil alt andet lige næppe gavne oppositionen. 
Det er også tankevækkende, at det internationale samfund, som hidtil har været Afghanistans reelle magthavere, synes at stå forbavsende magtesløs over for balladen. 
FN, USA og NATO vil naturligvis helst vente med valget til august, når de 17.000 amerikanske soldater, som Obama har lovet, er på plads i det sydlige Afghanistan. Men omvendt har de været nødt til at lade de afghanske politikere manifestere sig. Alt andet vil jo se ret udemokratisk ud. 
Alligevel er de færreste i tvivl om, at det til slut ender med et augustvalg, simpelt hen fordi det er det eneste praktisk mulige.


