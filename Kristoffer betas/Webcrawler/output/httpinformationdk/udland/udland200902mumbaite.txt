Mumbai-terror udtænkt i Pakistan
Pakistan erkender for første gang, at terroristerne bag det blodige angreb i den indiske by Mumbai delvist planlagde deres udåd i Pakistan.
Civile søger dækning 27. november 2008, da pakistanske terrorister angreb mål i Mumbai og dræbte 165 mennesker.


 Terrorangrebet i den indiske storby Mumbai, der i november sidste år dræbte 165 mennesker, blev delvist planlagt i Pakistan. Det erkendte en højtstående pakistansk embedsmand torsdag. De indiske myndigheder har beskyldt den forbudte Pakistan-baserede gruppe Lashkar-e-Taiba (LET) for at stå bag den blodige belejring, og i sidste måned afleverede Indien oplysninger, som regeringen i Pakistan siden har brugt i deres efterforskning af angrebene. 
"Episoden fandt sted i Indien, og en del af sammensværgelsen blev udklækket i Pakistan," sagde Rehman Malik, der er chef i Pakistans indenrigsministerium. 
Det er første gang, en højtstående embedsmand i Islamabad har erkendt, at en del af planlægningen fandt sted i Pakistan. 
Har udkæmpet tre krige
Pakistan har anholdt og varetægtsfængslet seks personer i forbindelse med angrebene, tilføjer Malik. 
"Jeg ønsker at vise jer alle, vor nation, det internationale samfund og alle dem, der har været ofre for terrorisme, at vi mener det alvorligt," fastslog han. 
Ifølge Malik har bagmændene også foretaget pengeoverførsler eller skaffet udstyr i andre lande som Spanien, Rusland og Italien. 
Terrorangrebet i Mumbai har ført til yderligere spændinger mellem de to atommagter, der har udkæmpet tre krige siden uafhængigheden i 1947.
ritzau
I 

