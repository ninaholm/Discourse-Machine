Samak trækker sig



 Thailands afsatte premierminister, Samak Sundaravej, har trukket sig fra næste uges parlamentariske afstemning om, hvem der skal være ny regeringsleder i landet. Samak blev afsat af forfatningsdomstolen for tre dage siden på grund af et bijob som kok i et tv-show. En genindsættelse ville med sikkerhed skabe ny uro, eftersom talsmænd for de tusindvis af demonstranter, der siden 26. august har holdt premierministerkontoret besat for at tvinge Samak fra magten, har sagt, at de fortsætter deres aktion, hvis Samak bliver premierminister igen. Thailands parlament udskød i går afstemningen om, hvem der skal være ny premierminister.
ritzau/Reuters

