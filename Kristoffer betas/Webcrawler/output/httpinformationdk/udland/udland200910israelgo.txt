'Israel er godt på vej til at tabe PR-kampen'
Det er ikke sjovt at miste sine venner, og Israel opfører sig stadig mere aggressivt for at genvinde den støtte, landet lidt efter lidt har mistet i USA og Europa. 'Nu har de igen behov for at minde Europa om Holocaust,' siger den kontroversielle israelske historiker Ilan Pappe, der gerne vil have alle til at forstå, at Israel aldrig har forhandlet fred
Skærpet retorik. Israelsk patruljering i Hebron på den besatte Vestbred. Torsdag advarede Israel FN mod, at Sikkerhedsrådets kritiske rapport om Israels krigsførelse i Gaza vil kunne give 'dødsstødet til fredsprocessen'.


 Prøv at forestille dig, at du bliver smidt i fængsel. Hvis du er sød og ikke modsætter dig anholdelse, vil du få lov til at se fjernsyn og arbejde uden for fængslet. Brokker du dig derimod over din fængsling, bliver du smidt ned i et mørkt hul. I Ilan Pappes øjne er det valget, som palæstinenserne har fået.
»Og så var de i 2000 så frække at sige ellers tak. Med den anden Intifada fornærmede de groft den israelske venstrefløj. Man forventede, at palæstinenserne ville sige 'tak for indsatsen'. Det skete ikke, og det har den israelske venstrefløj aldrig tilgivet dem,« siger Ilan Pappe.
Den kontroversielle israelske historiker er i København i forbindelse med den danske udgivelse af hans seneste bog: Det moderne Palæstinas historie - et land, to folk. Og ifølge Pappe er historien helt afgørende for at forstå den aktuelle konflikt.
»Vi er opflasket med fortællingen om, at Israel blev skabt i en heroisk frihedskamp, og at palæstinenserne - til vores store skuffelse - selv besluttede at rejse i 1948. Det er ikke alene en lille smule forkert, men direkte løgn. Og det falder ikke i god jord at tale om, det var det stik modsatte, der skete,« siger Ilan Pappe, der gerne igen fortæller sin version af historien.
»Det var en etnisk udrensning. Vil du forstå, hvorfor Israel i dag smadrer huse i Jerusalem, sender bosættere ind i Vestbredden, fængsler uden dom og slagter Gaza, så skal du bare tænke på, at verden aldrig bebrejdede dem for en af de helt store forbrydelser. Så er det jo nemt nok at lave mange små,« siger han.
PR-Kampen
Og selv om Europa og USA stadig ikke holder Israel ansvarligt for fordrivelsen af palæstinenserne i 1948, så er stemningen  ved at vende, mener Pappe - ikke mindst efter den seneste krig i Gaza. Og det kan man se på Israels reaktioner.
I efteråret har der været en række sager, hvor den israelske regering har talt med meget store bogstaver over for europæiske lande. Til Sverige, da en artikel i Aftonposten postulerede, at israelske soldater var indblandet i handel med organer fra palæstinensere. Over for Norge, der blev beskyldt for antisemitisme, da landet valgte at fejre 150-årsdagen for Knut Hamsuns fødsel. Og i forhold til den spanske avis El Mundo, der fik tørt på, da den bragte et interview med Holocaust-benægteren David Irving.
Ilan Pappe mener afgjort, at Israel har skruet op for den aggressive retorik.
»De har indset, at de er godt i gang med at tabe PR-kampen i udlandet, og leder nu med lys og lygte efter muligheder for at vise, at kritikken er drevet af antisemitisme. Det er en aggressiv reaktion på en situation, der i deres optik er skiftet det til værre«
- Er udviklingen kommet bag på Israel?
»Ja, det tror jeg faktisk. I Israel fungerer selvcensuren upåklageligt. Det tog de også for givet, stadig var tilfældet i Europa. Det har ændret sig, så nu har de igen behov for at minde Europa om Holocaust, og hvad de ellers hiver frem af posen for at genskabe denne subtile kontrol,« siger Ilan Pappe.
- Den israelske regering har de nævnte tilfælde bedt de pågældende regeringer om at blande sig. Det lugter jo lidt af den situation, vi så under krisen om Muhammed-tegningerne. Er det ikke i modstrid med Israels dedikation til pressefrihed?
»Ikke fra et israelsk perspektiv. Alt, de gør, er sandt, selvom de i samme åndedræt ville erkende, at det i ethvert andet tilfælde ville være forkert. Vi er meget trænede i, at det er okay at tale grimt om arabere, men vi råber 'antisemitisme', hvis det samme blev sagt om jøder. Derfor vil de aldrig acceptere - eller blot forstå - en sammenligning med de muslimske landes krav om en undskyldning fra den danske regering,« siger Ilan Pappe.
Få venner
Pappe mener, at Israel har mistet støtte - også i USA.
»Den vigtigste fagbevægelse i Storbritannien har i denne måned besluttet at arbejde for en boykot. Det er under 10 år siden, at den israelske ambassadør var hovedtaler på forbundets kongres,« fortæller Ilan Pappe, der blandt andre eksempler nævner, den tidligere så populære dannelsestur for unge europæere til kibbutzen.
»Jeg vil skyde på, at der i dag er langt flere, der tager til de besatte områder for at udføre frivilligt arbejde. Det er små skridt, men de viser, at I har fået øjnene op for, hvad der sker nede på jorden,« siger Ilan Pappe og tilføjer:
»Efterhånden har Israel kun to slags venner: Europæere, der stadig ikke tør at sige noget på grund af alt det forfærdelige, I gjorde ved os. Og amerikanske højrekristne, der inderst inde drømmer om, at jøderne vil brænde op som kebabber i helvede,« siger Ilan Pappe.
Boykot?
EU's officielle politik er stadig ikke ændret, men Israels fordelagtige handelsaftaler er slet ikke så selvfølgelige som for blot få år siden, mener Pappe.
»Isael er oprigtigt bange for ultimativt faktisk at blive underlagt handelssanktioner. Det havde de aldrig troet, men sager som f.eks. den norske oliefond, der solgte aktierne i en elektronikgigant, der arbejder i bosættelserne, har fået alvoren til at gå op for dem,« siger Ilan Pappe
- Men betyder det reelt noget for Israel, hvad Europa mener?
»I en vis forstand: nej. Man kan altid ty til den meget grundlæggende israelske forståelse, at alle altid er imod os. Men der er en helt reel bekymring for, at prisen vil være for høj, og det vil føre til en bedre debat før eller siden. Første bølge vil sikkert være at kalde det hele antisemitisme. Men jeg håber, at der vil komme en anden bølge, der går dybere; hvor de stopper op og siger: Hov, hvorfor er der så mange af vores venner, der har vendt sig mod os?«
Israel forhandler ikke
Ilan Pappe støtter ideen om en boykot. Der er ikke meget at hente ved forhandlingsbordet. Israel forhandler nemlig ikke fred, selv, når vi tror, de gør det, siger Pappe. Og for at forstå hvordan det er endt sådan, behøver man kun at lave to historiske nedslag, mener han.
»Israel har i hele sin historie kun taget to vigtige strategiske beslutninger - i 1948 og i 1967. De beslutninger blev videregivet til bureaukraterne, der siden har arbejdet ufortrødent på at implementere dem,« siger Ilan Pappe.
»I 1948 forstod den israelske elite, at den blot skulle beslutte sig for, hvor meget af Palæstina de ville have. Og de var klar over, at de ikke behøvede at spørge nogen,« fortæller Ilan Pappe. Anderledes oplevede man det i Europa og USA. »Her sagde man :'Se hvor fint! Israelerne er indstillet på forhandling.' De forstod aldrig, at når Israel besluttede sig for 'kun' at tage 80 procent og lade omkring 100.000 palæstinensere blive, så var det fordi, at de ikke havde brug for det hele - og ikke orkede at smide flere ud. Jeg har aldrig deltaget i en etnisk udrensning, men jeg kan forestille mig, at det er udmattende,« siger Pappe.
»Den lære, Israel kunne drage, var, at de blev opfattet som 'pragmatiske' så længe de mødte op til forhandlinger. Så i dag møder de op, kindkysser og taler om 'smertefulde indrømmelser'. Men Israel har ikke givet en eneste indrømmelse i hele sin tid som stat.«
Anden erkendelse
Den anden strategiske beslutning var i 1967. »De havde i fire år ventet på det rigtige tidspunkt til at besætte Gaza og Vestbredden. Der var forskellige grunde, men alle - og her taler jeg om hele det politiske spektrum - var enige om, at de territorier skulle indlemmes,« fastslår Pappe. Palæstinenserne så anderledes på det, og det stred jo også mod folkeretten, så igen blev bureaukraterne sat til at finde udveje.
»Det blev modellen med 'det åbne fængsel'. Når man nu sidder i forhandlinger med Israel, skal man vide, at det er det eneste, de taler om. Politik i Israel handler kun om at finde den rette måde at holde de besatte territorier. Og der er stor kreativitet,« fortæller Pappe. Det har f.eks. været på tegnebordet bare administrativt at lade Jerusalem ekspandere, så den til sidst på kortet dækker hele Vestbredden.
»Så kunne bureaukraterne sige 'Vi ved ikke, hvordan det skete, men pludselig var Jerusalem verdens største by med verdens mindste indbyggertal',« griner Pappe.
Og 1967 gav Israel erkendelsen af sproget magt. »De forstod, at verden ville have dem til at finde 'en løsning' og gik så i gang med at manipulere sproget. Jeg tror ikke et øjeblik, at de, der navigerer det stolte skib Israel, tror på fred. De vil ikke afgive Vestbredden og Gaza, men de ved, at hvis vi kalder det 'fredsproces' kan de dække over, at det reelt bare handler om betingelser for fortsat besættelse, så er Vesten tilfreds.«
Åbninger
Men Pappe ser også åbninger. »Der er en række grupper af unge aktivister, der er begyndt at sætte spørgsmålstegn ved militærets rolle i samfundet, og soldater, der bryder tavsheden. Og det handler om mere end Palæstina. De unge siger til eliten: 'Hør, det der demokrati lyder som en god idé. Nu skal vi fortælle jer, hvorfor det ikke er blevet realiseret'.«
Trods de gode bestræbelser fra de unge, tror Ilan Pappe, at der er to store opgaver, der skal løses, før noget kan rykke sig i Mellemøsten.
»Den gamle fredsbevægelse må indrømme, at den tog fejl, og vi må holde op med at snakke om en tostatsløsning. Gaza ville ikke være med, halvdelen af Vestbredden er allerede israelsk og palæstinenserne lever også i Israel. En palæstinensiske stat på Vestbredden er ikke en mulighed,« fastslår Pappe.
For det andet - og den er tung, indrømmer Pape - må der etableres en national erkendelse af, at det der skete i 1948 var en forbrydelse.
»Israel må stilles til regnskab for forbrydelserne i 1948,« siger Ilan Pape, der erkender at det er svært. At være forbryderen betyder jo, at man ikke er offeret.
»Du kan tæske en mand, sparke hans tænder ud, brække hans arme og bagefter skælde ham ud for, at han fik dig til at gøre det. Israel vil aldrig tilgive palæstinenserne for, hvad 'de fik os til at gøre mod dem'. De tog de mest moralske mennesker i verden og fik dem til at opføre sig som almindelige mennesker, lyder den absurde version.«


