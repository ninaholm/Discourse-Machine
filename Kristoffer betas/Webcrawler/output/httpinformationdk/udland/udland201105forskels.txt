Forskelsbehandling i fransk fodbold
For få år siden blev det franske fodboldlandshold betragtet som et symbol på det multikulturelle samfund. Nu bliver fodboldforbundet beskyldt for at have planer om at frasortere spillere af udenlandsk oprindelse


 VM i fodbold i 1998, som blev afholdt og vundet af Frankrig, havde stor symbolværdi for ideen om det multikulturelle samfund: Black-blanc-beur (sorte-hvide-arabere, red.) blev de franske fodbold- og integrationshelte kaldt. Efter finalesejren blev holdets stjerne, Zinedine Zidane, fejret som ny nationalhelt. Selv Jean-Marie Le Pen, stifter og daværende formand for det højrenationalistiske parti Front National, var nødt til at hylde »denne søn af det franske Algeriet«.
Men nu er spørgsmålet om landsholdsspillernes oprindelse blevet genstand for en betændt debat. Ved VM i 2010, som blev vundet af Spanien, gjorde franskmændene sig mest bemærket med interne skænderier og en spillerstrejke:
»De franske fodboldspillere er blevet ofre for et langsomt holdningsskred. Fra at have været immigrationens helte er de blevet til forstædernes rebeller,« vurderer netavisen Rue89.
Debatten er blusset op efter afsløringer i netavisen Mediapart af, at lederne af det franske fodboldforbund (FFF) har diskuteret et kvotesystem på landets elitefodboldskoler. Højst 30 pct. af de drenge, som bliver optaget på fodboldforbundets skoler, må have dobbelt statsborgerskab, foreslog en ungdomslandsholdstræner på et møde i november 2010. Mediapart har offentliggjort en udskrift af diskussionen i fodboldforbundet. Ifølge landstræner Laurent Blanc, der som spiller var med på vinderholdet i 1998, bliver unge af afrikansk oprindelse ofte foretrukket, fordi de er »store og stærke«:
»Jeg tror, at vi igen er nødt til at fokusere på andre kriterier, navnlig for drenge i alderen 12-14 år, som passer til vores kultur. Jeg vil nævne det spanske eksempel (...). Spanierne har sagt til mig: 'Vi har ingen problemer, vi har ingen sorte,'« sagde Blanc under mødet.
Hemmelig plan
En ungdomskonsulent, som er udpeget af sportsministeriet, optog mødet på bånd og slog alarm. Ifølge Mediapart informerede han først fodboldforbundets ledelse om den hemmelige plan. Da ingen reagerede, valgte konsulenten at aflevere optagelsen til Mediapart. Efter offentliggørelsen har fodboldforbundet og sportsministeriet iværksat hver deres undersøgelse:
»Under påskud af, at de en dag måske kunne vælge at spille for et andet land, blev unge franske spillere af udenlandsk oprindelse vurderet som mindre franske end andre  mindre loyale, uanset deres egnethed og talent. Under påskud af, at holdene skal prioritere tekniske evner højere end fysisk styrke, aftalte man, at unge franske spillere af afrikansk oprindelse skulle udelukkes fra rekrutteringsprocessen, baseret på en raceteoretisk forestilling om, at hudfarven denoterer en bestemt slags menneske. Under påskud af, at muslimer er ballademagere, skulle unge muslimske franskmænd udelukkes fra holdudtagelsen, og deres tro og kultur bliver reduceret til bøvede kommentarer om 'islamister' og 'saracenere',« skriver chefredaktøren for Mediapart, Edwy Plenel, som søndag redegjorde for sagen for fodboldforbundets undersøgelsesudvalg.
Dobbelt statsborgerskab
Det var den nyudnævnte chef for fodboldforbundets elitecentre, François Bla- quart, der bragte kvotesystemet i forslag. Ligesom landstræneren anså Blaquart det for at være et problem, at det franske fodboldforbund uddanner ungdomsspillere, som i kraft af dobbelt statsborgerskab senere kan vælge at spille for forældrenes hjemland:
»Vi er nødt til at have et projekt (...). Det ideelle ville være at sige, dog ikke officielt, at vi ikke optager så mange drenge, som senere kan skifte (nationalitet, red.),« sagde Blaquart under mødet.
Ifølge Edwy Plenel handler det ikke blot om fodbold, men om selve den franske republiks forfatning, der fastslår, at »alle borgere, uanset oprindelse, race eller religion, er lige for loven«:
»Hvis man gennemførte denne proces, ville det betyde, at fodboldsporten ville blive det første sted for eksperimenter med og navnlig en banalisering af en diskriminatorisk politik over for franskmænd af udenlandsk oprindelse.«
På et pressemøde i går meddelte Frankrigs ungdoms- og sportsminister, Chantal Jounna, at undersøgelseskommissionen ikke har fundet grundlag for at rejse en diskriminationssag mod fodboldforbundet:
»Der blev diskuteret tiltag til at begrænse antallet af spillere med dobbelt statsborgerskab. Emnet blev diskuteret på en klodset og uhensigtsmæssig måde. Der er underforståede bemærkninger, som grænser til det racistiske, men der er ingen konkrete planer om at indføre et kvotesystem,« udtaler Chantal Jounna.
Uenige verdensmestre
Malek Boutih, tidligere formand for organisationen SOS Racisme, der i tiden umiddelbart efter fodboldtriumfen i 1998 vandt en række retssager om diskrimination på bl.a. boligmarkedet og i nattelivet, påpeger i Le Monde et grundlæggende problem med debatten:
»I diskriminationsspørgsmål vender hele den offentlige opinion sig mod fodboldens verden, men i Nationalforsamlingen, hvor man helt sikkert taler pænere, er der flere og mere effektive forhindringer og filtre i forhold til minoriteter.«
Foreløbig er François Blaquart blevet suspenderet fra sin stilling i fodboldforbundet. Nu diskuterer franskmændene, om Laurent Blanc bør gå af. Forleden kom Zidane sin tidligere holdkammerat til undsætning:
»Jeg kender ham godt, han er bestemt ikke racist,« udtaler Zidane til sportsavisen L'Equipe.
Flere (hvide) holdkammerater fra vinderholdet i 1998 havde forinden opfordret Zidane til at udtale sig i sagen. To af de franske verdensmestre af afrikansk oprindelse, Lillian Thuram og Patrick Viera, har derimod udtrykt forargelse over Blancs udtalelser. Ifølge sportsminister Jounna har Blanc ikke haft nogen intention om at diskriminere, men tværtimod tilstræbt at »sætte fokus på spillets værdier«.


