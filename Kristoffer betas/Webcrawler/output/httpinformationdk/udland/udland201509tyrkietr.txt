Tyrkiet rystet over PKK-angreb

Tyrkiets premierminister Ahmet Davutoglu har indkaldt til krisemøde, efter at PKK har dræbt mange tyrkiske soldater ved et angreb.


 Tyrkiet er rystet af et angreb, som den forbudte bevægelse Kurdistans Arbejderparti, PKK, har gennemført i Daglica-området i den sydøstlige del af landet, hvor mange soldater meldes dræbt og såret.
»Tyrkiet er i sorg,« skriver avisen Hurriyet efter angrebet, der skete søndag, og som betegnes som det blodigste mod hæren i mange år.
Ved angrebet blev to pansrede køretøjer sprængt i luften i den sydøstlige Hakkari-region nær grænsen til det nordlige Irak.
PKK skal have brugt 400 kilo sprængstof ved angrebet, som over 150 militante deltog i. Der udbrød kampe, som varede over syv timer. Dagbladet Hurriyet angiver, at 19 tyrkiske soldater, deriblandt en højtstående officer, blev dræbt.
PKK siger, at 31 soldater blev dræbt. Bevægelsen er kendt for ofte at overdrive i erklæringer om angreb. Det tyrkiske militær har ikke selv for vane at oplyse præcise tabstal. Den tyrkiske premierminister, Ahmet Davutoglu, afbrød i går en rejse til det centrale Tyrkiet og indkaldte til et krisemøde om situationen. To tyrkiske F-4 og to F-16 krigsfly blev sat ind i området for at gennemføre »massive luftangreb« 13 steder mod PKK.
Ritzau

