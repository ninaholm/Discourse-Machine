Mindst 8.500 dræbt i Kina
Kraftigt jordskælv i Kina har kostet mindst 8.500 mennesker livet, mens mange flere er kvæstet, siger myndigheder og medier
En overlevende kvinde reddes ud fra en sammenstyrtet skole i Dujiangyan i Sichuan-provinsen. Omkring 900 teenagere blev begravet under murbrokker fra den treetagers bygning.


 Et kraftigt jordskælv i Kina har kostet mindst 8.500 mennesker livet alene i Sichuan provinsen, rapporterer nyhedsbureauet Xinhua, der citerer lokale myndigheder for tabstallet. Flere end 10.000 rapporteres kvæstet i samme provins. 
Kinesiske medier har tidligere rapporteret om dræbte og kvæstede i omkringliggende provinser, men her er tabstallene endnu ikke gjort op.
Xinhua skriver, at skælvet ødelagde 80 procent af bygningerne i Beichuan Qiang-amtet i Sichuan. Blandt de sammenstyrtede bygninger i området er et hospital. Hundredvis af skolebørn er fanget under mindst otte sammenstyrtede bygninger, mens et ukendt antal mennesker er fanget i sammenstyrtede fabrikker.
Mellem 3.000 og 5.000 mennesker er blevet dræbt alene i Beichuan-amtet af skælvet, som blev målt til 7,8 på richterskalaen.
Antallet af dræbte ventes at stige yderligere, når myndighederne og redningsmandskab får overblik over ødelæggelserne i de ramte områder. Telefonforbindelser er ødelagt i et stort område. 
Stadion ubeskadiget
Omkring 900 teenagere blev begravet under murbrokker fra en treetagers bygning i byen Dujiangyan. Lokale hjalp snesevis af de indespærrede ud, og fem kraner blev sat ind for at fjerne bygningsdele. 
"Nogle af de fangede teenagere kæmpede selv for at komme ud, mens andre råbte om hjælp," hed det i kinesiske nyhedsmedier.
Mindst 45 omkom i Chengdu, skrev Xinhua, mens 600 andre blev såret. Byen har 10 millioner indbyggere. 
Bygninger styrtede sammen i mindst seks amter nær epicentret. 
I Beijing og Shanghai løb kontorpersonale ud i gaderne, da skælvet fandt sted. I hovedstaden, der i august er vært for OL, er der ingen synlige tegn på ødelæggelser, og det store prestigestadion Bird's Nest er ubeskadiget.
Premierminister Wen Jiabao rejste til Chengdu i går, mens præsident Hu Jintao gav ordre til, at "alt skal sættes ind i en redningsindsats".
Tusindvis af soldater og paramilitære enheder fra Folkets Væbnede Politi er sat ind i katastrofeområder for at uddele medicin. ritzau/Reuters

