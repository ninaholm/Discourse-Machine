Krigen der ikke er erklæret - endnu



 BEIRUT: I Damaskus tænker man sit, når et diplomat-par på en stor europæisk ambassade fortæller, hvor meget de holder af Syrien, men alligevel pakker børn og kasser til november, seks måneder før udstationeringen udløber. For hvorfor foretrækker de den sludfyldte atlantiske vinter frem for den mere behagelige oase-temperatur? 
Der kan være snesevis af gode grunde, men den, der først falder for i disse uger, hvor der rasles med isenkrammet, er 'evakuering'. 
Krigen mod Iran er ikke brudt ud, men den er krøbet ind i folks hoveder. Både som verbal og mental tilstand i form af trusler og modtrusler, hvis ekko høres i hele regionen. 
Så sent som i går erklærede Ali Shirazi, chefen for Revolutionsgardens flådestyrke, at Tel Aviv og amerikanske og israelske krigsskibe i Den persiske Golf vil blive 'de første mål' for gengældelsesangreb, hvis Iran angribes. 
"Det zionistiske regime presser Det Hvide Hus til at forberede et militært angreb på Iran," sagde Shirazi, der er tæt på Irans åndelige leder og militære øverstkommanderende, Ali Khamenei.
Præsident George W. Bush har under hele forløbet om Irans atom-program, som har været på FN's Sikkerhedsråds dagsorden siden 2006, fastholdt, at 'alle optioner er på bordet' for at stoppe Irans produktion af beriget uran, der kan anvendes til både civile og militære formål. Iran, der har underskrevet den internationale aftale mod spredning af kernevåben, har hele tiden fastholdt, at deres aktivitet udelukkende har civilt formål.
Præsidentens retorik
Den forsikring tror de færreste på. Israel, en ikke-erklæret atommagt, der skønnes at råde over et par hundrede atomsprænghoveder, er mindst lige så frygtet i Teheran, som Teheran er frygtet i Jerusalem.
Nervøsiteten er ikke blevet mindre af præsident Mahmoud Ahmedinejad's tirader om at 'slette Israel af landkortet'. At retorikken bunder i religiøse koder knyttet til al-Mahdi, shia'ernes forsvundne 'Tolvte Imam' og Messias, og dermed ret beset er populistisk bragesnak til brug for iransk indenrigspolitik, dæmper ikke nervøsiteten. Ahmedinejad menes at tilhøre den forbudte Hojjatieh-sekt, der tror på, at dommedag kan fremkaldes af 'kaos, forårsaget af mennesker', og som kan få Den Tolvte Imam til at vise sig og frelse klodens retfærdige.
Men Ahmedinejad er ikke afgørende i den iranske beslutningsproces, og på det seneste har Ali Khamenei indsat mere pragmatiske ledere på centrale poster, ligesom han har ladet 'gesandter' advare præsidenten mod hans voldsomme retorik. Således vurderes det, at Hashemi Rafsanjani, den tidligere præsident og formand for de to kontrolråd, der reelt styrer landet, har større indflydelse som modererende faktor. 
Der faldt da også lidt ro over hele sagen i december sidste år, da den amerikanske efterretnings-publikation, 'American National Intelligence Estimate', skrev, at Iran havde indstillet den militært orienterede uran-produktion i 2003, og at der kun var 'moderat tillid' til, at Teheran ikke i al stilhed havde genoptaget militær-programmet i sommeren 2007. 
Det er den tese, der nu er den gældende efter Irans gentagne afvisninger af udvidet FN-kontrol med deres atom-produktion.
Ikke om, men hvornår
Mellemøst-analytikere spørger ikke længere, om krigen kommer, men hvornår den kommer - og med hvilke kombattanter? En af disse analytikere er Elie Chalhoub, udenrigsredaktør på Beirut-avisen Al Akhbar, der forleden skrev op imod den overvejende teori om, at USA vil angribe Iran i oktober-november, for således at binde en eventuelt nyvalgt præsident Barack Obama op på en fuldbyrdet kendsgerning. 
Ehud Olmerts møde
"Dersom det kommer til en krig, vil israelerne angribe selv," siger han. 
"Deres aktivitet de seneste måneder er en afgørende indikation. De har bevidst forsøgt at neutralisere de naturlige forbundsfæller, Iran har i regionen: Fredsforhandlinger med Syrien i tyrkisk regi skal sikre, at syrerne har for meget at miste til at røre på sig i form af bistand eller transit-veje. Våbenhvile-aftalen i Gaza skal sikre, at Irans venner i Hamas ikke åbner en anden front, der vil genere og forstyrre, men vigtigst: Israel har opgravet alle libanesiske martyr-knogler, der lå i israelsk jord, for at levere dem tilbage til Hizbollah sammen med de sidste fem libanesiske fanger i deres fængsler. Aftalen er tillige en anerkendelse af Hizbollah som libanesisk modpart. Den vil gøre det svært for den shia-muslimske milits at reagere på et israelsk angreb på Iran, uden at blive beskyldt for at være Teherans redskab frem for en national modstandsbevægelse, som er nøglen til deres politiske legitimitet i Libanon."
Denne teori underbygges af, at Ehud Olmert, Israels premierminister, for kun en uges tid siden drak kaffe med en vis Aviam Sela - manden, der tilrettelagde det israelske luftvåbens udslettelse af den irakiske Osirak-reaktor i 1981. Hvad Sela har underholdt sin vært med, er ikke offentligt, men de to mænd har givet drøftet de mulige scenarier i 'en given situation', som krig kaldes med en militær eufemisme.
Og et israelsk angreb med kampfly og missiler med det formål at ødelægge de iranske produktions-anlæg i Bushehr, hvor en letvands-reaktor er placeret, og i Natanz, hvor uran-produktionen foregår, beskyttet af et 23 meter tykt betonskjold, vil være betydeligt vanskeligere end bombningen af Osirak-reaktoren, der blev ødelagt efter 16 kampfly havde smidt deres last.
En mulighed er derfor et koordineret amerikansk-israelsk angreb, hvor USA's femte flåde i Den persiske Golf affyrer krydsermissiler mod de iranske mål - samtidig med, at israelske fly går i aktion. Det anses dog for mindre sandsynligt - dels har den shia-muslimske premierminister i Irak, Nouri al-Maliki, for nylig været i Iran, hvor han har lovet præstestyret at modarbejde USA i tilfælde af et angreb, dels har Saudi-Arabien meldt fra over for, at USA anvender saudiske baser til et angreb.
USA vil derfor, ligesom under Libanon-krigen i 2006, være leverandør af isenkram til israelerne, men holde sig på sidelinjen. Det var dog amerikanske diplomater, der lod sive, at Israel i perioden 28.maj-12.juni gennemførte fly-øvelser over Middelhavet og Grækenland, hvor afstanden til øvelsesmålene var lig med afstanden til Natanz.
Iranerne har - belært af Osirak-lektien - gravet deres atom-anlæg ned, således at det ifølge militæreksperter vil kræve 80 'bore-bomber' overhovedet at åbne en skakt, der gør det muligt at ramme atom-faciliteterne under jorden.
Tidsmæssigt gættes der på, at et angreb kommer i oktober-november, hvis det kommer. Det vil nemlig være i sidste øjeblik, inden Iran får opstillet et nyt missil-skjold af typen S-300, indkøbt i Rusland, som er langt mere effektivt end det, iranerne erhvervede for nogle år siden, ligeledes fra russerne. At tidspunktet også vil have med præsidentvalget at gøre, kan ikke udelukkes. I den muslimske del af Mellemøsten håber man på Obama.


