Fred i Afghanistan koster dyrt
Med en ny køreplan for fredsforhandlinger ligner en politisk aftale mellem Taleban og den afghanske regering for første gang en reel mulighed. Men den politiske aftale kan have en høj pris: Eksperter frygter, at en aftale med Taleban vil betyde tilbageskridt for kvinders rettigheder og demokrati
En afghansk dreng slæber glad nødhjælpspakker fra EU og UNHCR, der skal forsøde livet i den kolde afghanske vinter for ham og hans familie, der bor i en flygtningelejr i Kabul.


 Den har længe lignet et luftkastel, den fredsaftale med Taleban, alle eksperter har sagt er forudsætning for en langsigtet fred i Afghanistan. Og den er stadig langt væk og hypotetisk, nu hvor kalenderen nærmer sig begyndelsen på 2013, hvor de vestlige styrker efter planen skal nedtrappe deres engagement frem mod NATO-missionens afslutning ved udgangen af året.
Men for første gang i lang tid har der i de seneste uger tegnet sig en mulighed for en langsigtet fredsløsning mellem den afghanske regering og Taleban i form af en fempunktsplan for fred i det urolige land. En plan flere medier er kommet i besiddelse af.
Aftalen er officielt konstrueret af Afghanistans High Peace Council, men reelt skulle den være forfattet af præsident Hamid Karzai og hans stab. Den indeholder en køreplan for et forløb frem mod egentlige forhandlinger mellem den afghanske regering og Taleban-ledere i løbet af 2013, en plan for Talebans deltagelse i det vigtige valg i 2014 og en decideret fredsaftale i 2015. Foranstaltet af den pakistanske regering, som ifølge planen vil få en langt større rolle i Afghanistan i takt med USA og NATO’s militære neddrosling, er ideen, at Taleban i højere grad skal overgå til at være en politisk bevægelse mod til gengæld at få en række politiske poster.
Et slags forstadium til planen blev iværksat tidligere på vinteren, da Pakistan løslod en række Taleban-ledere. Ifølge planen skal en række af bevægelsens ledere fjernes fra FN’s terrorliste for at kunne rejse ud af landet og deltage i forhandlinger i løbet af 2013. Medlemmer af Taleban og Hezb-e-Islami mødtes allerede uformelt med regeringsrepræsentanter og medlemmer af den tidligere Nordalliance i Paris kort før jul.
»Der er mange forskellige forhold, der skal passe sammen, men der er ingen tvivl om, at der er større politisk bevægelse lige nu, end der har været på noget som helst tidspunkt før,« siger Afghanistan-analytikeren Gareth Price fra den britiske tænketank Chatham House.
»Der har været mange planer før, og det er stadig et åbent spørgsmål, hvor samlet Taleban står, og om man kan samle bevægelsen bag en fredsplan. Men det er den mest udbyggede plan, vi har set indtil nu, og det, at Pakistan er en af drivkræfterne, lover godt,« siger analytikeren.
Der er imidlertid også bekymrede stemmer. I de lækkede dokumenter er overholdelse af menneskerettigheder og tilslutning til demokrati nedtonet, kun få ufravigelige principper er slået fast, mens en formulering om, at oprørere skal »acceptere« den afghanske forfatning er ændret til, at de skal »respektere« den. Samtidig lægger planen også op til, at Talebans ’skyggeregeringer’ i nogle provinser får overgivet magten – det kunne f.eks. være Helmand-provinsen – mens de civilsamfundsorganisationer, der har været en væsentlig komponent i Vestens argumentation for Afghanistan-indsatsen først inkluderes i processen i dens sidste fase og på en uklar måde.
Retfærdighed og Talebanopgør
»Fredsrådets Køreplan mod fred i 2015 udstikker, selv om den endnu ikke er offentliggjort, en kurs, som ikke gør meget for at fjerne folks frygt for, at en aftale med Taleban vil rulle kvinders rettigheder og menneskerettigheder tilbage generelt,« skrev politologen Rachel Reid for nylig i en kritik af forslaget i magasinet Foreign Policy.
»Det internationale samfund bør også sikre, at køreplanen ikke lader hånt om retsprincipper. Hvis en fred belønner alle Taleban-ledere, uanset hvor forfærdelige deres forbrydelser har været, og ikke levner plads til kvinder i processen, kan denne fredsplan blive en endestation for menneskerettigheder,« skriver hun.
Og der er grund til bekymring, mener Afghanistan-analytikeren Thoms Ruttig fra forskningsinstitution Afghanistan Analyst Network med base i Kabul:
»Der en stor risiko for, at menneskerettighederne falder ned i afgrunden mellem det, man siger man vil, og det, den politiske pragmatisme fordrer, at man gør. USA vil ud af Afghanistan, Pakistan vil have indflydelse, og Taleban vil have en stat, der er så islamisk, at man kan stå inde for det. I den forbindelse har rettigheder og civilsamfund laveste prioritet, og jeg har indtryk af, at der ikke er nogen nedre grænse i Vesten eller andre aktørers øjne,« siger Thomas Ruttig.
»Men der er mange gamle problemer i Afghanistan, og hvis man ikke adresserer dem, men blot deler magten imellem sig, vil de problemer blive ved med at hjemsøge Afghanistan. I den forbindelse er man nødt til at give civilsamfundsorganisationerne en større rolle og ikke kun forhandle en aftale på plads mellem de stridende parter.«
Noget flytter sig
Samtidig opfordrer Thomas Ruttig dog til at slå koldt vand i blodet. Det er endnu uvist, i hvor høj grad Pakistan kan påvirke Taleban, der endnu ikke har forpligtet sig til planen, og som officielt nægter at forhandle med Karzais regering.
Det vigtige og stærke Haqqani-netværk, der for nylig blev anbragt på USA’s terrorliste, er slet ikke nævnt i køreplanen, og ifølge Thomas Ruttig er der også stadig andre mulige spor, der kan føre hen imod en slags aftale med Taleban.
Hos kilder hos NATO, som Information har talt med, er der dog stor entusiasme omkring planen og det pakistanske engagement og støtte til ideen om at lave en »fredsaftale på afghanske vilkår«, selv om det indebærer kompromisser, der måske ikke er så nemme at sælge i offentligheden.
Men før man når dertil, er der imidlertid et stykke.
»Det er meget svært at sige, hvad Taleban vil gå med til, og det er svært at sige, hvor længe amerikanerne vil blive. Det eneste, der er helt sikkert, er, at det er en lang proces. Og det er for tidligt at vurdere, hvor en sådan løsning vil efterlade menneskerettighederne. Indtil nu har de været fremført af fremmede soldater, og tiden vil vise, hvad afghanerne selv tænker om disse ideer, når det ikke længere folk i fremmede uniformer, der skal sælge ideerne til dem,« siger Gareth Price, der bakkes op af Thomas Ruttig.
»Noget flytter sig, men det er stadig usikkert, hvad det ender med. Men det er bedre at tale sammen end ikke at gøre det.«

