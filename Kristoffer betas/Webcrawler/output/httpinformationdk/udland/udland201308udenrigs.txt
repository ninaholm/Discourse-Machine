Udenrigspolitisk nævn skal drøfte konflikten i Syrien
Udenrigsministeren og justitsministeren mødes torsdag med Det Udenrigspolitiske Nævn for at diskutere Syrien


 
	Udenrigsminister Villy Søvndal (SF) og justitsminister Morten Bødskov (S) mødes torsdag med Folketingets Udenrigspolitiske Nævn, hvor blandt andet konflikten i Syrien er på dagsordenen. Det oplyser Udenrigsministeriet.

	Statsminister Helle Thorning-Schmidt (S) har tirsdag strammet retorikken i forbindelse med den blodige konflikt.

	Mandag fastholdt hun at følge FN-sporet, men nu hedder det, at hvis FN's Sikkerhedsråd ikke vil gribe ind mod regimet i Syrien, så er Danmark klar til at overveje alternativer til FN.

	- Det, vi hører fra vores nærmeste allierede, er, at de efterhånden ikke er i tvivl om, at der er tale om kemiske våben, og at det er Assad, der har brugt kemiske våben mod egen befolkning, sagde Helle Thorning-Schmidt til TV2 News.

	- Det her lægger selvfølgelig et maksimalt pres på FN's Sikkerhedsråd, men jeg er også nødt til at sige, at hvis FN's Sikkerhedsråd ikke vil reagere i den nuværende situation, så er vi nødt til at overveje alternative reaktionsmønstre.

	Ritzau erfarer samtidig, at statsministeren tirsdag eftermiddag har talt i telefon med regeringscheferne fra Storbritannien, Frankrig og Tyrkiet om "den alvorlige situationen" i Syrien.

	Hvad indholdet af samtalerne med Frankrigs præsident, François Hollande, Storbritanniens premierminister, David Cameron, og Tyrkiets premierminster, Recep Tayyip Erdogan, gik ud på, har det ikke været muligt at få oplyst noget konkret om.

	Tirsdag har den amerikanske forsvarsminister, Chuck Hagel, sagt, at det amerikanske militær er klar til at angribe det syriske regime, hvis præsident Barack Obama giver ordre til det.

	Den britiske premierminister, David Cameron, har tirsdag ekstraordinært kaldt parlamentet på arbejde midt i sommerferie for at diskutere situationen.

	Thorning fastholder tirsdag aften, at hverken USA eller andre lande på nuværende tidspunkt har bedt Danmark om at ruste sig til krig i Syrien på nuværende tidspunkt.

	-I det hele taget er vi ikke blevet bedt om noget i denne sammenhæng, siger hun til TV-Avisen.

