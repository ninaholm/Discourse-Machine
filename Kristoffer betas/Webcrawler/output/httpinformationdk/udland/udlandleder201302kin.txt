Kinas voksende stemme



 Skal Kina have en større stemme internationalt? Det vil selvfølgelig være en naturlig følge af landets stadig større og mere prominente rolle på verdensscenen. Men spørgsmålet er, hvad det er for en stemme, som omverdenen bliver præsenteret for. Og om stemmen er velkommen, når den enten direkte eller indirekte kommer fra Kinas kommunistparti – og måske oven i købet forsøger at påvirke danske mediers redaktionelle selvstændighed.
Det sidste er en principiel diskussion, som Radio- og tv-nævnet lader til at ville påbegynde, efter Information kunne afsløre, at det ugentlige radioprogram Kina Ekspressen, som sendes på Danmarks to største kommercielle radiostationer, The Voice og NOVA FM, er produceret af en medievirksomhed, der kontrolleres af en statsejet kinesisk radiostation, som styres af kommunistpartiets propagandabureau.
Den sammenhæng får lytterne ikke at vide – og samtidig gøres heller ikke opmærksom på, at radiokanalerne oven i købet får penge af den kinesiskkontrollerede medievirksomhed for at sende programmet, der af kritikere anklages for at være propaganda for det kinesiske styre.
Nu har Radio- og tv-nævnet besluttet at rejse sag mod SBS Media, som ejer de to radiokanaler. Det skal undersøges, om radiostationerne har forbrudt sig mod loven om sponsorering. Mere interessant er det dog, at nævnet tilsyneladende også vil granske programmernes indhold, for at se om forbuddet mod påvirkning af radiostationernes »ansvar og redaktionelle selvstændighed er overholdt«.
Det er en sag, som kan være med til at sætte fokus på kommunistpartiets forsøg på at påvirke den internationale meningsdannelse. Inden for de seneste år har partiet aktivt forsøgt at opdyrke et nyt og mere tiltalende image af sig selv og Kina. Som Information har beskrevet i flere artikler, er landets statskontrollerede medier et centralt element i den strategi.
Styret har brugt milliarder på at få kinesisk tv, radio og aviser til at trænge ind på det internationale mediemarked – for at råde bod på det, som Beijing opfatter som en skævvredet, forudindtaget og oven i købet hadefuld dækning af Kina i vestlige medier. Landet deltager, ifølge præsident Hu Jintao, i »en stadig mere voldsom kamp inden for nyheder og meningsdannelse«. Det er en kamp, som Kina skal vinde, da »det er nationen, hvis kultur og kerneværdier har den største gennemslagskraft, som vil have den største magt til at udøve indflydelse på verden«, som landets propagandachef, Li Changchun, har udtrykt det.
Kinas medier kan tilbyde et andet syn på verdens gang end det, som kommer fra de dominerende vestlige medier. Men specielt i de censurerede kinesiske mediers dækning af deres eget land skal et udenlandsk publikum være yderst skeptisk. For ifølge kommunistpartiet skal medierne viderebringe ’Kinas stemme’. Den stemme er dog ikke forskelligartet og mangesidig. Den er et produkt af en regeringsmanipuleret ensretning, som ikke tilbyder et selvstændigt medies eller det kinesiske folks stemme, men derimod kommunistpartiets.
Mediernes rapporter kommer inde fra de snævre rammer, som partiet dikterer. På de kinesiske mediers internationale platforme udsættes publikum måske ikke længere for direkte falsk eller åbenlyst forvanskede informationer. Men regeringens hånd kan ses tydeligt i det, som ikke vises: Alt indhold, der kan modsige eller kritisere det blankpolerede image, som kommunistpartiet promoverer. Inkluderet i ’Kinas stemme’ er f.eks. ikke klagende røster fra menneskerettighedsaktivister, tibetanere eller uighurer.
Medierne, som fører an i medieekspansionen, beskriver oven i købet sig selv som propagandainstrumenter. Det officielle nyhedsbureau Xinhua har erklæret, at alle dets aktiviteter »fra start til slut udføres under partiets centrale myndigheds direkte lederskab«. CCTV, det statslige tv, har skildret sig selv som »regeringens og partiets talerør«.
Hvis Kinas medieekspansion skal blive en succes, og landets stemme skal tages alvorligt, er styret nødt til at skrotte sin strenge mediekontrol. Forskelligartede stemmer bør bydes velkommen, inklusive Kinas, men ikke hvis det er en forvrænget, censureret eller desinficeret stemme.

