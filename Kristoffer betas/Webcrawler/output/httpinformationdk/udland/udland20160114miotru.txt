14 mio. trues af hungersnød i det sydlige Afrika



 Omkring 14 millioner mennesker risikerer at blive ramt af hungersnød i det sydlige Afrika på grund af en tørke, som er forårsaget af vejrfænomenet El Niño. Det siger FN’s Verdensfødevareprogram, WFP, i en erklæring ifølge Reuters.
Det værst ramte land er Malawi, hvor 2,8 millioner mennesker – omkring 16 procent af landets befolkning – ventes at komme til at sulte. Derefter peger WFP på øen Madagascar i Det Indiske Ocean, hvor omkring 1,9 million mennesker trues af sult.
»Der er kun udsigt til, at der vil falde lidt eller ingen regn i mange områder, og tidspunktet for at få sået afgrøder er ved at være forpasset i nogle lande. Situationen er alarmerende,« hedder det i erklæringen.
Det er det berygtede klimafænomen El Niño, som har øget faren for hungersnød og epidemier blandt millioner af mennesker i 2016.
»El Niño 2015-2016 er formentlig den stærkeste i hundrede år,« siger Jerome Lecou, klimaekspert ved vejrtjenesten Meteo France.
Nogle af de værste følger kan ventes i Afrika, hvor eksperter forudser mangel på mad i februar. Derudover ventes regioner som Caribien, Central- og Sydamerika at blive berørt inden for de kommende seks måneder.
Det periodiske vejrfænomen, som er med til at drive de globale temperaturer i vejret, og som skaber forstyrrelser i de normale vejrmønstre, har været med til at give 2015 en plads i rekordbøgerne som verdens varmeste år.
Ritzau

