Danske Bank investerer i tvangsarbejde i Myanmar
Danske Bank tilbyder sine kunder at investere i selskaber med 'en bæredygtig strategi'. Men blandt selskaberne er der virksomheder, der udnytter tvangsarbejdere og børnearbejdere. 'Det er nye oplysninger', lyder det fra Danske Bank
Til trods for, at aktivister i flere år har gjort opmærksom på, at franske Total SA samarbejder med juntaen i Myanmar, hører selskabet til blandt de selskaber, Danske Bank mener har en -bæredygtig strategi-.


 Når idealistiske danskere foretager såkaldte bæredygtige investeringer hos Danske Banks Indeks Bæredygtig - Europa, risikerer de, at deres penge havner i lommerne på virksomheder, der udnytter tvangsarbejdere i Myanmar, eller hos virksomheder, der er anklaget for at bruge børnearbejdere. 
Indeks Bæredygtig - Europa er Danske Banks tilbud om såkaldte etiske investeringer til fonde, selskaber og pensionsopsparinger. På hjemmesiden står der: 
"Afdelingen investerer i større europæiske selskaber, som har en bæredygtig strategi. Udover økonomiske forhold skal selskaberne også tage miljømæssige og sociale hensyn".
På top fem listen over Indeks Bæredygtig - Europas største investeringer er blandt andet det franske energi- og olieselskab Total SA og Nestlé. Total SA bliver imidlertid af en række organisationer kritiseret for at bruge tvangsarbejdere i Myanmar og for at tvangsforflytte hele landsbyer i Myanmar. Mens Nestlé af blandt andet UNICEF kritiseres for at sælge skadelig modermælkserstatning til u-lande og for at benytte børnearbejdere. Søren Ring, medstifter af den danske forening Danwatch, som holder et vågent øje med virksomheder, der ikke overholder deres etiske ansvar, siger om Danske Banks tilbud om bæredygtige investeringer:
"Det er stærkt problematisk, når de går ud og siger, at det er bæredygtigt, at de så samtidig har penge i virksomheder som Nestlé og ikke mindst Total SA. Så lever det jo ikke op til formålet", siger han. 
Nye oplysninger
På trods af Total SA's stærkt medieomtalte menneskerettighedskrænkelser i Myanmar siger Claus Bertelsen, som er porteføljemanager i Danske Bank med ansvar for Indeks Bæredygtig - Europa, at oplysningerne er nye for ham. 
Mogens Damgaard, kommunikationschef i Red Barnet, mener at: 
"Danske Bank bør kigge deres kriterier for etiske investeringer igennem én gang til. Der findes faktisk konsulenter og internationale huse, som yder den slags services her", siger han. 
Det paradoksale er, at Danske Bank rent faktisk har ansat et af disse internationale huse til at screene virksomhederne for dem. Det drejer sig om den schweiziske virksomhed SAM. 
Carsten Bertelsen lover nu at rette henvendelse til SAM for at få undersøgt sagerne om Total SA og Nestlé nærmere. "Vi tager selvfølgelig fat i det for at se, om virksomhederne gør noget ved det, og hvad de gør for at gøre det bedre, så vi kan undgå det her en anden gang," siger Claus Bertelsen.
Tvangsarbejde i Burma
Ifølge Anette Berentzen, som er generalsekretær i den danske Burmakommité, har Total SA indgået en joint venture med militærdiktaturet i Myanmar: "Alle de steder, hvor Total SA har været og lægge gasledninger, kan vi spore tvangsarbejde og tvangsforflyttelser af landsbyer. Der har været fremlagt bunkevis af dokumentation af både tvangsarbejdet og af tvangsfjernelserne. Der har været øjenvidneberetninger, og der er blandt andet udkommet rapporter og blevet lavet dokumentarfilm", siger Anette Berentzen. 
Hun er chokeret over, at en virksomhed, der tilbyder bæredygtige investeringer, ikke gør mere for at undersøge de virksomheder, de sætter penge i: 
"Det er bestemt ikke nye anklager mod Total SA, så derfor kommer det bag på mig, at de, der sidder og laver de her såkaldte bæredygtige investeringer, ikke er klar over det. Jeg synes, det er katastrofalt for Indeks Bæredygtig - Europas troværdighed, for det er så veldokumenteret, at Total SA konsekvent har brudt alle etiske regler. De underminerer deres egen troværdighed. Man skal ikke have arbejdet særlig længe med bæredygtighed og etik, før man støder ind i Total SA, " siger Anette Berentzen.


