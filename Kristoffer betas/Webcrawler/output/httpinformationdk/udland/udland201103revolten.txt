Revolten har nu nået Syrien
Det, ingen troede muligt, er nu en kendsgerning – protester breder sig mod styret i Syrien, der svarer med skarpe skud og indrømmelser – i byen Dara'a er 22 dræbt efter fem dages kampe


 BEIRUT – At en sag har to sider, gælder især i Syrien. I går ved middagstid meddelte det nationale nyhedsbureau SANA 'alt normalt' i Dara'a, 100 km syd for Damaskus. Men ved 15-tiden sagde 'en officiel kilde' til bureauet: »En bevæbnet bande angreb tidligt onsdag et lægehold, der passerede Omar-moskéen i en ambulance. Lægen, en samarit og chaufføren led martyrdøden, men sikkerhedsstyrker ved byens moské gik til modangreb og dræbte fire bandemedlemmer og mistede et medlem af styrken.«
Det hed videre, at banden dræber civile, havde et våbenlager i moskeen og misbrugte kidnappede børn som menneskelige skjold. Billeder af bandens angivelige håndvåben er sendt ud på nettet.
De globale nyhedsbureauer og syriske aktivister, der er i telefonkontakt med beboere i Dara'a, fortæller en anden version: At sikkerhedsstyrker tidligt i går skød og dræbte fem, da byens Omar-moské blev stormet, herunder en læge, der behandlede sårede fra de sidste fem dages uroligheder.
»Sikkerhedsstyrkerne åbnede ild med bomber og skarp ammunition, og der er sårede kvinder og børn,« fortalte vidner.
De tilføjede, at ambulancer blev hindret i at nå frem til moskeen. Deres version blev senere opdateret af nyhedsbureauerne, der meldte i alt 15 dræbte under skyderier dagen igennem – tre blev dræbt i byens basar, andre lig blev fundet nær byens politistation. I alt er 22 dræbt i Dara'a, der har været forseglet siden fredag, da urolighederne brød ud.
Revolten breder sig
Kun seks uger efter at den 45-årige præsident Bashar al-Assads forsikrede The Wall Street Journal om, at 'Syrien er stabilt', kom det til den første uro i Dara'a, der bebos af 250.000 overvejende stammefolk. De protesterede mod fængsling af 15 skolebørn, der havde malet byens murværk til med demokratisk graffiti, inspireret af al-Jazeeras dækning af revolten i Egypten. I fire dage er demonstranter blevet mødt med vandkanoner, tåregas og skarp ammunition. Og i går morges stormede politiet så Omar-moskéen, hvor demonstranter siden fredag havde forskanset sig med krav om demokrati og frihed. Den fredag, 18. marts, spredtes uroen også til Damaskus, Homs, Aleppo samt Banias, en mindre by i det nordlige Syrien, der også er hjemsted for de fleste alawit'er, den shia-sekt, præsidenten tilhører, og som udgør 10 pct. af Syriens 22 mio. indbyggere. Alawit'erne dominerer officerskorpset, sikkerhedstjenesterne og styrets ledende poster. Nu står dette styre over for protester, der ikke vil gå væk.
Demonstrationer har indtil videre fundet sted i byer med sunni-flertal – sunni'er udgør 70 pct. af hele befolkningen – bl.a. udgik opstanden i Banias fra en prominent familie, der har tilknytning til den tidligere sunni-vicepræsident, Abdal Halim Khaddam, der 2005 gik i eksil i Paris, hvorfra han leder en opposition mod Bashar al-Assads styre.
Ikke bare sekterisk uro
»Men man skal være varsom med at rubricere konflikten som blot og bar sekterisk,« siger en syrisk dissident, der ikke vil have sit navn frem, til Information.
»Udvikler protesterne sig til en revolte, og det tyder noget på at de gør, tror jeg ikke, alawit'erne, der for hovedparten deler vilkår med alle andre syrere, vil løfte mange fingre for al-Assad-familien. Lige nu er de neutrale i bevidstheden om, at de i sidste ende vil betale en pris, hvis styret falder. Det samme gælder for græsk-ortodokse og assyriske kristne, der i almindelighed ses som al-Assad-styrets allierede.
Men selvom sunni'erne er i flertal, er de ikke en samlet, organiseret opposition – modsætningerne er snarere mellem land- og bybefolkning end mellem religiøse grupperinger. Sunni'er er også en del af styret som ledende administratorer. Protesterne tyder på, at det er et nationalt anliggende mere end et sekterisk.«
Som eksempel nævner kilden, at demonstranternes hovedslogan i alle fem byer var en fiffig drejning af regimets egen parole: 'For Gud, Syrien og Bashar', der gjaldede, da præsidenten for halvanden måned siden gik tur omkring Ummayade-moskeen i Damaskus efter de første spæde protester. Det slogan, der nu høres i Dara'a og andre byer er: 'For Gud, Syrien og frihed'.
Syrien et vigtigt land
Uanset de blodige begivenheder, der ryster hele Mellemøsten i disse uger, har de relativt beskedne optøjer i syriske byer vakt voldsom opsigt blandt arabiske politiske iagttagere.
Ikke kun fordi Syrien er kendt for at slå brutalt ned på enhver opposition – som en libanesisk redaktør sagde: »Bashar vil få Gaddafi til at ligne en spejderleder« – men Syrien har samme dominerende rolle i Levanten, området ud mod Middelhavet, som Egypten har i hele den arabiske verden.
En revolution i Syrien vil påvirke hele den arabiske 'frugtbare halvmåne', Irak, Jordan, Palæstina og Libanon – bl.a. var det påfaldende, at den libanesiske Hizbollah-leder, Hassan Nasrallah, forleden hyldede de arabiske opstande – uden at nævne Syrien med et ord.
»Det er nu ikke så mærkeligt,« siger politilogi-professor Imad Salamey, LAU (Libanons Amerikanske Universitet). »Nasrallah er afhængig af Syriens nuværende styre, der sikrer Hizbollah-militsens iranske våbenleverancer, og vil få det svært med et sunni-styre i Damaskus.«
Lige nu tackler det syriske regime uroen i to spor: Ved at slå hårdt og resolut ned på demonstranterne og ved at komme dem i møde med indrømmelser.
I Dara'a er den statslige guvernør ifølge nyhedsbureauet AFP fyret, og andre kilder oplyser, at den stedlige sikkerhedschef, Alef Najib, en fætter til Bashar al-Assad, ligeledes er afsat. Præsidentens kontor har bebudet, at de skyldige i drabene på de 11 demonstranter, heraf en 11-årig, der døde af tåregaskvælning, bliver retsforfulgt.
Bashars udsendte har mødt Dara'as ældsteråd, der har fremlagt en række krav: Løsladelse af politiske fanger (de 15 børn er nu fri), nedlæggelse af sikkerhedstjenestens lokale hovedkvarter og fyring af guvernøren, åbne retssager mod de ansvarlige for drab på demonstranter og ophør af sikkerhedstjenestens bemyndigelse til at udstede/afslå byggetilladelser.
Som Bashar sagde for seks uger siden:
»Syrien er stabilt – og hvorfor? For vi er i kontakt med folket.«


