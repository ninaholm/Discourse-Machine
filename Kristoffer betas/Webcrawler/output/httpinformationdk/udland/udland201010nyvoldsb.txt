Ny voldsbølge i Irak er rettet mod hær og politi
De vedvarende vanskeligheder ved at danne en ny irakisk regering har skabt et sikkerhedstomrum og et voldsklima, der nærmer sig niveauet fra 2007 - med den forskel, at ofrene denne gang ikke er civile


 BAGDAD - En bølge målrettede angreb mod soldater, politifolk, trafikbetjente og højtstående embedsmænd skaber i disse måneder død og ødelæggelse i et tempo, som ifølge irakiske sikkerhedsansvarlige giver mindelser om den sekteriske borgerkrigs mest dystre dage
Til og med mandag sidste uge er 710 irakere blevet dræbt i år med skydevåben, typisk pistoler med lyddæmpere eller geværer. Mindst 600 flere er blevet dræbt af magnetbomber placeret under embedsmænds biler, oplyser Bagdad politis antiterrorenhed. Hertil kommer hundredvis af sårede.
Stigning i personskader
Drabene er steget kraftigt henover de seneste fire måneder, hvor der nu er voksende frygt for, at de vedvarende vanskeligheder ved at danne en ny regering i Bagdad skal forstærke det magttomrum, der har næret den forværrede sikkerhedssituation.
Politioberst Yassir Khadier havde hørt sine overordnedes advarsler om nøje at undersøge biler for bomber. Han havde også indprentet sine underordnede, at de skulle være ekstra forsigtige. Men den 6. oktober detonerede en magnetbombe under hans førersæde og kvæstede begge hans ben så alvorligt, at de senere måtte amputeres. I sin seng i Khadimeyah hospitalet i det nordlige Bagdad har Khadier svært ved at holde tårerne tilbage. »De fik ram på mig. På en eller anden måde fik de ram på mig,« siger han om de uidentificerede militante, der lurer i byens gader. »Jeg ser efter de fleste dage. Det gjorde jeg bare ikke i går.«
Hospitalsdirektør, Dr. Haithem Kadouri, fortæller, at akutafdelingen på det seneste har konstateret en betydelig stigning i personskader som dem, der er påført Khadier. »Jeg vil sige, at hvad angår antallet af målrettede bombeattentater, så ser vi i dag det samme antal dræbte, som vi oplevede i 2007. Det er blevet grimt igen.«
Magnetbomber er blevet del af dagligdagen i Bagdad, hvor hundredvis af kontrolposter nu bliver udstyret med spejle i håb om at kunne afsløre sprængstoffer fastgjort under nogle af den halve million køretøjer, der hver dag drøner gennem hovedstadens gader. Men succesen er begrænset, mener flere af de færdselsbetjente, som har fået til opgave at finde bomber.
»Over 35 af mine kolleger er blevet dræbt for nylig,« siger den 34-årige trafikbetjent Louay Shehab fra det centrale Karrada. »De er blevet dræbt af disse fastmonterede bomber eller af pistoler med lyddæmpere.«
»I sidste uge advarede vores direktør os igen om at være forsigtige. Vi har også fået nye våben til at beskytte os selv, men situationen er kritisk. Det er som i 2007 igen.«
Folk frygter lovløshed
En anden trafikbetjent Omar Sabah siger, at han i dag nærmest er bange for at møde op på arbejde.
»Jeg har arbejdet i politiet siden 2004, og aldrig har atmosfæren været så farlig som i dag. Al-Qaeda har meget præcise oplysninger. Det er ikke tilfældige angreb. De er velorganiserede. Al-Qaeda søger deres hævn. De ønsker at ødelægge regeringen.«
Ali Sayed, en 30-årig hærløjtnant, der er på tjeneste ved et nærliggende tjekpoint, er enig. »Forsinkelsen af regeringsdannelsen har skabt denne atmosfære. Jeg kan ikke længere skjule min bekymring. Hver dag bliver der tre eller fire af mine kolleger dræbt.«
Det månedlige antal voldelige dødsfald steg i løbet af sommeren til et niveau, der ikke er set i to år i Irak. Men, politifolk og sikkerhedsembedsmænd tegner sig for en stor del af dem, hvilket står i modsætning til de blodigste dage under oprøret i 2006, hvor især civile blev ofre for de sekteriske dødspatruljers målrettede aktioner.
Efterretningsfolk mener, at dem, der nu beordrer angreb på sikkerhedsembedsmænd, har besluttet ikke at bruge terrorbomber eller selvmordsbombere i flæng i den nuværende situation, fordi de snarere ser det som deres mål at føre Irak mod anarki.
»Folk frygter lovløshed,« siger direktøren for indenrigsministeriets efterretningsdivision, general Hussein Kamal. »De frygter ikke så meget for udbredt sekterisme nu, men er bange for, at de ikke vil have nogen sikkerhed imod kriminelle i deres hjem.«
Kamal hævder, at tilhængere af det afsatte Baath-parti er blandt de vigtigste drivkræfter bag volden. »Glem ikke der var 500.000 medlemmer af Baath-partiet i sikkerhedsstyrkerne, da det gamle regime faldt. Vi er måske sluppet af med nogle af dem, men vi har ikke fået fat på dem alle.«
Men direktøren for Bagdad Politiets antiterrorenhed, Major General Sabah al-Shebli, har en anden opfattelse. »Det er al-Qaeda,« siger han. »Det er næsten altid dem, men nogle gange kan der også være andre grupper,« fortsætter han og hentyder hermed til de shia-militser, hvis medlemmer igen er aktive i dele af øst Bagdad.
Magnetbomber
Al-Shebli gennembladrer en omfangsrig rapport, som hans mænd har lavet om de seneste angreb. Alene i denne uge blev tre af hans officerer dræbt af magnetbomber. Han fremviser en model af den type bombe, der har dræbt dem: en tinæske omtrent på størrelse med en notesbog, fyldt med sprængstoffer og en rund magnet. En mobiltelefon er ofte knyttet til bomben, der detoneres, når der ringes til nummeret.
»Bombehold går rundt på gaderne om natten på udkig efter biler med regeringsnummerplader. Vi bliver ved med at sige til folk, at de skal kigge efter en ekstra gang, men det trænger ikke ind.«
Kamal gentager denne beklagelse, men pointerer også, at bombemændene ganske nøje ved, hvem de er på udkig efter. »Det er målrettet det her,« siger han.
»De ved både, hvor deres ofre er, og hvornår de ikke ser sig for.«
 
© The Guardian og Information Oversat af Niels Ivar Larsen

