Bush og Co. ignorerede britiske advarsler om Irak-efterspil
Storbritannien prøvede at få USA til at overveje grundigere, hvad der skulle ske efter invasionen af Irak - men blev ignoreret. Det fortalte to britiske topembedsmænd igår under Irakhøringerne i Storbritannien


 Det amerikanske forsvarsministerium Pentagons planlægning af, hvad der skulle ske efter invasionen af Irak, var så ringe, at den daværende britiske premierminister, Tony Blair, på et tidspunkt henvendte sig direkte til den amerikanske præsident, George W. Bush.
Men Storbritanniens gentagne forsøg på at forbedre planlægningen af invasionen blev ignoreret, fortalte to britiske topembedsmænd i går under Irakhøringerne i London. Edward Chaplin, der ledede det britiske udenrigsministeriums Mellemøstafdeling under invasionen i marts 2003, fortalte, at Washington havde »et blindt punkt«, når det gjaldt efterspillet i Irak. Amerikanerne gik ud fra, at irakerne ville 'danse i gaderne', fortæller Edward Chaplin ifølge britiske The Guardian:
»Vi prøvede at gøre opmærksom på, at det var ekstremt optimistisk. Men der var en rørende tro  på, at vi ikke skulle bekymre os så meget om efterspillet, fordi alt nok skulle blive sødt og lyst.«
De britiske ministre gjorde efter Edward Chaplins mening deres for at gøre amerikanerne opmærksomme på problemet, men der blev aldrig gjort noget ved briternes bekymring. Chaplin, der blev ambassadør i den irakiske hovedstad Bagdad i 2004, fortalte også, at det amerikanske udenrigsministerium egentlig havde arbejdet med en plan for, hvad der skulle ske i Irak efter invasionen, men at  arbejdet blev kasseret, da Pentagon overtog planlægningen. Årsagen var ifølge Chaplin, at det amerikanske forsvarsministeriums folk var langt mere fjendtligt indstillede over for FN's indblanding.
En anden af det britiske udenrigsministeriums topembedsmænd, sir Peter Ricketts, fortalte under høringen, at de britiske ministre havde forsøgt at få mere tid til planlægning, før invasionen gik i gang: »Vi sagde ikke, at det var vigtigt med seks, tre eller fire måneder mere, men vi havde med sikkerhed følelsen af, at der var brug for mere tid,« sagde Peter Ricketts og understregede, at de britiske politikere tog advarslerne alvorligt:
»Vi tvivlede stærkt på den neokoloniale formodning om, at internationale styrker ville blive hilst velkommen som befriere.« sagde han.
Den amerikanske myndighed, der skulle stå for genopbygningen af Irak, The Office of Reconstruction and Humanitarian Assistance (ORHA), blev også udsat for kritik af Peter Ricketts:
»ORHA havde meget lidt tid, meget lidt ekspertise og meget få mennesker til at løse den forpligtelse, som skulle vise sig at være enorm.«
Ricketts mente også, at de britiske ambitioner om eksemplarisk genopbygning i det sydlige Irak 'kunne have haft brug for flere ressourcer,' skriver Guardian.
lila@information

