Red Barnet trækker folk ud af Pakistan efter CIA's dækoperationer
Under dække af et 'vaccinationsprogram' fik amerikanske CIA-agenter opsporet Osama bin Ladens tilholdssted. Den taktik risikerer nu at få skæbnesvangre konsekvenser for de ngo'er, der udfører humanitært arbejde – og for de fattige pakistanere, der er afhængige af deres hjælpeindsats
Meget tyder på, at CIA benyttede et falsk polio-vaccinations-program i Abbotabad i Pakistan som dække for at opspore og nærme sig Osama bin Laden. En paki-stansk pige får poliovaccine.


 Et falsk vaccinationsprogram skabt af CIA som dækoperation for at jagte Osama bin Laden kan have bragt flere hjælpeorganisationers operationer i Pakistan i fare.
Hjælpeorganisationerne møder allerede bureaukratiske hindringer i hidtil uset omfang, og mindst en af dem har måttet trække nøglemedarbejdere hjem.
The Guardian erfarer, at Red Barnet sidst i juli fløj otte udenlandske hjælpearbejdere ud af Pakistan efter at have modtaget en advarsel fra det amerikanske konsulat i Peshawar. Samtidig blev to ledende pakistanske ansatte flyttet til femstjernede hoteller i Islamabad.
Vestlige og pakistanske embedsmænd fortæller, at der opstod frygt for, at Red Barnets medarbejdere skulle blive pågrebet af den pakistanske efterretningstjeneste, Inter-Services Intelligence (ISI) på grund af mistanke for forbindelser til Shakil Afridi, en pakistansk læge, som var centralt placeret i det hemmelige CIA-'vaccinationsprogram', der hjalp med at finde Bin Laden.
Red Barnet benægter at have haft tilknytning til CIA-planen, som The Guardian første gang rapporterede om i juli, og hævder at være blevet offer for en bredere smædekampagne mod hjælpeorganisationer i Pakistan, der skulle være udløst af CIA's taktik.
»Dr. Afridi har aldrig arbejdet for Red Barnet. Og hans påståede aktiviteter har på ingen måde været tilknyttet os. Vi havde ikke et vaccinationsprogram i Abbottabad,« siger talskvinde for Red Barnet i Storbritannien, Ishbel Matheson.
Den humanitære organisation havde dog en forbigående relation med Afridi, hvilket kan forklare ISI's interesse for dens aktiviteter. Afridi deltog i to sundhedsarbejderkurser i Red Barnets regi i 2008 og 2010, hvilket Matheson bekræfter. Pakistans sundhedsministerium havde selv indstillet ham til at deltage, tilføjer hun.
De pågældende kurser indgik i et amerikansk finansieret sundhedsprogram for børn i stammeområdebæltet langs den afghanske grænse, som Red Barnet har stået i spidsen for siden 2007.
CIA misbrugte ngo-navn
ISI's mistanke blev også vakt af Afridi selv. En højtstående vestlig embedsmand oplyser, at Afridi skal have fortalt sin kone, at han arbejdede for Red Barnet, mens han i virkeligheden var beskæftiget på det falske CIA-program. Påstanden kom angiveligt frem under forhør, oplyser en højtstående hjælpearbejder.
Hos Red Barnet erklærer man sig forfærdede over, at Afridi har »misbrugt« organisationens navn.
»Vi er chokerede over påstanden om, at vores navn er blevet fejlagtigt anvendt på denne måde. Red Barnets arbejde i Pakistan går ud på at hjælpe landets mest sårbare børn og deres familier,« siger Matheson.
Vrede hjælpearbejdere siger, at CIA har opført sig hensynsløst ved at gøre brug af hjælpearbejde som dække for spionagevirksomhed og dermed true med sikkerheden for ægte hjælpearbejdere og videreførelsen af hjælpeprogrammer for millionsummer til Pakistan fattige.
Red Barnet har 2.000 medarbejdere i Pakistan og hjalp syv millioner mennesker i landet alene i 2010 – heraf var halvdelen ofre for dette års massive oversvømmelser, mens resten har nydt godt af langsigtede udviklingsprogrammer.
Efter sikkerhedstruslen i juli blev flere aktiviteter neddroslet eller gik helt i stå. Organisationens medarbejdere blev midlertidigt overført fra følsomme områder såsom Swat-dalen. Britiske og amerikanske diplomater forsøgte samtidig at gå i forbøn hos myndighederne og garantere organisationens akkreditiver.
Efter at have modtaget grønt lys fra ISI, sendte Red Barnet i august de forflyttede medarbejdere, der havde tilbragt den mellemliggende tid i Bangkok, tilbage til Pakistan. Også de to ledende lokale ansatte, der havde boet på Serena Hotel, vendte tilbage.
ISI fik først nys om CIA's dækoperation, efter at amerikanske elitesoldater fra US Navy Seals var brudt ind i bin Ladens hus den 2. maj og havde likvideret bin Laden. Umiddelbart derefter gik efterretningstjenesten i gang med at kortlægge, hvordan CIA havde opereret i byen – om vestlige hjælpearbejdere havde ydet de amerikanske agenter bistand. Tre uger senere blev Afridi anholdt i udkanten af Peshawar.
Udvisning og chikane
Vestlige hjælpeorganisationer, især de, som havde amerikanske medarbejdere eller var finansieret af USA's, kom nu i ISI's søgelys. En ung amerikansk hjælpearbejder fra ngo'en Catholic Relief Services blev stillet for en dommer pga. »visum-uregelmæssigheder« i den sydlige by Sukkur og herefter udvist. Også andre hjælpearbejdere blev tvunget til at forlade landet.
Lige siden har humanitære organisationer oplevet store forsinkelser med at opnå visum, ligesom deres nødhjælpsforsendelser angiveligt er blevet ramt af uforklarlige forsinkelser i Karachi havn.
Andre klager over, at deres kontorer jævnligt rendes på dørene af medarbejdere fra Pakistans efterretningstjenester, der efterspørger detaljerede oplysninger om deres medarbejdere. Et efterretningsdokument, som uforvarende blev efterladt hos en hjælpeorganisation, og som The Guardian har haft lejlighed til at se, pålægger agenter til at undersøge de internationale ngo'ers »skjulte finansieringskilder« og »hemmelige operationer«.
I juli erklærede den afgående landedirektør for Internationalt Røde Kors (ICRC), Pascal Cuttat, at Pakistan bliver stadig vanskeligere at arbejde i.
»Vi oplever konsekvent, at hver en udenlandsk medarbejder, der arbejder i landet, møder mistro,« udtalte han på en pressekonference i Genève.
De lokale betaler prisen
»At få opholds- og arbejdstilladelse er blevet meget vanskeligt. Alle kæmper imod bureaukratiet.«
Røde Kors afventer fortsat tilladelse til at indsætte en ny landedirektør i Pakistan.
Hjælpeorganisationerne i Pakistan slås i disse uger imod massive oversvømmelser i den sydlige Sindh-provins, der har ramt over fem millioner mennesker. Kun få hjælpearbejdere vil udtale sig til citat på grund af frygt for yderligere beskyldninger, men nogle retter deres vrede imod CIA. InterAction, en paraplyorganisation for 190 amerikanske ngo'er opfordret spionagenturet til at stoppe med at bruge humanitært arbejde som dække for terrorbekæmpelse.
»Det er uetisk adfærd, som ikke blot truer lokale befolkningers velfærd, men også bringer livet i fare for legitime humanitære hjælpearbejdere,« siger InterActions formand, Samuel Worthington.
Afridi er i mellemtiden taget i forvaring af Pakistans efterretningstjeneste. En regeringskommission, der undersøger bin Laden-affæren, har endvidere forbudt ham at forlade Pakistan.
USA vil gerne tilbyde den pashtunske læge ophold i Amerika, men pakistanske embedsmænd siger, at han risikerer at blive anklaget for spionage og landsforræderi.
I mellemtiden står bin Ladens tidligere hus tomt. Den 20. september klagede pressefrihedsorganisationen Journalister Uden Grænser over, at Pakistans regering har forbudt den udenlandske presse at besøge stedet og placeret Abbottabad under en »de facto-undtagelsestilstand«.
CIA har ikke besvaret anmodninger fra The Guardian om kommentarer til 'vaccinationsprogrammet' og følgerne af dette.
© The Guardian og Information Oversat af Niels Ivar Larsen

