Kabul-regeringen har mindre kontrol, end den tør indrømme
Amerikansk efterretningschef anslår, at Kabul-regeringen kun har kontrol med en tredjedel af landet. En amerikansk senator er endnu mere dyster. Men fra Pakistan er der et lille glimt af håb


 ISTANBUL - Den amerikanske senator Joe Biden lagde ikke fingre imellem, da han forleden vendte tilbage til USA efter en tur til Afghanistan og Pakistan. Grænsen mellem Afghanistan og Pakistan kaldte han en "kæmpemotorvej for ekstremister", og dertil føjede demokraten, der også er formand for Senatets udenrigsudvalg:
"Den vigtigste besked, jeg har med tilbage, er, at Afghanistan er den glemte krig, og Pakistan er den forsømte frontlinje. Afghanistan glider mod fiasko, fordi det aldrig har været en prioritet, og det er landet nødt til at blive."
Den pessimistiske vurdering falder sammen med en anden kedelig nyhed om Afghanistan fra endnu en amerikansk topfigur. Det er direktør for National Intelligence Mike McConnell, der siger, at regeringen i Kabul ikke har fuld kontrol over mere end 30 procent af landet, mens Taleban har kontrol over 10 procent.
"Man kan ikke sige, at (oprørerne) er kommet under kontrol. De bliver holdt nede i Syd; vokser lidt i Øst; og vi ser, at der er elementer af dem, der spreder sig til vest og nord. Det vil dog ikke sige, at de områder er 'kontrolleret' af Taleban. Der er bare Taleban-tilstedeværelse," siger admiral Mike McConnell ifølge The Financial Times.
Efterretningschefen konstaterer også, at det frirum for Taleban og al-Qaeda, der eksisterer i de vestlige egne af Pakistan, giver de to organisationer mulighed for at "træne, rekruttere, hvile ud og komme til kræfter, inden de vender tilbage til kamp i Afghanistan".
De 60 procent af Afghanistan, der ikke er under præsident Hamid Karzais eller Talebans kontrol, styres af enten krigsherrer eller lokale ledere, der er berygtede for nemt at skifte alliance, alt efter hvor de fornemmer, at der er mest at hente for dem selv og de mennesker, de repræsenterer. 
Det har fået nogle medier til at konkludere, at 70 procent af Afghanistan er udenfor Kabuls rækkevidde. Men det er helt forkert, siger Sebghatulla Sanjar, der er rådgiver for præsident Hamid Karzai.
"Lederne i Afghanistan - det være sig på distriktsniveau eller højere eller i de fjerneste provinser og distrikter - respekterer fuldstændig lovens bogstav og afghanske love. De adlyder guvernører, distriktsledere og alle de, der er udnævnt af den afghanske stat," siger han til Radio Free Europe.
Den amerikanske efterretningsadmiral skriver i sin rapport til Senatet, at de internationale styrker og den afghanske hær ganske vist har haft held til at slå Taleban tilbage i nogle områder, men at bevægelsen på samme tid er rykket ind nye steder. Heller ikke uskadeliggørelsen af tre top-talebanere har svækket bevægelsen nævneværdigt.
Afgørende for landets positive udvikling er, at alle lag i den afghanske administration samarbejder med Karzais regering, så den også i praksis kan få myndighed over hele landet. 
Hjerneflugt i Kabul
Et af problemerne i den forbindelse er manglen på kvalificeret arbejdskraft. Dels er landet fattig på veluddannede kandidater, dels må staten slås med de internationale organisationer om de få hoveder, der er, og det er en kamp, der er svær at vinde med sparsomme ressourcer.
Et konkret eksempel er det afghanske narkotikabekæmpelsesministerium, hvor lønningerne faldt drastisk i november, da Storbritannien trak sit tilskud til ministeriet i et forsøg på at bringe det på lønniveau med de øvrige ministerier. Før lå lønnen på 1.500 dollar (7.500 kr.) om måneden, nu ligger den på 200 dollar (1.000 kr.), og derfor har 30 af de bedste folk forladt ministeriet til fordel for internationale ngo'er, skriver The Financial Times.
Sidste år steg Afghanistans opiumproduktion med 17 procent i forhold til året før, og produktionen sikrede ifølge Den Internationale Valutafond bønderne en indtægt på en milliard dollar (fem milliarder kroner). 
Nyhedsbureauet AFP skriver, at Taleban i Helmand-provinsen pålagde opiumbønderne i Musa Qala en skat på 10 procent af indtægterne i den periode, bevægelsen kontrollerede området.
Et lyspunkt i regionen kan vise sig at være Pakistan, der ellers har været og stadig er kilde til mange af de problemer, Afghanistan slås med. Ved det nylige valg udraderede det sekulære og pacifistiske Awami National Party (ANP) den tidligere islamistiske regering i North West Frontier Province (NWFP), der var allieret med præsident Pervez Musharraf.
NWFP grænser op til Afghanistan, og det er der, Taleban søger ly for internationale styrker og den afghanske hær. Men det skal snart være slut, hvis man spørger Pakistansk Folkeparti (PPP).
"Ved at vælge progressive kræfter har folket (i NWFP) afvist det, Musharraf og hans allierede (alliancen af islamistiske partier) har foretaget sig i løbet af de sidste otte år. Valget har svækket morderne," siger sheik Mansur Ahmed til Radio Free Europe i Islamabad.
Hvordan den nye regering vil angribe problemerne i praksis, er endnu uvist. Det samme er betydningen for Afghanistan.


