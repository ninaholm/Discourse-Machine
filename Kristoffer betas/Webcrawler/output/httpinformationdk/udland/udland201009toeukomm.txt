To EU-kommissærer går til kamp for penge til kul
Tysk og spansk kommissær vil omstøde en beslutning sikret af Connie Hedegaard om at stoppe EU-subsidier til kulindustrien i 2014. Samtidig hælder Verdensbanken milliarder i nye kulkraftværker


 Næppe havde klimakommissær Connie Hedegaard vundet det interne slag i EU-Kommissionen om gradvis afvikling af støtten til den europæiske kulindustri, før den tyske kommissær-kollega Günther Öttinger og den spanske Joaquin Almunia sætter et modangreb ind i håbet om at fastholde subsidierne helt frem til 2018.
Det var konkurrencekommissær Almunia, der i juni fremlagde et forslag i Kommissionen om at lade den mangeårige økonomiske støtte til den skrantende kulmineindustri fortsætte helt frem til 2023, trods de europæiske og globale ambitioner om at stille om til mere klimavenlige energikilder. I år er støtteniveauet 3,4 mia. euro.
Forslaget udløste et ramaskrig blandt EU-parlamentarikere og miljøorganisationer, der pegede på, at EU i G20-sammenhæng har tilsluttet sig et mål om afvikling af subsidierne til fossil energi. Det lykkedes ved forhandlinger i juli Connie Hede- gaard og andre kommissærer at få bremset Almunias forslag og lande på et kompromis i Kommissionen om kun at fortsætte kulstøtten frem til 2014.
Nu forsøger energikommissær Öttinger imidlertid at få den beslutning omstødt. Günther Öttinger er fra Tyskland, som med sin store kulmineindusti har været den største modtager af EU-subsidierne - p.t. to mia. euro årligt. Kommissæren var imidlertid fraværende fra mødet i juli, hvor Hedegaard fik bremset Almunias forslag, og det har ifølge EU Observer fremkaldt vrede reaktioner fra den tyske kansler Angela Merkel.
I onsdags sagde Öttinger så på en konference arrangeret af det tyske energiselskab RWE, at han arbejder på at få ændret beslutningen og få kulstøtten forlænget frem til 2018.
Der er »en realistisk chance«, sagde Öttinger, forudsat at Tyskland allerede i år gør status over sin kulmineindustri og lover at stoppe alle nationale subsider fra 2018.
»Hvis der foreligger et troværdigt slutpunkt, kan Tyskland stadig nå at få en forlængelse,« sagde kommissæren til energisektorens folk.
Han tilføjede, at der er sikret enighed om det ny forslag om 2018 med kommissionsformand Jose Manuel Barroso og med konkurrencekommissær Almunia fra Spanien, der også har store kulminer.
Verdensbanken bliver ved
Forsøget på at levetidsforlænge den europæiske kulmineindustri kommer samtidig med Verdensbankens oplysning i denne uge om, at man det seneste år har ydet 3,4 mia. dollar i støtte til nye kulkraftværker i u-lande, svarende til en fjerdedel af bankens samlede støtte til energiprojekter i perioden. Foruden pengene til kul har banken ydet én mia. dollar i støtte til olie- og gasefterforskning.
Den uafhængige Washington-organisation Bank Information Centre (BIC), der overvåger Verdensbanken, siger, at tallet for kulstøtte er endnu større - 4,4 mia. dollar - fordi banken også i år har støttet distributionsnet fra kulkraftværker i Indien.
Årets kulstøtte er mere end fire gange så stor som støtten i 2009, men det skyldes ifølge Verdensbanken, at to store projekter i henholdsvis Botswana og Sydafrika realiseres nu. Banken påpeger, at den i de seneste fem år sammenlagt har givet to en halv gang så mange penge til vedvarende energi, vandkraft og energieffektivisering som til kul.
BIC's opgørelse fortæller til gengæld, at Verdensbanken i perioden 2006-2010 har ydet godt 15 mia. dollar sammenlagt til projekter med kul, olie og gas mod godt 12 mia til projekter med vedvarende energi, vandkraft og energieffektivisering.
»Den nye analyse viser manglen på sammenhæng i hjertet af Verdensbankens tænkning om energi,« siger Alison Doig, klimarådgiver for udviklingsorganisationen Christian Aid.
»Samtidig med at den søger at opnå kontrol med de milliarder, der skal kanaliseres til u-lande som klima- bistand, yder den svimlende og voksende beløb til finansiering af kulkraft. Det sker, selv om vi ved, at kul er det mest snavsede af alle fossile brændsler.«

