Ingen tysk godkendelse af Femern-forbindelse før 2017



 Den tyske godkendelsesproces af Femern-forbindelsen bliver ikke færdig før 2017. Det har transportministeren for delstaten Slesvig-Holsten, Reinhard Meyer, oplyst den danske transportminister, Hans Christian Schmidt (V), på et møde fredag.
Det oplyser Transport- og Bygningsministeriet i en pressemeddelelse.
Den nye tidsplan kommer til at få betydning for både udbuddet af byggeriet, men også for EU-støtten, der er tildelt i tidsperioden 2016 til 2019.
»I den kommende tid skal forligskredsen og jeg vurdere, hvilke konsekvenser den nye tyske tidsplan får for håndteringen af projektet herhjemme. Økonomien i projektet påvirkes,« siger Hans Christian Schmidt i en skriftlig kommentar.
Det uddybes ikke, hvordan økonomien påvirkes.
»Det samme gælder mulighederne for at udnytte den tildelte EU-støtte, som er givet for perioden 2016-2019. Det er nogle meget komplekse spørgsmål, som vil indgå i den finansielle analyse, der er under udarbejdelse,« siger transportministeren.
Tidligere har den tyske kansler, Angela Merkel, givet udtryk for, at projektet har fuld opbakning fra den tyske regering. Hun sagde dog samtidig, at godkendelsesprocessen må gå sin gang i et »passende tempo«.
Repræsentanter for myndighederne i delstaten Slesvig-Holsten, hvor der skal bygges et landanlæg i den tyske ende af forbindelsen, har derfor fredag mødtes med forligskredsen bag aftalen i det danske folketing.
Anlægsarbejdet på forbindelsen skulle være startet i 2015. Forligskredsen skal i nærmeste fremtid sætte sig sammen og tage stilling til, hvornår det arbejde skal påbegyndes.
Transportministeren har nu bedt Femern A/S om et oplæg om, hvad den nye situation betyder for projektet. En eventuel udskydelse af projektet, indtil en tysk godkendelse foreligger, betyder, at arbejdet først kan begynde i 2017.

