'Teknologi? Det laver vi da selv'
Fremtidens skoleelever og studerende vil ikke bruge formuer på at købe ny teknologi - de vil selv være med til at skabe den, siger forsker ved det britiske Futurelab
Forskere fra Royal Veterinary College har udviklet en kunstig ko, som betyder, at eleverne kan få lov til at øve sig på en falsk ko, inden de skal arbejde med levende dyr.


 LONDON - Pigerne stimler sammen rundt om computerskærmen og kæmper om først at få fingrene i den grå pen, der har erstattet den traditionelle mus. Opslugte følger de cursoren bevæge sig rundt på firkantede, hullede, runde og nubrede udseende objekter på skærmen. For pigen med pennen er oplevelsen dog mere end blot en visuel oplevelse - den er fysisk. Med dette apparat kan brugeren bogstavelig talt føle de nubrede, hullede overflader og objekternes afgrænsede former.
»Denne pen forbinder den fysiske oplevelse til den virtuelle, og om fem år vil den være kommet så langt ned i pris, at den kan være til rådighed på alle skoler.  Den bruges allerede af dyrlægestuderende. Her har man lavet et 3D-billede af det indvendige af en ko, som de studerende så kan udforske. På lægestudiet bruges den til at lære at lægge en epiduralblokade,« fortæller Kieron Kirkland, forsker ved det britiske Futurelab, der fremstiller undervisningsmaterialer til fri brug på landets skoler og i hjemmene.
Social netværksside
Pennen er blot et af en række udstillede projekter på Central Foundations Pigeskole i Bow, Østlondon, hvor Futurelab i dag er ude for at præsentere en række nye produkter. Samtidig benyttes muligheden for at få feed back fra skolens computer-elever på det seneste projekt - en social netværksside, der skal samle alt det, der er allermest relevant for de unge. Bland andet skal den samle de eksisterende sociale netværkssider og andre brugbare ressourcer, og de unge skal kunne stemme og kommentere på tværs af fora. En gruppe på cirka 15 såkaldte e-champions er blevet inviteret med til en seance, hvor de skal give input til skabelsen af hjemmesiden.
18-årige Nazma, en køn pige med langt løsthængende, sort hår og et tyndt tørklæde om halsen, er begejstret og leder an, da hendes gruppe skal prioritere de områder, som kan ende på den endelige hjemmeside.
»Det er vigtigt, at man selv kan uploade ting - video, billeder, links og den slags - på siden,« siger hun og lægger en seddel med det indhold øverst i det, der skal ende som en diamantformet prioriteringsliste.
Efter en diskussion med de øvrige tre piger i gruppen bliver anden- og tredjeprioriteterne byttet rundt, så »skal kunne se ressourcer, som mine venner har stemt eller kommenteret på« står før »skal kunne gemme links til min profil«.
»Jeg specialiserer mig i informationsteknologi og elsker at designe og udvikle ting,« fortæller Nazma, der har været e-champion i to år . Et job der giver hende en bærbar computer, mod at hun opdaterer sin klasses sociale netværk, hvor klassekammeraterne kan se, hvad de har for i de enkelte fag, hvad der foregår på skolen og i klassen, og hvor de kan aflevere opgaver og kommunikere sammen.
Eleverne som skabere
Nazma er fascineret af Futurelabs produkter og imponeret af nogle af de ting, som studerende på Futurelabs workshops har udviklet.
»Jeg var især interesseret i robotten, der var designet med henblik på at få unge til at motionere,« fortæller hun med henvisning til programmet kaldet Accelerometer, der får unge til at passe et digitalt kæledyr gennem deres egne handlinger.
For at holde kæledyret sundt og rask, så det vokser, som det skal, må de unge selv handle og spise sundt.
»Jeg var også imponeret over, at strømpen med sensorerne, kun kostede 20 pund at fremstille,« siger hun.
Strømpen, hun taler om, er trukket uden på en fodboldstøvle, og har sensorer, små ledninger og batterier syet uden på. Når brugeren spiller fodbold lagres informationerne om, hvor spilleren rammer bolden, på en lille disk, der kan læses direkte ind på en computer og studeres bagefter.
»I fremtiden vil eleverne ikke gå ud og købe teknologi - de vil selv fremstille den.
Stadig brug for lærere
Den her sok blev lavet af 11-12 årige drenge,« fortæller Kieron Kirkland, en hurtigtalende, høj ranglet fyr med rapper-armbevægelser.
Futurelab har udviklet en hel række værktøjer, der allerede bliver brugt af lærere og elever dels i planlægningen af undervisningen og i selve undervisningen.
Fokus i undervisningen er ifølge Kirkland fortsat at opnå de grundlæggende færdigheder, som elever altid har skullet tilegne sig,  men de nye teknologier har givet lærere og elever en række nye redskaber til at opnå disse færdigheder.
»Computerspil har ændret måden, eleverne tilegner sig viden på. For eksempel har vi et spil, hvor eleverne lærer om evolution, ved at de skal skabe deres eget monster, og derefter skal de finde ud af, hvilke forhold på kloden der har medført, at deres monster for eksempel har udviklet store øjne eller korte ben. Ved selv at udvikle computerspil lærer de at digte en historie, strukturere et handlingsforløb og skabe karaktererne. I bund og grund tilegner de sig litterære færdigheder« siger den energiske Kirkland.
»Det her er kun redskaber. Der er mere end nogensinde brug for en lærer til at sætte tingene ind i en kontekst. Men det, der er så fascinerende, er, at vi i fremtiden konstant motiveres til at tænke nyt - der er jo ingen grund til at genopfinde tavlen,« siger han.
Hans entusiasme har smittet af på Nazma, der allerede nu ved, at hun er kommet ind på IT-studiet på Queen Mary Universitetet i London fra næste studieår. Hun ser spændende udfordringer foran sig efter Futurelabs præsentation af fremtidens værktøjer.
»Jeg kunne godt forestille mig, at jeg kunne designe nogle interessante ting med den der pen,« siger hun.
Hjernen er allerede i gang med at udtænke et af - måske - fremtidens projekter.

Se, prøv og download Futurelabs gratis redskaber:  www.futurelab.org.uk/resources

