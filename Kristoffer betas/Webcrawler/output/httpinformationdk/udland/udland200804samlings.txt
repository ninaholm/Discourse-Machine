Samlingsregering på tale i Zimbabwe
Omtællingen af Zimbabwes valg er i gang. Kommentatorer tæt på styret lufter mulighed for dannelse af midlertidig samlingsregering, som skal føre til nyt valg.


 En samlingsregering og et nyt valg kan være svaret på Zimbabwes valgkvaler, hvis man skal tro en regeringsvenlig kommentator.
Obediah Mukura Mazombwe foreslår i den statsejede avis Herald, at Zimbabwes naboer agerer mæglere i forhandlinger om at indsætte præsident Mugabe i spidsen for en overgangsregering, som skal føre til et nyt valg.
I så fald annulleres det seneste valg, som oppositionspartiet, MDC, hævder at have vundet.
Resultatet af Zimbabwes præsident- og parlamentsvalg i slutningen af marts kendes stadig ikke, hvilket har skabt uroligheder i landet. For 10 dage siden besluttede landets valgkommission, at stemmesedlerne i 23 af de 210 valgkredse skal tælles om. Det arbejde er endnu ikke afsluttet. 
Præsident Robert Mugabes Zanu-PF parti tabte i 21 af de 23 kredse. 
Omtællingen blev sat i gang trods massive protester fra oppositionen, som frygter, at Mugabe får mulighed for at knuse håbet om et magtskifte.
De nye tal kan gå hen og ændre magtbalancen i parlamentet, hvor Zanu-PF ifølge de foreløbige optællinger har mistet sit flertal, og MDC for første gang satte sig på flest mandater. MDC hævder også, at dets leder, Morgan Tsvangirai, vandt præsidentvalget, hvis resultat er endnu mere mørklagt end parlamentsvalget.
Omverdenen har også kritiseret den mudrede valgproces og de manglende resultater. 
Voldsomme uroligheder
Ud over de manglende valgresultater har Zimbabwe også oplevet voldsomme uroligheder i befolkningen. Ifølge MDC er 400 oppositionsfolk anholdt og 10 blevet dræbt af Mugabes tilhængere siden valget.
Den 84-årige Robert Mugabe har siddet solidt på magten i Zimbabwe i 28 år, og oppositionen beskylder ham for at have kørt landet og dets økonomi i sænk. Zimbabwe har en inflation på 165.000 procent og en arbejdsløshed på 80 procent. 
Mugabes justitsminister, Patrick Chinamasa, sagde, at Mazombwes kommentar i den regeringsvenlige avis ikke afspejler regeringens overvejelser.
"Vores holdning er meget klar. Vi fik en henvendelse om en national samlingsregering, og vi afviste den diskussion, fordi vores politikker er så diametralt modsat," sagde han.  


