Nigeria vil forhandle med Boko Haram
Nigerias regering melder om fremskridt i krigen mod den fundamentalistiske bevægelse  
Ofrene fra et Boko Haram-angreb venter på behandling på et hospital i Maiduguri, Nigeria, mandag den 28. december. Mindst 50 personer blev dræbt under angrebet.


 Nigerias krig mod den fundamentalistiske og stærkt antivestlige bevægelse Boko Haram lakker tilsyneladende mod enden. I hvert fald hvis man skal tro den nigerianske informationsminister Lei Mohammed, der offentligt har erklæret, at bevægelsen »stort set er slået«. Ifølge informationsministeren har den nigerianske hær reduceret Boko Harams militære kapacitet voldsomt.
»Boko Haram er stort set slået. De ved, de er ved at tabe,« sagde Lei Mohammed på et pressemøde i Lagos, rapporterer Al-Jazeera.
»De har ikke længere kapacitet til at iværksætte den slags forfærdelige angreb, som de tidligere har gennemført,« sagde han og understregede, at efter Boko Haram er jaget på flugt fra de områder i nord, som de har kontrolleret, er opgaven for den nigerianske regering nu at få civilbefolkningen til at flytte tilbage.
Ifølge det kinesiske nyhedsbureau Xinhua er genopbygningen af landsbyer, skoler og markeder i nord allerede i fuld gang. Nigerias præsident Mohammedu Buhari har sat årsskiftet som deadline for krigen mod Boko Haram. Samtidig har han inviteret den militante, islamistiske bevægelse til forhandlingsbordet for at sikre løsladelsen af de cirka 200 nigerianske skolepiger, som blev kidnappet i april 2014.
»Vi er parat til at forhandle med dem uden nogen forhåndsbetingelser,« sagde præsidenten på nigeriansk tv kort før nytår.
Pigerne blev kidnappet fra deres kollegium, og ifølge præsidenten er deres skæbne ukendt. Ifølge nyhedsbureauet Reuter ved de nigerianske myndigheder ikke med sikkerhed, hvor pigerne befinder sig, eller om de stadig er i live.
Gidsler løsladt
BBC bekræfter, at Boko Haram er presset. Ifølge den britiske tv-station har bevægelsen mistet kontrollen over store landområder i det nordlige Nigeria og er nu ikke længere i stand til at kæmpe konventionelt mod den nigerianske hær. Bevægelsen anvender derfor i stigende grad såkaldte IED’er eller vejsidebomber og selvmordsaktioner. Senest er byerne Medagali og Maiduguri da også ramt af flere skyderier og bombeattentater, som har kostet mere end 50 mennesker livet. Ingen grupper har officielt taget ansvaret for angrebene, men Boko Haram menes at stå bag, rapporterer bl.a. Al-Jazeera.
De seneste uger har Boko Haram løsladt flere hundrede gidsler, men altså ikke de 200 skolepiger. Boko Haram, hvis navn betyder ’vestlig uddannelse er forbudt’, har i seks år kæmpet for at oprette en uafhængig islamisk stat i det nordlige Nigeria. Mindst 20.000 mennesker er blevet dræbt i konflikten. Ifølge Al-Jazeera forsøger bevægelsen nu at reorganisere sig i nabolandene Tchad, Cameroun og Niger.

