Vrede over USA's visumlotteri
Trods nedgang har USA's erhvervsliv brug for mere kvalificeret udenlandsk arbejdskraft. Kvoten på 85.000 job er alt for lille


 NEW YORK - Førende amerikanske virksomheder retter nu skarp kritik imod det amerikanske visumsystem, hvor kvalificeret udenlandsk arbejdskraft fordeles efter lodtrækning. 
Det sker på et tidspunkt, hvor mange amerikanske arbejdsgivere har travlt med at udfylde ansøgninger for at få del i mængden af udenlandske arbejdere, hvis visumansøgning om midlertidig opholds- og arbejdstilladelse er imødekommet. 
I denne uge begyndte ansøgningsrunden om at få tilført arbejdskraft fra kvoten på de i alt 85.000 topkvalificerede udlændinge. 
Siden Kongressen i 2003 halverede kvoten til det nuværende niveau, har amerikanske virksomheder år for år været nødt til at ansøge stadig tidligere. Da efterspørgslen også i år er meget stor - for visse medarbejderkategorier er den fem gange større end udbuddet - vil fordelingen for andet år i træk skulle afgøres ved lodtrækning. 
"Det er ikke en måde at drive en virksomhed på," siger Robert Hoffman fra det multinationale amerikanske it-firma Oracle, som står i spidsen for en lobbygruppe, der søger at få hævet kvoten for de såkaldte H1B-visa.
"For andet år i træk må amerikanske firmaer og forskningsinstitutioner sætte deres planer i bero, indtil de venter på, at et lotteri afgør, hvem der får lov at ansætte de forskere og ingeniører, de har brug for."
Bill Gates, direktør og ejer af Microsoft og en lang række andre it-bosser fra Silicon Valley i Californien har længe presset på for at få Kongressen til at hæve kvoten eller helt afskaffe kvoteordningen med den begrundelse, at den skaber en mangel på kvalificerede folk, som skader USA's virksomheder og driver talentfulde udlændinge i armene på udenlandske konkurrenter. 
Som en symbolsk protest sender Compete America, som lobbygruppen hedder, i denne uge medlemmer af den amerikanske kongres et skrabelod for at tilkendegive den udbredte manifestation over, at visumsystemet har udviklet sig til et regulært lotteri. 
© The Independent og InformationOversat af Niels Ivar Larsen

