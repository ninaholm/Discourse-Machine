Senatorer sikrer nødvendige stemmer til sundhedsreform
En toprådgiver i Det Hvide Hus forudser, at Kongressen vedtager en historisk sundheds-reform, efter at demokratiske senatorer har sikret 60 stemmer
Den demokratiske senator Ben Nelson fra Nebraska fik de indrømmelser, han krævede, og gav derfor i weekenden sin stemme til sundhedsreformen, hvilket sikrede demokraterne de nødvendige 60 stemmer i Senatet.


 David Axelrod, der er en af toprådgiverne i Det Hvide Hus, forudsiger, at Kongressen vil godkende en sundhedsreform. Det sker dagen efter, at demokratiske senatorer sikrede de nødvendige 60 stemmer til en afstemning, som skal finde sted i dag.
»Jeg tror, at den vil komme gennem Kongressen, Jeg tror, at vi vil få det gjort,« siger Axelrod til tv-selskabet NBC.
Flertalslederen i USA's senat, demokraten Harry Reid, gjorde det tidligere på weekenden klart, at hans parti har de nødvendige 60 stemmer til en godkendelse. Det skete, efter han og andre demokratiske ledere havde forhandlet med senator Ben Nelson, der havde truet med at stemme imod sundhedsreformen. Ben Nelson ville have sikkerhed for, at offentlige penge ikke kan anvendes til abort. De løfter fik Ben Nelson natten til lørdag.
60 af Senatets 100 medlemmer skal stemme for sundhedsreformen, for at den godkendes.
Alle republikanske medlemmer har sagt, at de stemmer imod.
Det ventes, at Senatet stemmer om reformen tidligt i dag amerikansk tid. Vedtages reformen i Kongressen, vil millioner af fattige amerikanere blive dækket af en sygesikringsordning.
»Efter en næsten århundrede lang kamp er vi nu på tærskelen til at kunne gøre en sundhedsreform virkelig, «hedder det i en erklæring fra USA's præsident Barack Obama, som tilføjer: »Det ser nu ud til, at den amerikanske befolkning vil få den afstemning, som de fortjener om en virkelig reform, der giver sikkerhed til dem, der har sygesikring, og rimelige muligheder for dem, der ikke har.«
Ikke perfekt endnu
Den lov, der kommer til afstemning i Senatet, skal afstemmes med en lovgivning vedtaget i Repræsentanternes Hus, inden Obama kan underskrive den og gøre den til gældende lovgivning. Der er dog store modsætninger mellem de to lovpakker, der er vedtaget i Kongressens to kamre.
Axelrod siger, at lovgivningen ikke giver Obama alt, hvad han havde ønsket, men at den er et stort skridt fremad.
»Det er lysår frem i forhold til, hvor vi er nu. Det er ikke perfekt, men den kan forbedres med tiden,« siger han.
Grupper i oppositionen har angrebet de indrømmelser, som Nelson har fået som utilstrækkelige. Abortmodstandere i det konservative familieforskningsråd taler om »et falskt abortkompromis«.
I dag mangler 36 millioner amerikanere sygesikring, men med den nye reform vil 31 millioner af dem blive dækket ind, siger demokratiske politikere. Reformen betyder, at der ikke kan nægtes sygesikring til personer, som i forvejen er syge, og den vil også sikre støtte til lavindkomstgrupper. Selv om USA er verdens rigeste nation, så er landet det eneste industrialiserede demokrati, som i dag ikke garanterer sygesikring til alle borgere. ritzau/AFP


