Grænsekontrol gavner menneske­smuglerne
Paskontrol ved de tyske grænser har ikke forhindret tusinder af flygtninge i at ankomme. Tyske dommere går nu målrettet efter de mange menneskesmuglere, der får både hurtige og hårde straffe
 Trods indførelsen af paskontrol i både Tyskland og Østrig kommer der stadig masser af flygtninge over grænserne som her i Passau i Bayern i går.


 De seneste tiltag med grænsekontroller i Ungarn, men også andre steder i Europa, er som at lave et vækstprogram for menneskesmuglere,« mener Heinrich Bedford-Strohm, ledende biskop for den tyske protestantiske kirke. Han er netop hjemvendt fra grænsen mellem Serbien og Ungarn, fortæller han til radiokanalen Bayern 2.
»Der er så mange desperate mennesker, der fortalte mig, at de med de lukkede grænser nu søger andre veje. Nogle af dem vil helt sikkert købe sig til muligheden for at blive smuglet videre. Det er den logik, der hersker nu.«
Fra Serbien gik de første 150 flygtninge i går til Kroatien, hvor de blev registreret og placeret i en lejr. Kroatien har umiddelbart indsat 6.000 politifolk til at passe på grænsen mod Serbien, mens både Serbien og Rumænien forsøger at lægge pres på Ungarn, efter at grænsen er lukket. Foreløbig forgæves.
Biskop Heinrich Bedford-Strohm mener, at de lande, der afviser flygtninge, har de største problemer.
»Man kan ikke bebrejde Tyskland, at vi nu hjælper flygtningene ordentligt i en svær tid, for folk strømmer hertil, netop fordi de afvises i andre lande. Derfor må de lande spørge sig selv, om de ønsker at overholde menneskerettighederne, og om de vil behandle de asylsøgende ordentligt.«
Lyndomme på samlebånd
Trods indførelsen af paskontrol hos både tysk og østrigsk politi i starten af denne uge kommer tusinder af flygtninge fortsat over grænserne. Ofte hjulpet af menneskesmuglere, som tysk politi i år har anholdt 2.300 af. For flygtningene og menneskesmuglerne er gensidigt forbundne.
»Alle kender priserne, jeg har betalt 1.000 dollar for at komme over fra Tyrkiet til Grækenland, fortæller Abdel Assis fra Syrien til tyske ZDF. En anden betalte 2.000 dollar for samme tur.
De typiske priser for at komme fra Budapest til Tyskland har hen over sommeren ligget på omkring 600 euro, konstaterer de ved amtsretten i grænsebyen Lauffen, tæt på den tysk-østrigske grænse.
Hver dag sættes nye smuglere fast, hvilket giver stor travlhed hos dommer Thomas Hippler. Han arbejder nærmest på akkord for tiden for at klare de mange sager, beretter Süddeutsche Zeitung.
Den 63-årige dommer Hippler mener, at de hurtige domme sender et tydeligt signal til smuglerne.
»Menneskesmuglingen har antaget et meget bekymrende omfang, det skal vi modvirke med frihedsstraffe.«
De mange retssager er ofte overstået på 15-20 minutter. Ønsker en forsvarer at uddybe detaljer, får han at vide, at det kan betyde udsættelse og dermed op til yderligere to måneders varetægtsfængsling. Så bliver der stille.
At Tyskland selv har åbnet grænserne og dermed har gjort indrejse til Tyskland de facto lovligt, har ingen betydning, siger Thomas Hippler.
»Sagerne vurderes slet ikke anderledes end tidligere. Togene til München skal ses som en humanitær gestus over for flygtningene, men det ændrer naturligvis ikke på retsgrundlaget. Indsmuglingen af mennesker er fortsat kriminel,« lyder det fra dommer Hippler, hvis skrivebord bugner af sager.
Hundredvis af mænd sidder varetægtsfængslet for at smugle flygtninge, hvilket kan udløse straffe fra seks måneder til ti år. Alene i august kom der 115 nye sager til. Flere end 700 sidder varetægtsfængslet. I bayerske Passau sidder 350 menneskesmuglere i et fængselsafsnit med plads til 75. Smuglersagerne ekspederes i hurtig rækkefølge med op til syv-otte sager dagligt. Siden 71 mænd, kvinder og børn blev kvalt i en lastvogn i slutningen af august i Ungarn, ses der mere alvorligt på menneskesmugling.
Enorme profitter lokker
De politifolk, der pågriber menneske-smuglerne, omtaler dem ofte som ’kvægtransporter’. For menneskene behandles alt for ofte som dyr. Bil-erne er pakket tættest muligt, der køres uden wc-pauser for ikke at vække opsigt. De smuglede må oftest forrette deres nødtørft i poser. Hvis de overhovedet kan det.
En statsadvokat i Passau, Ursula Raab-Gaudin, fortæller om smuglere, der under en politijagt forsætligt kørte ind i et autoværn, hvorefter chaufføren undslap ud over markerne trods helikopterforfølgelse. En anden lod sin bil fortsætte ned i en grøft, mens han sprang ud af bilen, selv om vognen var fyldt med flygtninge.
Ofte vil bagmændene koordinere fire til fem daglige transporter, så flest muligt kommer igennem. Med en pris på 600 euro fra Budapest til Bayern kan smuglere presse 35 personer ind i en lastvogn og betale chaufføren 500 til 1.000 euro samt leje bilen for 350. Det giver en nettogevinst på cirka 19.000 euro pr. tur.
En af de anklagede ved retten i Lauffen er den 31-årige rumæner Bancsi B., far til fire små børn, der normalt forsørger familien med en løn på knap 2.500 kroner. Han blev den 12. august stoppet med sin lastvogn, hvori befandt sig 24 syriske mænd, kvinder og børn. De fik kun frisk luft gennem nogle huller i lastbilen.
Bancsi B. har forklaret, at han først troede, at han skulle fragte varer. I Budapest hed det sig, at han skulle køre folk på arbejde i Tyskland. I retten sagde han, at det ville han ikke, men han blev truet, og også børnene blev indirekte udsat for trusler, fortæller han grædende.  
Fem minutter senere motiverer dommer Thomas Hippler sin dom på to års ubetinget fængsel. At Bancsi B. skulle have været truet lød utroværdigt:
»Vi ved også fra en række øvrige retssager, at mange fattige rumænere står i kø for at arbejde for menneskesmuglerne.« Trusler er ikke normalt.  
Dommeren har i sin notesbog noteret de mest bizarre bortforklaringer. En forklarede, at han pludselig fandt sin bil fuld af mennesker, efter at have betalt for en fuld tank. En anden mente at have kørt med pakker – selv om der kun var et klæde imellem chaufføren og ladrummet.
Der er dog også formildende omstændigheder. For anholdes chaufførerne for første gang, og har de behandlet passagerne anstændigt, f.eks. ved at alle får siddeplads og at der bruges sikkerhedssele, lyder dommen typisk på ét til to års betinget fængsel.
En mand med tysk adresse smuglede i foråret fire palæstinensere ind i landet. Han blev sat på fri fod. En uge senere blev han igen anholdt. Denne gang med ti syrere i bilen.
»Når de kommer anden gang, så er vores tålmodighed brugt op,« siger Thomas Hippler, der kan se frem til at dømme menneskesmuglere mindst resten af året. For alle andre sager er foreløbig udskudt til 2016. 

