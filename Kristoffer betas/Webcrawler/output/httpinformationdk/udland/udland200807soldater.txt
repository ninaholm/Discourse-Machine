Soldater dræber civile i Afghanistan
De civile dødsofre i de amerikansk-ledede styrkers angreb øger modviljen blandt menige afghanere. Senest blev otte civile dræbt i den vestlige Farah-provins


 USA-ledede styrker har dræbt otte afghanske civile i et luftangreb i den vestlige Farah-provins, og kritikken af den internationale indsats i Afghanistan tager nu til. Civile tab ved luftangreb svækker befolkningens støtte til udenlandske styrker og får unge mænd til at gå over til Taliban, siger analytikere.
 De internationale soldater har aldrig civile som mål og siger, at de gør deres yderste for at undgå at ramme dem, men selvom selvmordsbombemænd fra Taliban-militsen dræber flere uskyldige, så er det de udenlandske styrker og den afghanske regering i Kabul, som får hovedparten af skylden for tab i civilbefolkningen.
"Det fremkalder had i offentligheden mod hæren og mod de udenlandske styrker og tvinger folk til at gå over til fjenden, som opmuntrer dem til at udføre terrorangreb," hed det i en lederkommentar i den afghanske statslige avis Hewad efter omstridte luftangreb tidligere i denne måned. 
Blodigt år
Den 4. juli dræbte et amerikansk fly ifølge afghanske embedsmænd 15 civile afghanere. Kun tre dage senere blev 47 personer dræbt ved et bryllup i den østlige del af landet - de fleste kvinder og børn - og i går bekræftede det amerikanske militær, at USA-ledede styrker har dræbt otte afghanske civile i et luftangreb i den vestlige Farah-provins. Målet var formodede militante oprørere. Afghanske myndigheder sagde, at ni blev dræbt, alle fra samme familie, og øjenvidner sagde, at 17 blev såret.
Det amerikanske militær er stadig ved at efterforske rapporterne om de mange civile dræbte i denne måned, men de fleste afghanere har allerede taget stilling.
"Sådanne tilfældige bombetogter og brutale drab er blevet gentaget mange gange i de næsten syv år, der er gået siden invasionen. Det er nu svært at tro på, at de udenlandske styrker er kommet for at hjælpe," hed det i det regeringsvenlige dagblad Weesa.
En talsmand for NATO, Mark Laity, siger, at problemet primært ligger i, at offentligheden får et forvrænget billede af virkeligheden.
"Det er et perceptionsproblem - ikke et virkeligt problem. Virkeligheden er, at vi er meget forsigtige, at antallet af fejl er meget lille."
Taliban dræber også civile
Men det står fast, at der er en udbredt opfattelse af, at der ikke bliver udvist tilstrækkelig med forsigtighed under luftangreb. Taliban bidrager til dette indtryk ved næsten dagligt at erklære, at civile dræbes af soldater. Påstandene er svære at gendrive, fordi mange luftangreb sker i fjerntbeliggende områder, hvor ofrene begraves hurtigt. Mandlige journalister har samtidig forbud mod at besøge sårede kvinder på hospitaler, hvor de kunne efterprøve påstandene.
 Over 250 civile afghanere er blevet dræbt af afghanske og udenlandske soldater i de første seks måneder af indeværende år, viser tal fra FN. NATO bestrider imidlertid tallet og siger, at det er langt færre. Ifølge FN har Taliban dræbt langt flere civile - mindst 450 indtil nu. 80 procent af ofrene er tilfældigt forbipasserende, som rammes af selvmordsbomber. I sidste uge blev 58 dræbt af en bombe ved den indiske ambassade i Kabul. 
Der er sket en markant stigning i volden i Afghanistan i år, der har været det blodigste siden den amerikanskledede internationale styrke og afghanske soldater fjernede Taliban fra magten i slutningen af 2001. NATO siger, at det er ekstremt sjældent, at civile rammes ved angreb fra koalitionsstyrken, men at civile i nogle tilfælde rammes, når fly tilkaldes af soldater, hvis liv trues af militante.
"Man har ret til at reagere, selv om man ikke er 100 procent sikker på, om der er civile til stede. Det er selvforsvar," pointerer Mark Laity og tilføjer: "Dette er en krig. Selvom vores soldater er utroligt veluddannede, og selvom der gælder regler for kamp og grundlæggende principper, som betyder, at vi opererer med den højeste moralske standard, så er vi ikke perfekte. 


