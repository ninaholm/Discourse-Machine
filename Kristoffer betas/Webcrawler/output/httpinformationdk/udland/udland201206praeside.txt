Præsident Assad: Vi står over for en rigtig krig
Den syriske præsident fralægger sig ethvert ansvar for for massakren i Houla


 Bashar al-Assad, den syriske præsident, fralægger sig ethvert ansvar for massakren på 108 mennesker i byen Houla, og i en tale til parlamentet i går beskyldte han kræfter i udlandet for at føre krig med det formål at ødelægge Syrien.
»Vi står over for en rigtig krig. Vi står ikke over for et politisk problem. Hvad vi står over for er et projekt, der vil splitte og ødelægge nationen,« fortalte han det nyvalgte parlament.
Præsident Assad benyttede lejligheden til at fralægge sig ethvert ansvar for massakren på 108 mænd, kvinder og børn for lidt over en uge siden i byen Houla. De, der stod bag, var værre end »monstre«, mente han.
»Hvad der skete i Houla og andre steder (i Syrien, red.) er brutale massakrer, som selv monstre ikke ville have gennemført,« forklarede han.
Assad har tidligere sagt, at det var militante islamister, der stod bag, mens FN har peget på, at det var en milits, der er loyal over for Assad, som nedskød hele familier i Houla og skar halsen over på dem.
»Vi vil fortsætte med at bekæmpe terrorismen med fasthed, men lade døren stå åben til dem, som ønsker at vende tilbage,« sagde han i sin lidt over en time lange tv-transmitterede tale.
»Jeg opfordrer alle dem, som stadig tøver med at gøre det, til at tage dette skridt. Staten vil ikke hævne sig,« lovede han.
Assad vendte flere gange tilbage til, at den syriske konflikt styres fra udlandet. »Maskerne er faldet, og internationale kræfters rolle i de syriske begivenheder er nu helt åbenbar,« sagde han.
Liga: FN skal tage ansvar
Præsidentens tale kom på et tidspunkt, hvor den våbenhvile, som FN’s særlige udsending, Kofi Annan, har aftalt med den syriske regering – og som principielt trådte i kraft den 12. april – nærmest er ikkeeksisterende. Det Syriske Observatorium for Menneskerettigheder, der registrerer ofre for konflikten, oplyste, at der alene lørdag blev dræbt 87 mennesker, heriblandt 57 soldater.På et møde lørdag i Den Arabiske Liga opfordrede arabiske lande FN til at gribe ind i konflikten.
Samtidig advarer den internationale mægler for Syrien, Kofi Annan, om, at den tiltagende sekteriske vold er på vej til at føre Syrien ud i en reel borgerkrig.
Det er Annan, der har udarbejdet og aftalt våbenhvilen med de stridende parter i Syrien.
»Risikoen for en borgerkrig i fuld skala stiger dag for dag. Situationen er kompliceret. Men det største ansvar har præsident al-Assad,« sagde Kofi Annan til de arabiske udenrigsministre.
De arabiske ministre opfordrer FN’s Sikkerhedsråd til at »påtage sig sit ansvar« i henhold til FN’s charter kapitel syv for at få de stridende parter til at overholde Annans våbenhvile.
»Vi beder desuden Annan om at sætte en tidsfrist for sin fredsmission, da det er uacceptabelt, at massakrer og blodsudgydel-
ser fortsætter,« hedder det i er-
klæringen fra de arabiske ministrene.
FN’s Sikkerhedsråd kan i henhold til kapitel syv gribe ind med militær magt som svar på begivenheder, der truer international fred.
De arabiske ministre kræver ikke udenlandsk militær indgriben, men kræver foreløbig »ikke militære aktioner« og henviser til Annans fredsplan, der kræver totalt stop for væbnede aktioner og forhandlinger mellem de stridende parter. Sikkerhedsrådet er hidtil kun blevet enigt om at sende cirka 300 observatører til Syrien for at overvåge arbejdet med at gennemføre våbenhvilen.
Alle andre former for indgriben i Syrien er forhindret af Rusland, der mener, at parterne selv skal løse krisen.
Det Syriske Observatorium for Menneskerettigheder anslår, at 13.400 mennesker er dræbt siden de første regeringsfjendtlige demonstrationer i marts 2011.

