Palin-familiens facade krakelerer
Den slagne vicepræsidentkandidat Sarah Palins teenage-datter skal alligevel ikke giftes med Levi Johnston, faderen til tre måneder gamle Tripp. Han er ikke moden nok, siger Bristol, der i et skænderi angiveligt har kaldt Johnston for 'white trash'
Ægte kærlighed eller valgflæsk? I de amerikanske sladdermedier diskuteres livligt, om Levi Johnston og Bristol Palin reelt havde ægteskabsplaner, eller om annonceringen af giftermål blot var et valgtaktisk fif.


 WASHINGTON D.C. - Familien Palin fra Alaska leverer fortsat rigeligt med stof til de sultne amerikanske sladderblade og ditto hjemmesider. 
Senest har interessen samlet sig om den 18-årige nybagte mor Bristol, som i sidste uge officielt bekræftede, hvad magasinet People skrev for 14 dage siden, nemlig at den unge teenage-mor har slået op med sin gymnasiekæreste, Levi Johnston, faderen til den tre måneder gamle Tripp Easton Michael Palin.
"Det er sandt, at vi ikke er sammen mere. Han er ikke klar til at være far," lyder det fra Bristol via familiens talskvinde, Meghan Stapleton, til US Weekly.
"Jeg er imidlertid totalt forpligtet på at være den bedste mor i verden til Tripp Easton," hedder det også fra frk. Palin, der for 12 dage siden chokerede sin mors fanskare ved på Fox at erklære, at "det at lære teenagere at praktisere seksuel afholdenhed virker bare ikke". 
Det har den 18-årige gymnasieelev jo selv en vis erfaring i, men alligevel var de republikanske kernetropper skuffede, hvilket man kunne forvisse sig om på Fox' hjemmeside. 
Men selv om de to ekskærester bedyrer, at de er gode venner, citerede det hårdtslående og ofte ret upålidelige sladderblad Star Magazine i denne uge Levis' søster Mercede for, at Bristol skulle gøre alt for, at den 19-årige Levi ikke har noget at gøre med den lille Tripp. 
"Hun er bare så streng og har sagt, at hun ikke vil have, at hendes baby har noget med white trash at gøre," lyder det fra Mercede, som også erklærer sig skuffet over sin brors eks-svigermor, Sarah Palin. 
"Jeg har mistet respekten for hende." siger Mercede. 
Umoden, men lækker
På hjemmesiden thehollywoodgossip.com, der har fulgt det unge pars trakasserier tæt og længe, forlyder det imidlertid, at Bristol "aldrig har kunnet drømme om at bruge dette udtryk", og at hun er meget skuffet over tabloidpressens "snagen i navnet Palin".
Levi, som har forladt skolen, for at blive elektrikerlærling, sagde i tv-showet Good Morning America i denne uge, at han "bare ikke er moden nok" til at være "far og den slags".
The hollywoodgossip er ufine nok til at mene, at det unge pars annoncering af giftermål var et simpelt valgtaktisk fif, når nu mor/svigermor Sarah Palin førte kampagne mod teenagemødre med videre. Og at aflysningen af ægteskabet derfor nærmest var en formssag, da Republikanerne tabte præsidentvalget.
"Life happens," som Sarah Palin så mundret og muntert annoncerede, da hun til den måbende amerikanske presse i sin tid skulle forklare sin datters udenomsægteskabelige omstændigheder. 
En presse, der på det tidspunkt var relativt velvillig indstillet over for at lade Bristols graviditet tælle på plussiden, som endnu et bevis på, hvor 'normal' familien Palin var - i modsætning til den muligvis lidt verdensfjerne (læs: overuddannede og elitære) Obama-familie.
Hollywoodgossip er også klar til et væddemål om, hvornår "den overlækre Levi, der måske nok er white trash, men som ikke kan løbe fra sit labre udseende", gør Bristol gravid igen. Det er kun et spørgsmål om tid, og vi gætter på næste forår, lyder det respektløst. 


