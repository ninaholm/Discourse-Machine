Magtens by skifter ham
USAs hovedstad bød i går velkommen til en ny republikansk æra: I de næste to år står menuen på klare offentlige budgetnedskæringer og konservative stramninger akkompagneret af cigarer, chili og is fra Ohio hjembyen for den nye leder af Repræsentanternes Hus, John Boehner
John Boehner ved ankomsten til Repræsentanternes Hus i går, hvor han blev indsat som ny formand efter demokraten Nancy Pelosi. Hans parti har nu flertal af paldser, og derfor skifter formandsposten også parti.


 Solen skinnede fra en bleg og lettere skyet himmel i lyse røde og blå vinterfarver, og temperaturen lå et stykke over frysepunktet, da den amerikanske hovedstad i går bød en ny republikansk æra domineret af Tea Party-kandidater velkommen.
For en fjerdedel af de nyvalgte politkere er medlemskabet af USAs lovgivende forsamling deres første erfaring i det politiske liv. Og for de republikanske freshmen, hvor et stort flertal er direkte anbefalet af den magtfulde og ret spraglede græsrodsbevægelse The Tea-Party, var det for manges vedkommende sågar første gang, de var i hovedstaden overhovedet for slet ikke at tale om udlandet, som de fleste af dem aldrig har holdt ferie i.
Washingtons nye stærke mand, John Boehner fra Ohio, overtog den symbolske hammer, der følger med jobbet som formand i Repræsentanternes Hus fra demokraten Nancy Pelosi endda uden at græde, hvilket den  61-årige cigarrygende republikanske golfspiller ellers har for vane, når han bliver bevæget. Men han blev dog tårevædet, da hun leverede sin overdragelsestale. Imens foretager hovedstaden den manøvre, storbyen er allerbedst til: det fleksible sceneskift, at indrette sig på magtens nye regler for sprog, stil og delvist substans.
Goddag til chili og flødeis
På Washingtons nye hotliste står nu den stærkt søde og krydrede chili  Cincinattis mest berømte spise  samt   tysk-inspirerede spareribs, chokolade-flødekarameller og Graeters Ice Cream fra samme by (kaldet den fineste is i Amerika siden 1870).
Maden blev kørt ind til åbningsreceptionen for Boehner, der fandt sted i Kongressens Cannon Room i går eftermiddags. Gæsterne ved den ifølge pressemeddelelsen »beskedne« reception var den nye formands hustru, to døtre, 10 ud af Boehners 11 søskende tillige med lokale støtter fra hans valgkreds- og kamp, i alt fire busser direkte fra Ohios hovedstad.
Og som det trendy magasin Washingtonian, hvis reportager hver 14. dag registrerer enhver signifikant bevægelse på byens sociale scene med røntgenblik, bemærker, så er der omvendt »ingen, der forventer en fortsættelse af den voldsomme stigning i antallet af afro-amerikanske skikkelser på listerne over, hvem der bliver inviteret« til de opulente cocktailparties og power-lunches, der om noget karakteriserer de lobby-aktiviteter og forhandlinger i kulisser, der er uadskilleligt forbundet med Capitol Hill.
Med andre ord: ind med cigarer og countryclubs og skibsbrikser på Capitol Hill (flere af Tea Party-kandidaterne agter at overnatte på deres kontorer for at spare på de offentlige midler, og rejse hjem til deres familier i weekenden). Og ud med Obama-mania, nye tider og horder af unge tech-savy studerende, der fandt den hellige gral i 2008.
Vi har magten til låns
Indenfor i selve Kongressen var der i går næsten lige så mange journalister og kameraer placeret på balkoner og langs de diskret marmorerede æggeskalsfarvede vægge. De talte alle om det »historiske magtskifte«, om det gigantiske spending battle, der forestår, hvor Republikanerne med næb og klør agter at rulle de føderale udgifter tilbage.
John Boehner præsenterede skiftet således i sin indsættelsestale efter ydmygt at have bukket hovedet efter solide klapsalver:
»Det amerikanske folk har gjort os ydmyge, de har mindet os om, at det privilegium, det er at stå i offentlighedens tjeneste, er midlertidigt og til låns. Jeg er kun denne hammers vicevært. Når alt kommer til alt, så er dette hus Folkets Hus. Det er deres kongres. Det handler om dem, ikke om os. De ønsker en regering, som er ærlig, ansvarlig og som kan møde deres behov, en regering, som accepterer individuel frihed, som respekterer vor nationale arv og som bukker for den offentlighed, den tjener«.
Ærlig og beskeden mand
Uden for Capitol Hill var stemningen festlig. Åbenlyst glade pro-republikanske vælgere  lidt af en sjældenhed i demokratisk dominerede Washington  havde stået i kø siden morgenstunden for at se, om de kunne få en plads i publikum i Cannon House-bygningen i Repræsentanternes Hus.
»Det er en festdag, endelig kan vi få ryddet op i forskelsbehandling og ødselhed,« sagde den 38-årige Dana Manning fra Virginia, som havde stået i kø siden kl. 6 om morgenen.
»Jeg har taget fri i dag for at bevidne et magtskifte, som jeg virkelig tror på,« siger hun til Information. Et andet sted i køen stod 62-årige Carlos Smith. Den pensionerede embedsmand siger:
»Jeg glæder mig til at se Nancy Pelosi aflevere den hammer til en ærlig mand, som har skrubbet gulve og arbejdet på sin fars bar, og som har taget sin universitetsuddannelse på aftenkurser. John Boehner er for mig et symbol på den amerikanske drøm. En ærlig og beskeden mand, og så langt væk fra den magtsyge overlegenhed, som Demokraterne altid, selv om de påstår det modsatte, står for.«
Køen bevægede sig adstadigt og der blev sunget »Hey, hey goodbye«, hver gang en demokrat var i farvandet, mens en diskret strøm af erhvervslivets repræsentanter samtidig blev lukket ind ad diverse sideindgange.
Washington Post fortalte sine netlæsere, at samtlige restauranter på hovedstadens Top 20-liste var fuldt booket i går aftes  et billede på den hektiske mødeaktivitet, der altid sætter ind, når magten holder skiftedag.
Skift i Det Hvide Hus
Men det var ikke kun i Kongressen, at nye roller besættes. Præsidentens stab meddelte i går, at Obamas cheftalsmand, Robert Gibbs, stopper til februar. Gibbs vil sammen med chefrådgiverne David Axelrod, Valerie Jarrett og kommunikationseksperten David Plouffe indlede arbejdet på præsidentens genvalg fra hovedkvarteret i Chicago.
Præsidenten leder hermed både efter en ny permanent stabschef, en ny talsmand og ny økonomisk rådgiver, efter at henholdsvis Rahm Emanuel og Larry Summers er stoppet. Nye tider kræver tilsyneladende nye koste, også i Det Hvide Hus på Pennsylvania Avenue.

