Vigtig havn i Haiti genåbnet for nødhjælp
En vigtig havn i Haitis hovedstad, Port-au-Prince, er genåbnet. Det er nu muligt i begrænset omfang at laste nødhjælp til titusinder af jordskælvsofre

Ritzau
Tusinder af haitianere venter i havnen i Port-au-Prince, hvorfra de forsøger at flygte i overfyldte både. Samtidig har de ventet på nødhjælp, der nu endelig ser ud til at kunne komme i havn.


 Det bliver nu lettere og hurtige for hjælpeorganisationer af få nødhjælp frem til de titusinder af ofre for jordskælvet i Haiti. En vigtig havn i landets hovedstad Port-au-Prince er genåbnet.
Havnen blev ødelagt og gjort ubrugelig af det kraftige jordskælv, der ramte det caribiske land for ni dage siden. Men bygningsarbejdere har nu repareret havnen så meget, at det er muligt i begrænset omfang at losse nødhjælp fra skibe, som ligger i farvandet uden for hovedstaden.
Tre skibe har allerede anløbet havnen og losset fornødenheder, og flere skibe er på vej, siger amerikanske kilder.
Hidtil har det været yderst vanskeligt at bringe nødhjælp frem til Haiti på grund af den ødelagte havn i Port-au-Prince og den begrænsede kapacitet i byens lufthavn. Og i takt med, at behovet for nødhjælp stiger i det kriseramte Haiti, og det internationale samfund indsamler stadigt flere ressourcer til østaten, bliver problemerne med at fragte hjælpen ind i landet stadig mere åbenlyse.
Den primære flaskehals er på nuværende tidspunkt lufthavnen i Port-au-Prince.
Flere nødhjælpsorganisationer melder om, at deres fly med vital nødhjælp er blevet omdirigeret til nabolandet Den Dominikanske Republik, da de ikke har kunnet få landingstilladelse i Haiti. Det gælder blandt andet for Læger Uden Grænser.
»Siden den 14. januar har Læger Uden Grænser fået omdirigeret fem fly fra den egentlige destination i Port-au-Prince til Den Dominikanske Republik. Disse fly fragtede i alt 85 ton medicin- og hjælpeudstyr,« skriver organisationen i en udtalelse.
Problemerne med at flyve nødhjælpen ind i Haiti gør behovet for en funktionel havn des større, så hjælpen kan komme frem ad søvejen.
Dansk Røde Kors' generalsekretær Anders Ladekarl understreger vigtigheden af, at kunne fragte nødhjælp til Haiti via havnen. »Så kommer hjælpearbejdet til at rykke på en helt anden måde, end det gør nu. Der er for øjeblikket så mange flaskehalse, at vi ikke kan få nok forsyninger ind,« siger generalsekretæren. 

