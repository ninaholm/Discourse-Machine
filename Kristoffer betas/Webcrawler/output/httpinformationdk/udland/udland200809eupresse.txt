EU presset i Georgien-konflikt
Kritiske kommentarer fra NATOs generalsekretær, Jaap de Hoop Scheffer, stjal billedet fra EU's praktiske forberedelser af indsatsen i Georgien
NATO-s generalsekretær, Jaap de Hoop Scheffer (t.h.), kritiserede i går EU-s aftaler med Rusland om Abkhasien og Sydossetien. I går startede Scheffer en todagesrejse i Georgien, og han hilser her på Georgiens viceministerpræsident, George Baramidze, i Tbilisi lufthavn.


 Begivenheder i Bruxelles og kritik fra NATO-chef satte i går en tyk streg under den hårfine grænse, som EU bevæger sig på i sit forsøg på at mægle i konflikten mellem Georgien og Rusland. Mens EU's udenrigsministre i går på et møde i Bruxelles fik styr på praktiske detaljer om indsatsen i det konfliktramte Georgien, mødte EU's aftaler med Rusland uventet modstand fra NATOs generalsekretær, Jaap de Hoop Scheffer.
Det er udsigten til en fortsat russisk tilstedeværelse i de to udbryderregioner, Sydossetien og Abkhasien, som fik NATO-chefen til at råbe vagt i gevær.
"Muligheden for at fastholde russiske styrker i Sydossetien og Abkhasien er ikke acceptabel," sagde Jaap de Hoop Scheffer i et interview med Financial Times.
Scheffer begyndte selv en todages rejse i den georgiske hovedstad, Tbilisi, mandag, hvor han vil knytte Georgien tættere til forsvarsalliancen.
Rusland har meddelt, at det vil beholde 7.800 soldater i de to regioner. Det er over dobbelt så mange som før konfliktens optrapning - og dermed ifølge Scheffer direkte i strid med den sekspunkts-plan, som EU forhandlede på plads med Georgien og Rusland i august.
Kun kritik af Rusland
En talsmand for NATO forklarede senere i går, at Scheffers kritik udelukkende gjaldt Ruslands tolkning af aftalen - og ikke EU. Og fra dansk side afviste man, at EU vil vende det blinde øje til i forhold til russiske soldater på georgisk jord.
"Der er ingen tvivl om, at alle rundt om bordet ønsker russerne helt ud. Men vi bliver nødt til at tage det i 'steps'," sagde udenrigsråd Michael Zilmer-Johns, der vikarierede for udenrigsminister Per Stig Møller (K) på mødet. Først skal de russiske soldater ud af det 'rene' georgiske territorium, og dernæst kommer turen til udbryderrepublikkerne. Næste skridt - en fuld russisk tilbagetrækning - vil ikke blive diskuteret før en stor Kaukasus-konference, som er programsat til den 15. oktober, men som formentlig bliver flyttet, fordi EU's stats- og regeringschefer holder topmøde samme dag.
Samtidig stod det på mødet klart, at EU-landene overordnet set er mere end villige til at bidrage med mandskab til en planlagt observatørmissionen i Georgien. 200 mand skal efter planen være på plads i Georgien senest den 1. oktober, men de 27 EU-lande gav i går tilsagn om langt over 300 mand. ritzau


