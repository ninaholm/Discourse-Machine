Mindst 71 er dræbt på travl busstation i Nigeria
Eksplosioner har mandag raseret en busstation i udkanten af Nigerias hovedstad. 71 er dræbt


 
	Mange mennesker er dræbt, efter at kraftige eksplosioner mandag morgen har rystet en travl busstation i udkanten af Nigerias hovedstad, Abuja.

	I løbet af formiddagen har dødstallet været uklart, men mandag eftermiddag siger en talsmand for politiet, at 71 personer er dræbt, mens 124 er kommet til skade.

	Flere køretøjer, herunder 12 busser, er ødelagt, skriver avisen Premium Times.

	- Jeg ventede på en bus, da jeg hørte en øredøvende eksplosion efterfulgt af røg. Folk løb rundt i panik, siger Mimi Daniels, der arbejder i Abuja, til Reuters.

	Herefter fulgte endnu en eksplosion, siger hun.

	Et andet vidne fortæller, at flere busser proppet med arbejdere er ramt.

	- Mere end to busser blev skåret op af eksplosionen, siger Kingsley Ajimobi.

	- Jeg så mange døde i bussen. Flere var såret, siger han.

	Ingen har foreløbig påtaget sig skylden for angrebet, men mistanken vil sandsynligvis rette sig mod den islamistiske, militante gruppe Boko Haram, der står bag mange blodige angreb i Nigeria.

	Siden 2009 har gruppen, der kæmper for at få sharia-love indført i det store vestafrikanske land, dræbt tusinder i de nordlige og centrale dele af landet.

	Boko Haram, der betyder "vestlig uddannelse er en synd", har længe været aktiv i den nordlige del af landet med angreb, der primært har været rettet mod kristne.

