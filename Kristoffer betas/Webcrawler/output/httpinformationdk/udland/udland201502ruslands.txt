Rusland svinger den politiske taktstok
Godt et år efter at prorussiske oprørere greb til våben i Ukraine, er der stadig ikke fundet en løsning på konflikten. Den kommende uges forhandlinger vil måske vise vej mod en ny våbenhvile. Ifølge danske iagttagere er det Rusland, der trods sanktionerne står stærkest
Kreml-mødet i fredags har skabt et håb for fred i Ukraine, men ikke mange detaljer er sluppet om Tysklands Angela Merkel og Frankrigs François Hollande møde med Ruslands Vladimir Putin  om krigen i Østukraine, der ha kostet over 5.500 livet.


 En række af verdens ledere har de seneste dage diskuteret situationen i Ukraine på den årlige sikkerhedskonference i München, og i går forlød det, at Rusland, Ukraine, Frankrig og Tyskland satser på at mødes i Hvideruslands hovedstad, Minsk, på onsdag for at forhandle om en løsning. Men Ruslands præsident, Vladimir Putin, lod vide, at det kun ville blive til noget »hvis det lykkes at blive enige om vores positioner inden da«.
Og i den bemærkning ligger netop et fingerpeg om magtforholdet i forhandlingerne. For uanset den økonomiske svækkelse, er det Rusland, der står stærkest netop nu, vurderer Ole Wæver, professor i international politik på Institut for Statskundskab ved Københavns Universitet og leder af Forskningscenter for løsning af Internationale Konflikter (CRIC).
For Europas strategi med at trumfe igennem via sanktioner har ikke virket efter hensigten indtil videre:
»I Vesten har vi været vant til, at det er os, der bestemmer i verden, og at hvis vi siger: ’Det her er ikke i orden’, så får vi før eller siden vores vilje. Vi har diskuteret sanktioner, som om de ville virke. Men en realistisk analyse ville hele tiden have fortalt, at sanktionerne ikke vil ændre Ruslands politik.«
Selv om den russiske økonomi nærmest brød sammen lige før jul, og rublen styrtdykkede, mener Ole Wæver ikke, der kommer de – for Vesten – ønskede politiske løsninger ud af det.
»Den her konflikt ligger bedre til russerne end til Vesten. Det foregår i deres nabolag. Det mest sandsynlige er, at der vil komme et udfald, som bliver relativt meget på Putins præmisser,« siger han.
Jens Worning Sørensen er tidligere dansk generalkonsul i Sankt Petersborg. Han mener, at det snart vil vise sig, hvorvidt Ruslands imødekommenhed over for forhandlinger på det seneste alene har handlet om at udskyde yderligere sanktioner:
»Man kan læse det på to måder. Høgene siger: ’De er bare ude på at vinde tid’, mens duerne siger: ’Nu er der en åbning’. Og det bliver spændende i den kommende uge at se, hvem der har mest ret,« siger han.
Og der skal politiske indrømmelser til, påpeger Jens Worning Sørensen, for selv om man kan enes om en våbenhvile, er der stadigvæk underliggende politiske problemer:
En farlig eskalering
»Der er nogen, der skal sluge nogle kameler. Og EU’s værktøjskasse er ikke særlig stærk, når det gælder udenrigspolitik. Derfor er det endt med sanktioner. Men det er blevet meget klart gennem det seneste år, at når man sætter hårdt mod hårdt mod Rusland, så skaber det ikke løsninger.
Mange havde nok forventet, da den russiske økonomi ramte muren lige før jul,så der nok kom en blødere linje fra Kreml. Men hvad skete der? Strategien fra første nytårsdag var en meget farlig eskalering i Østukraine – med henblik på at erobre nyt territorium,« siger Jens Worning Sørensen. Også han peger på, at der er mest på spil for de europæiske ledere, som frygter, at krigen kan brede sig geografisk.
Ole Wæver tror ikke, at Putin har planer om en ekspansiv strategi, hvor han spiser Europa bid for bid. Den russiske leder har sådan set opnået, hvad han ville. Og det vil han formodentlig forsøge at fastholde:
»Rusland har villet forhindre Ukraine i at vippe vestover, og undervejs har man taget Krim som gevinst, hvilket sikrer Putin en plads i historiebøgerne, og samtidig har man holdt Ukraine destabiliseret via aktiviteter i Østukraine via nogle oprørere, som man er villig til at ofre, hvis man vil lande tingene,« siger Ole Wæver, der også peger på, at den nuværende situation tydeliggør, at der ikke alene er magtforskydninger i verden, men at det også kan være svært at løse geopolitiske kriser, når aktørerne stadig handler, som om alt er ved det gamle.
Russerne har høj smertetærskel
»Vesten må langsomt tilpasse sig en virkelighed, hvor de ikke kan trumfe sig igennem. Hvis man spørger Vestens politikere, vil de på et plan sige, at der sker en forskydning af magten, hvor den flytter østover og sydover, og at USA’s dominerende position er aftagende. Men når der er konflikter, er det svært for selvsamme politikere, at stå frem og sige: ’Vi kan ikke gennemføre vores principper’. Uanset om det handler om menneskerettigheder i Kina, situationen i Mellemøsten eller som her Ukraine. For det ser jo ikke smukt ud,« siger Ole Wæver og fortsætter:
»Selv om der i dag er langt flere i verden, der har noget at skulle have sagt, så hejser vi i den konkrete situation den moralske og ideologiske fane så højt, at fødderne ikke kan nå jorden.«
»I den konkrete situation er problemet, at Vesten er endt med at tro på sin egen retorik. ’Vi anerkender ikke interessesfærer,’ siger Vesten. Og det skal vi sige. Men vi skal ikke tro, det bliver den geopolitiske virkelighed af den grund.«
Jens Worning Sørensen mener ikke, det bør komme bag på særligt mange, at Rusland agerer, som de gør. Putin har flere gange advaret om, hvad han ville gøre, hvis Ukraine blev inviteret inden for i NATO.
»Men i EU’s udenrigspolitik skal 28 lande bliver enige. De møder op med hver sin analyse og har langt fra de samme sikkerhedspolitiske prioriteter. De har ikke udstyret udenrigsschefen med en taktstok, når kriser spidser til, og taktisk manøvredygtighed er det, der afgør succes eller fiasko. I Rusland er det derimod superenkelt: Der er kun én mand at tale med. Det kan ikke blive mere assymetrisk. Så det kan godt være, at Europa er økonomisk og militært stærk, men Rusland er stærk på politisk handlekraft, og de har en højere smertetærskel, end vi har.«

