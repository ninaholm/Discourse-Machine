Bagsiden: Nyt parti vil vinde over UKIP i druk
UKIP-formand Nigel Farage har fået en ny, hård modstander i kampen om et sæde i Westminster ved næste valg. Modstanderens valgløfte: ’Stem på mig: Jeg kan drikke Farage under bordet’


 Maj måneds parlamentsvalg i Storbritannien bliver af valg- eksperter kaldt for det mest uforudsigelige valg i årevis. Årsagen? Opblomstringen af et væld af småpartier såsom De Skotske Nationalister (SNP), De Grønne og ikke mindst UK Independence Party (UKIP), der ’stjæler’ de store partiers stemmer og derved i bund og grund saboterer det traditionelle topartivalgsystem. Nu er der trådt endnu en sabotør ind i den politiske arena: komikeren Al Murray aka The Pub Landlord.
I et tweet d. 14. januar annoncerede den populære komiker, at: »Jeg, @almurray The Pub Landlord, agter at stille op ved parlamentsvalget for valgkredsen South Thanet som del af The Free UK Party (FUKP).«
I et opfølgende tweet dagen derpå skrev partilederen: »Chokeret over at finde ud af, at @Nigel_Farage opstiller i South Thanet. Tilfældighed, eller ligger der noget mere skummelt bag?«
I UKIP vil de nok mene, at det er det sidste, men selvsagt ikke fra deres mand. Farage havde efter mange måneders nøje overvejelse valgt kredsen – hvor UKIP og De Konservative ligger side om side i meningsmålingerne – i håbet om, at han med sin joviale, nede-på-jorden, øldrikkende manér kunne charmere nok vælgere til at vinde kredsen. Nu har han fået modstand på præcis de områder, der hidtil har været hans stærkeste. For som Al Murray siger i et interview med The Guardian, så er der »ikke det bord i landet«, han ikke vil kunne drikke Farage under.
»Drikkeduellen er ikke udfordringen,« hævder Al Murray, »Nej, det er selskabet, der ville være problemet. Du har Farage, der lader, som om han ikke er en privatuddannet børsmægler, men i stedet en slags mand-af-folket – og hvilket fjols lader som om, han er noget, han ikke er, hva?« siger komikeren – selv privatuddannet og med en overbygning i moderne historie fra Oxford Universitet.
Politikere er dårlige til pubquiz
Det er nu ikke kun UKIP og Farage, partiformanden Al Murray udfordrer. For eksempel erklærer han det for nærmest umuligt at samle et hold til en traditionel britisk pubquiz, hvis han kun må vælge mellem parlamentsmedlemmer: »Pubquizzer kræver en alsidig viden om verden udenfor, så at samle et hold af MP’er vil ikke være let,« siger han i samme interview. Han erkender dog, at premierminister David Cameron kunne vise sig »praktisk i spørgsmål om Carlton-komedieserier fra 1990’erne, men de kommer aldrig op«.
Finansminister George Osborne afviser han som en »drømmer«: »Den egenskab må man beundre i folk – men det er ikke til nogen nytte i en pubquiz,« konkluderer han.
Labour angriber han primært på partiets politik: »Tony Blair sagde som bekendt: ’uddannelse, uddannelse, uddannelse’. Vi i FUKP siger: ’uddannelse, uddannelse, uddannelse, uddannelse, uddannelse, uddannelse, uddannelse, uddannelse, uddannelse, uddannelse, uddannelse,’ hvilket er otte flere uddannelser end han nogensinde har sagt.«
I et svar på et tweet fra Labour-partiet, som lover »20.000 flere sygeplejersker, 8.000 flere læger, en tid hos lægen inden for 48 timer, kræfttest og resultater inden for en uge«, lover FUKP: »20.001 flere sygeplejersker, 8.001 flere læger, en tid hos lægen inden for 47 timer, kræfttest og resultater inden for seks dage.«
Eller som partiformanden siger: »De gamle partier lover måske nok at træffe svære valg, men vi lover at give de lette svar.«
Ikke at der er en mangel på det, Al Murray kalder for partiets ’almindelig sund fornuft’-politikker.
Som han skriver i et tweet: »Arbejdsløshed fører til kriminalitet. Jeg foreslår at spærre de arbejdsløse inde #commonsense«.
Løsningen på landets budgetunderskud?: »Jeg ville plante nogle pengetræer oppe nordpå, ligesom SNP havde planlagt.«
Trumfe UKIP’s valgløfter kan han også: »Jeg lover, at Storbritannien vil forlade Europa inden 2025 og udkanten af solsystemet inden 2050.«
Så er UKIP og Farage rystede? Tværtimod. Nigel Farages svar på nyheden om udfordringen fra The Pub Landlord var: »Endelig seriøs modstand!«
 
Er partiet FUKP noget for dig? Tjek på twitter.com/FUKPnews

