Ingen sikker favorit ved Irans præsidentvalg
Den enlige reformkandidat, Hassan Rowhani, der argumenterer for opblødning i atomstriden med Vesten, har fået uventet hjælp fra den amerikanske præsident – og den konservative fløj er splittet, hvilket peger mod en anden valgrunde
 
Saeed Jalili
	Den 47-årige Saeed Jalili er blandt favoritterne. Han står Irans øverste leder, ayatollah Ali Khamenei, nær.

	Jalili er Irans chefforhandler i striden med Vesten om Irans atomprogram og her kendt som en mand, der står fast.

	Han er en meget religiøs mand og desuden veteran fra Iran-Irak-krigen i 1980’erne. Her mistede han den nederste del af højre ben.


 
	Kun 11 dage før det iranske præsidentvalg forsøgte den amerikanske præsident, Barack Obama, at hjælpe Hassan Rowhani, kandidatfeltets enlige moderate reformist. Med et præsidentielt dekret 3. juni strammede Det Hvide Hus de i forvejen invaliderende sanktioner mod Iran med en bandlysning af »finansinstitutioners transaktioner for køb, salg og beholdninger af den iranske rial«. Det er første gang, Irans valuta er direkte mål for USA’s ensidige sanktioner, der rækker langt ud over FN’s Sikkerhedsråds, og også denne gang begrundes de med præsidentens »forpligtelse til at hindre Iran i at erhverve et kernevåben«. At der ikke forligger håndfaste beviser for, at Iran har gang i at »erhverve et kernevåben«, har ikke forstyrret Vestens og Israels nu 10 år lange kampagne mod den islamiske republik.

	Derimod er det givet, at USA’s forsøg på at svække den voldsomt inflationsramte rival yderligere, vil påvirke Rowhanis chancer over for den konservative fløjs topkandidat, Saeed Jalili, i dagens valghandling, hvor økonomien står øverst på stemmesedlen.

	Jalili er Irans atomchefforhandler, og han menes at have den øverste åndelige leder, ayatollah Ali Khameneis uudtalte støtte. Jalili er også den mest stædige modstander af indrømmelser til Vesten i atomstriden og er bredt kritiseret for, at han som atomstridens chefdiplomat ikke har magtet at afværge fortsatte sanktioner. Han har forsvaret sig med at angribe Rowhani for at være for »blødsøden« –
	og på kanten af forræderi mod
	republikkens islamiske principper – i dennes mere forsonlige attitude.

	Jalili menes at afspejle holdningen hos den øverste åndelige leder, som har det afgørende ord i atom-spørgsmålet.   

	Principper kontra reformer

	Debatten afspejler tillige valgkampens kerneopgør mellem ’principalisternes’ konservative dogmer over for ’reformisterne’, der vil integrere Iran i den globaliserede verden, ikke isoleres fra den.

	Reformisterne var tæt på at sejre 2009 med en hidtil uset høj stemmeprocent på 80, da Mahmoud Ahmedinejad fik et tvivlsomt genvalg til støjen fra voldsomme uroligheder.

	Men 2009-valget viste, at Irans dogmatisk-islamiske system er hinsides sin udløbsdato – i hvert fald i storbyerne. Ingen venter uroligheder efter i dag, og stemmeprocenten afhænger af, om middelklassen rejser sig fra sofaen. Og Ali Khamenei har opfordret alle, også dem, der »ikke er tilhængere af den islamiske republik« til at stemme »i nationens interesse«. Ude på landet er situationen en anden, og den kandidat, der har Ali Khameneis støtte, henter automatisk 12 millioner provins-stemmer.

	Problemet ved dagens valghandling er, at fem af de seks kandidater vil henvise til den øverste leders støtte, hvilket betyder, at de konservative stemmer spredes med en anden valgrunde mellem to finalister som det sandsynlige resultat. Formentlig Saeed Jalili over for Hassan  Rowhani, eller Jalili over for den populære Teheran-borgmester, Mohammad Baqer Qhalibaf, ligeledes konservativ med bånd til Khamenei, men i modsætning til bureaukraten Jalili med politisk erfaring.

	Hassan Rowhani var frem til 2005 – i den moderate Mohammed Khatamis præsidentperiode – Irans chefdiplomat i atomdialogen med Vesten og har som den eneste af de seks kandidater argumenteret for de facto-indrømmelser i forhandlingerne, primært for at opnå lempelser i de omfattende sanktioner, der har konsekvenser for befolkningens privatøkonomi og har medført fald i rial’ens værdi på to tredjedele de seneste to år.

	Slettet af kandidatlisten

	Rowhani var indtil for et par måneder siden relativt ukendt, men er nu et varmt bud på præsidentposten, dels i kraft af en fængende kampagne-video og en moderat, men autoritativ fremtræden på det nationale tv, dels med opbakning fra parlamentsformanden, Ali Larijani, men vigtigere: en sidste øjeblik-støtte fra Hashemi Rafsanjani – den tidligere præsident og politiske veteran med et utal af tillidsposter og for tiden formand for ’ekspeditionsrådet’, der mægler i tvister mellem Majlis’en (parlamentet) og Vogternes Råd.

	Rafsanjani søgte selv opstilling, men blev afvist af kandidat-nåleøjet, det konservative ’Vogternes Råd’, der også har sendt andre reformkandidater tilbage til en civil tilværelse. Ifølge EU’s Iran-rådgiver, Rouzbeh Parsi, der citerer den reformvenlige iranske website Jaras, var et flertal i ’Vogternes Råd’ indstillet på at lade Rafsanjani stille op, men efter intervention fra efterretningsvæsenet og Revolutionsgardens chef, der forelagde meningsmålinger i Rafsanjanis favør, blev godkendelsen trukket tilbage.

	Iagttagere peger på, at Rafsanjanis støtte har øget Hassan Rowhanis chancer betydeligt. Og via Rafsanjani støttes Rowhani tillige af familiemedlemmer til republikkens grundlægger, ayatollah Ruhollah Khomeini. Således har Khomeinis datter, Zahra, i et åbent brev opfordret den øverste åndelige leder til at omgøre beslutningen om at blokere Rafsanjani fra præsidentvalget. Naturligvis uden resultat. Khamenei besidder ikke Khomeinis dæmoniske karisma, men han er en snu politisk ræv, der siden 1989 har afbalanceret de stridende fløje i iransk politik, og kun når det har været højst politisk nødvendigt – når han har skønnet at systemet, neezam, har været i en udsat position, som efter valget i 2009, har han pantsat autoriteten i de konservatives lejr.  Ingen venter dog, at dagens valgresultat kommer i nærheden af situationen i 2009, uanset hvordan det går. Men det bliver interessant at følge, i hvor høj grad Barack Obamas indblanding i valgkampen vil påvirke udfaldet.

