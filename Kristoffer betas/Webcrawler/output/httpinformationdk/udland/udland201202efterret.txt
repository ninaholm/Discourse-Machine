Efterretningslæk fra Wikileaks igang
Medieorganisation WikiLeaks er gået igang med at offentliggøre fem millioner e-mails fra et amerikansk sikkerhedsfirma


 Endnu en stor læk er ifærd med at blive offentliggjort fra medieorganisationen WikiLeaks. I samarbejde med 25 mediepartnere er Wikileaks gået igang med at offentliggøre fem millioner e-mails fra det amerikansk sikkerhedsfirma Stratfor.
Firmaet sælger “geopolitiske analyser med en efterretningsbaseret tilgang” og er blevet kaldt et "skygge-CIA".
WikiLeaks oplyser, at organisationen har fået tilgang til en enorm mængde interne og eksterne e-mails, som er sendt mellem 2004 og 2011. På Wikileaks' hjemmeside wikileaks.org har man fra morgenstunden mandag kunne læse dokumenter, som angiveligt er lækket fra Stratfors system. Heriblandt interne emails og lister over efterretnings- og mediekontakter.
- Vi har at gøre med et privat efterretningsfirma, som støtter sig til informanter inden for den amerikanske regering, udenlandske efterretningstjenester med tvivlsomme forbindelser og journalister, siger Julian Assange.
- Det, som giver os grund til bekymring, er, at nogen af ofrene for deres efterforskning er helt reelle organisationer, som kæmper for en retfærdig sag, siger han.
Som led i en protest mod militærretssagen mod den amerikanske soldat Bradley Manning, der står anklaget for at stå bag WIkileaks' tre store megalæk fra Irak, Afganistan og det såkaldte Cablegate, gik hackergruppen Lulzsec, som er forbundet med gruppen Anonymous, sidst i december til angreb på Stratfors hjemmeside, lagde den ned og publicerede kreditkortoplysninger om en række af Stratfors kunder.
Stratfor-grundlægger og leder, George Friedman, advarede i januar om, at et stort antal e-mails var stjålet fra virksomheden. Han forsikrede dengang om, at der ikke var vigtige oplysninger i dem.
- Guderne må vide, hvad hundredvis af ansatte har skrevet i en uendelig række mails, som kan være pinligt, dumt eller genstand for fejlfortolkninger.
- Men hvis de, som gennemsøger dem, er på jagt efter konspiration, så vil de blive skuffet, sagde Friedman.
Der er mange nye navne blandt Wikileaks' seneste hold af mediepartnere, mens tidligere partnere som New York Times, der Spiegel og the Guardian efter skærmydsler med Julian Assange ikke er med i lanceringen. I den utraditionelle ende deltager aktivistgruppen the Yes Man også i lanceringen. Den er bedst kendt for at udsende falske pressemeddelelser på vegne af store globale virksomheder.
Link: The Global Intelligence Files

