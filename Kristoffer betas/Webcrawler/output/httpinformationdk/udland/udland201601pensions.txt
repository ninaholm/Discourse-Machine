Pensionsselskab presses for at opgive investering
Folkekirkens Nødhjælps pensionsselskab har investeret i firma, der får kritik for at operere på Vestbredden. Organisationen opfordrer pensionsselskabet til at opgive investeringen
Folkekirkens Nødhjælp opfordrer nu organisationens eget pensionsselskab til at opgive sine investeringer i en omstridt tysk virksomhed, der opererer i Vestbredden.


 Folkekirkens Nødhjælp, som ofte har kritiseret forholdene på den israelsk besatte Vestbred, opfordrer nu organisationens eget pensionsselskab til at opgive sine investeringer i en omstridt tysk virksomhed, der netop opererer i området.
Pensionsselskabet Nordea Liv & Pension er et flere danske pensionsselskaber, der kritiseres for at have aktier i det tyske multinationale byggematerialevirksomhed HeidelbergCement, som udvinder cement på besat palæstinensisk jord.
Senest har FOA bedt sit pensionsselskab, PenSam, om at revurdere investeringen i HeidelbergCement.
Forværret dag for dag
Ifølge Lisa Henry, katastrofechef i Folkekirkens Nødhjælp, er organisationen i »dialog« med pensionsselskabet og har gjort opmærksom på problemerne med situationen på Vestbredden og aktierne i HeidelbergCement.
»Jeg vil sige, at det er en konstruktiv dialog og Nordea overvejer situationen. Det er den bedste måde at gøre det på: gå i tæt dialog med Nordea og prøve at dokumentere, hvad der sker på Vestbredden. En organisation som vores kan netop se de humanitære konsekvenser af besættelsen af Vestbredden – og de bliver forværret dag for dag. Hvilket vi forsøger at forklare Nordea«
På spørgsmålet om, hvad konsekvensen bliver, hvis Nordea Liv & Pension fastholder aktierne i HeidelbergCement, svare Lisa Henry:
»Når man læser rapporterne om, hvad der foregår dernede, så tror jeg ikke, at nogen kan blive ved med at holde fast i den investering. Jeg har tillid til, at Nordea nok skal komme til den samme konklusion.«
I en skriftlige kommentar understreger Nordea Liv & Pension, at det har »stort fokus« på selskabers tilstedeværelse i de besatte områder og derfor følger situationen også i forhold til HeidelbergCement.
Læs også: Striden om sosu’ernes pensionspenge – og Vestbredden
Den tyske virksomhed, der har hovedsæde i Heidelberg i delstaten Badem-Württemberg, er verdens tredjestørste cementproducent.
Selv om pensionsselskabets eksterne samarbejdspartnere årligt foretager en såkaldt screening af de løbende investeringer – og holder øje med om de lever op til normer og internationale konventioner – vil selskabet dog nu med egne øjne undersøge kritikken af den tyske virksomhed.
»Vores dedikerede Responsible Investment (RI)-team planlægger desuden selv et feltstudiebesøg i området til foråret for med egne øjne at vurdere situationen. Aktivt ejerskab er en vigtig del af vores RI-politik, og hvis et selskab eller en branche giver anledning til bekymring, kontakter vi dem og indleder en dialog. Vi foretrækker altid dialog frem for eksklusion. Nordeas komité for ansvarlige investeringer kan dog, som en sidste udvej, beslutte at ekskludere investeringer fra alle fonde, hvis der ikke vises tilstrækkelig vilje til forandring,« hedder det i den skriftlige kommentar.
Mellemfolkeligt Samvirke (MS) mener, at Nordea Liv & Pension gør for lidt og for sent.
»Det er da fint. Men et felstudie til foråret om et emne, som har været bragt op siden 2012 virker ikke som den fornødne omhu i forhold til de internationale retningslinjer for investeringerne. Der er jo masser af viden derude om præcis det selskab, som man måske også kunne starte med at forholde sig til,« siger Troels Børrild, politisk rådgiver i Mellemfolkeligt Samvirke.
I december valgte PFA Pension at droppe sine investeringer i HeidelbergCement, hvorimod SEB Pension ikke udelukker den tyske virksomhed.
»SEB Pension investerer ikke aktivt i Heidelberg Cement. Vi følger SEB’s overordnede investeringspolitik og oplever, at det giver bedre resultater at påvirke virksomheder til at ændre adfærd via dialog end at frasælge,« hedder det i en skriftlig kommentar fra pensionsselskabet.

