Ortodokse jøder stener israelske busser
Ortodokse jøder føler, at deres ærbarhed bliver krænket, når mænd og kvinder tager bussen sammen i Jerusalem. Nu griber de til hårdere metoder


 Det er en velkendt scene: En israelsk bus, der kører i nærheden af det overvejende palæstinensiske Østjerusalem, bliver overdænget med sten, som smadrer vinduerne og forskrækker passagererne. Denne gang er stenkasterne bare ikke arabere, men jøder. Volden er en del af en uhellig krig, hvor højtråbende og meget ortodokse grupperi Mea Shearim forsøger at tvinge Israels førende busselskab og dermed hele det israelske samfund til at underkaste sig strenge religiøse regler.
Selv om Israel definerer sig som en jødisk stat, er det til diskussion, hvad det rent faktisk betyder, og religiøse og verdslige jøder slås konstant om at opnå størst gennemslagskraft i udformningen af landets karakter. Den seneste strid omhandler et krav - som er i overensstemmelse med den strengeste fortolkning af jødisk lov - om adskillelse af mænd og kvinder på en buslinje, der forbinder Mea Shearim, den ortodokse højborg i Jerusalem, med Grædemuren. Mange meget ortodokse jøder mener, at adskilte siddepladser, hvor kvinder benytter en indgang og sæder bagerst i bussen, er nødvendige for opretholdelsen af traditionerne, der foreskriver ærbarhed og forbyder fysisk kontakt de to køn imellem. Verdslige jøder mener, at kravet om fromhed i busser er en del af et større forsøg på at omdanne Jerusalem til en slags Teheran. Volden er en stor udfordring for Jerusalems nye borgmester, Nir Barkat, der kom til magten sidste år takket være stemmer fra verdslige israelere, som er bekymrede over de ortodokse jøders stigende indflydelse.
Krænket ærbarhed
Menachem Kenig, som er leder for den komité, der advokerer for adskillelse af mænd og kvinder i busserne, mener, at Israels førende busselskab, Egged, faktisk tvinger religiøse mennesker til at synde:
"Det eneste sted, hvor mænd og kvinder tvinges til at være sammen, er i bussen," siger han. "Folk er stuvet sammen, og mænd og kvinder bliver presset op mod hinanden. Der er pludselige opbremsninger og skarpe sving, og mændene falder oven på kvinderne. Det gør os vrede, fordi det er en krænkelse af ærbarheden, som er et grundlæggende begreb for ortodokse jøder."
Men Laura Wharton, et verdsligt medlem af Jerusalems byråd, siger, at forsøget på at fremtvinge en buslinje med adskillelse af mænd og kvinder er "oprørende og ekstremistisk" og tilføjer:
"Det er ydmygende at blive sendt ned bagerst i bussen."
Egged har midlertidigt indstillet driften på den omstridte linje efter stenkast mod flere busser i sidste uge. En butiksejer i Mea Shearim sagde: 
"Ifølge den jødiske religion er det forbudt at beskadige andres ejendom. Disse personer skader de ortodokse jøder, som er meget taktfulde mennesker. Det er sandt, at Egged ikke giver de ortodokse jøder god service, men det problem løser man ikke med afstumpet vold."
Menachem Kenig sagde, at det var transportministeriets beslutning om at lukke en gratis buslinje med adskillelse af mænd og kvinder, som hans komité havde lanceret, der har udløst volden. Han betegnede stenkastningen som "meget ubehagelig", men forudså nye voldsepisoder. Egged, som har monopol på busdriften i Jerusalem, siger, at selskabet ikke vil indføre adskillelse af kønnene på den omstridte linje, fordi den også benyttes af passagerer, der ikke er ortodokse. Der er adskillelse af mænd og kvinder på de linjer, hvor næsten alle passagerer er meget ortodokse, sagde en talsmand for busselskabet.

©The Independent og Information. Oversat af Mads Frese

