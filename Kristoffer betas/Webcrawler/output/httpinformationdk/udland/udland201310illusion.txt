Illusionen om en drøm
Kun få taler stadig om USA som mulighedernes land. Tårnhøje studieafgifter er bare en af de barrierer,  man møder på vej mod toppen. I stedet er amerikanerne nu begyndt at kigge mod Danmark som stedet, hvor den amerikanske drøm kan blive til virkelighed


 
	Jeg har nu boet knap tre måneder i USA, og det står helt klart for mig, at den amerikanske drøm er en illusion. Eller måske er den lige præcis det, den udgiver sig selv for at være: En drøm – i samme kategori som drømmen om at vinde i lotto eller blive verdens bedste fodboldspiller. Det er muligt for alle at arbejde sig op fra bunden, men det kræver meget mere end almindeligt knofedt eller en god idé.

	I New York viser det sig i form af alt fra tårnhøje boligpriser, pinligt lav mindsteløn, hjemløse på hvert gadehjørne, groteske studieafgifter og symbolet på det hele: Wall Streets stigende magt og økonomiske afkast.

	Men det slog mig alligevel først rigtigt den anden dag, da en underviser i et fag om velfærdsstaternes udvikling verden over sagde det meget enkelt: »Det er snart svært at finde nogen, der stadig argumenterer for, at USA er mulighedernes land.«

	Frihed frem for ansvar

	Jeg har en ganske udokumenteret idé om, at amerikanerne har forladt ideen om social mobilitet og lighed for den enkelte, fordi et andet kerneelement, frihedsbegrebet, har taget overhånd. Fordi Reagan, Friedman og andre succesrigt fik blåstemplet friheden som det altdominerende varemærke for den amerikanske selvforståelse. Frihed til at udnytte markedskræfterne, og frihed frem for samfundsansvar til uddannelsesinstitutioner, forsikringsselskaber og kapitalfonde.

	De største amerikanske fortalere for det komplet selvregulerende marked mener, at drømmen stadig lever. Men i en verden, hvor titler fra fine uddannelser er blevet en samlebåndsvare, er mulighederne for uddannelse i mulighedernes land simpelthen for dårlige. Studieafgifterne er steget 538 pct. i USA siden 1985, og har i realiteten gjort det ganske umuligt at komme igennem studierne uden en enormt tyngende gæld. Hvis man da ikke har en mor eller far med en seriøs opsparing. Set fra et dansk synspunkt er det også svært at se sig selv studere ret mange semestre i USA, når beløbet for et enkelt semester overstiger 100.000 kr., som det gør i mit eget tilfælde.

	Den danske virkelighed

	Kun 34 pct. af de højt præsterende studerende fra lavindkomstbaggrund går på et af de såkaldte selective colleges (de mest populære universiteter, red.) – for højindkomstbaggrund-studerende er tallet 78 pct.

	Den amerikanske drøm opstod måske som et samfundsideal, men er endt som en urealistisk motivationsfaktor. En lokkende medicin for hårdtarbejdende mennesker til at holde trængslerne ud. Opium for folket. Amerikanerne kigger nu i stedet mod Danmark, hvor verdens lykkeligste folkefærd i deres øjne får alt foræret. For nylig gæstede Nick Hækkerup (S) The New School. Temaet var: The American dream comes to life in Denmark. Magasinet The Atlantic satte desuden trumf på og erklærede på deres forside i juni: »The American dream is not dead. It is alive in Denmark.«

	Også mine medstuderende og undervisere på The New School bærer myten videre med spørgsmål som: »Jeg har hørt, at når man har født et barn sender staten en offentligt ansat ud til at lave mad til den nye familie.«

	Eller: »Det er noget med, at I bliver betalt for at gå på universitetet?«

	Jeg ved ikke, om Danmark virkelig opfylder kriterierne for at være den amerikanske drøms arvtager. Jeg er heller ikke sikker på, at det er den slags drøm, der skal sætte standarder for vores smørhul. Men jeg føler mig privilegeret og glad for, at jeg ikke er født i New York. For vi har bedre muligheder, selv om nogle vil kalde det mindre frihed. Det er noget, vi skal passe overordentligt godt på.

	 

Kristoffer Kræn er kandidatstuderende på The New School for Social Research i New York

