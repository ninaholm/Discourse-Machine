Saids hus i Betania
Muren er nøjagtig 53 skridt fra indkørslen til Saids hus. Bag den vejen til Oliebjerget, hvorfra der er få minutter til Jerusalem og den gamle by. Men i Betania er det som om den gamle by, det moderne Jerusalem, Israel og israelerne hører til på en anden planet... 


 Muren er nøjagtig 53 skridt fra indkørslen til Saids hus. Bag den vejen til Oliebjerget, hvorfra der er få minutter til Jerusalem og den gamle by. Men i Betania er det som om den gamle by, det moderne Jerusalem, Israel og israelerne hører til på en anden planet.
Betania er arabisk og stadig en landsby, omend en anden end den, Said rejste fra som 13-årig i 1948, da faren flyttede familien til Beirut. Dengang havde 1.800 sjæle adresse her i byen. I dag er her ca. 20.000, men Aburish-klanen er stadig toneangivende, som den har været siden det 19. århundrede.
Nogle familier fører dele af stamtræet tilbage til de jøder, der boede her i århundreder, »men de er her ikke længere«, som Safa, en af Saids utallige kusiner, bemærker, »og Betania var kristen indtil Saladins befrielse af Jerusalem, da alle skyndte sig at konvertere til islam.«
I dag er der et par kristne familier tilbage, men det var en Aburish, der i 1890'erne så mulighederne i de få kristne pilgrimmes interesse for landsbyen, hvor Jesus som bekendt opvækkede den døde Lazarus, nemlig Khalil Aburish, Saids farfar, der ejede fjerdedelen af en ruin på en bakke kaldet 'Lazarus grav'. Hans tre brødre ejede resten af runinen, og de blev købt ud for en slik, hvorefter han hegnede den ind og tog entré af de kristne pilgrimme. Således grundlagdes Aburish-formuen, der knæsatte klanens dominerende position i Betania, synliggjort ved det første hus med hele fem værelser og eget WC.
Uklar status
Nu er Said tilbage i sin fødeby efter 62 års fravær, og han har fundet dens status uklar. Før Muren kom til hørte Betania under det israelsk annekterede Jerusalem, men med Muren skulle byen overdrages til den palæstinensiske PA-myndighed i Ramallah, hvilket dog ikke er sket formelt. Begge parters politistyrke har derfor fri adgang, men indfinder sig aldrig.
I det hele taget bliver konturerne af den jødisk-arabiske konflikt mere nuancerede, når Said zoomer ind på virkelighedens gråzoner og som noget positivt nævner, at jødisk-arabisk kompagniskab finder sted i det lokale erhvervsliv. At det også udarter sig i hvad han kalder 'mafiametoder' er så endnu et vilkår. Som da et israelsk-palæstinesisk ejet speditionsfirma klarerede hans møbler, der ankom med skibsfragt fra Nice og stod opmagasineret i et pakhus til et betydeligt beløb pr. dag. Det tog måneder at få godset frisat, da firmaet bevidst forhalede processen medens pakhustaxameteret tikkede.
»Jeg opgav at sagsøge dem, for som min sagfører spurgte: har du lyst til at tilbringe al din tid i et retslokale?«
Det havde han ikke, så han betalte den blodige overpris.
Saids fætter, der runder huset hver dag, tilføjer med et resigneret skuldertræk:
»Der er ikke noget israelsk politi, der er heller ikke noget palæstinensisk politi, vi er overladt til os selv.«
Det passer på en måde fætteren fint, og han kører uantastet i sin bil uden nummerplade.
Før Muren kørte han over Oliebjerget til sit kontor i Østjerusalem på 10 minutter, nu skal han udenom bosættelsen Ma'ale Adumin ad vejen ned mod Det døde Hav. En tur på aldrig under en halv time. Så han har solgt sit transportfirma. Også fordi han med muren mistede tilladelsen til at opholde sig i Østjerusalem. Han kunne anholdes når som helst ved en af de kontrolposter, han passerede for at nå på arbejde.
»Den risiko løb jeg i fire år, før jeg gav op.«


