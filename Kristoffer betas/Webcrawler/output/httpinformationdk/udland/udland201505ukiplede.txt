Ukip-leder Nigel Farage trækker sig
Nigel Farage trækker sig som leder af Ukip, men går måske allerede efter formandsposten igen til september.


 Lederen af UK Independence Party (Ukip), Nigel Farage, trækker sig som leder af partiet, meddelte han fredag middag.
Han drager konsekvensen, fordi han ikke har formået at hive en sejr i land i valgkredsen Thanet South, og dermed får han ikke selv en plads i det britiske parlaments Underhus.
Den 51-årige Farage lever op til sit løfte, som han kom med inden valget, hvor han bebudede, at han ville træde tilbage som leder af det EU-skeptiske og indvandringskritiske parti, hvis han ikke kom ind i parlamentet.
Nigel Farage's exit som formand kan dog gå hen og blive kort. Han udelukker ikke, at han vil forsøge at genindtage posten som partiets formand. Måske allerede til efteråret.
- Der bliver valg om formandsposten i Ukip i september, og jeg vil hen over sommeren overveje, om jeg vil lægge mit navn i hatten til formandsjobbet igen, betroede Nigel Farage journalister.
Han foreslår, at partiets viceformand, Suzanne Evans, indtager posten som midlertidig formand, indtil den reelle formand bliver udpeget ved et formandsvalg.
At Ukip med en solid stigning i antallet af stemmer kun vinder et enkelt sæde i Underhuset, kan virke paradoksalt. Partiet fik omkring fire millioner af briternes stemmer, hvilket svarer til cirka 13 procent.
Forklaringen ligger i det britiske valgsystem, der historisk har favoriseret de store partier, Labour og Det Konservative Parti.
Ifølge reglerne er det kun den kandidat og det parti, der får flest stemmer i den enkelte valgkreds, der vinder sædet. Samtlige andre stemmer er spildt.
Fredag efterlyste Ukip ikke overraskende en reform af det britiske valgsystem, som Ukip kalder for dysfunktionelt.
Eneste repræsentant for Ukip i Underhuset bliver ifølge britiske medier Douglas Carswell, der er valgt ind i Clacton.

