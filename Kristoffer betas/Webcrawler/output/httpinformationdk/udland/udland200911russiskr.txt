Russisk revolution 2.0
Ruslands ledere, Dmitrij Medvedev og Vladimir Putin, kappes om at digitalisere landet
Medvedev brugte sin Youtube-kanal som medie, da han for nylig tog afstand fra Stalin-tidens forbrydelser.


 Barack Obama har det, Nicolas Sarkozy har det, pave Benedict XVI har det, og nu har Ruslands præsident, Dmitrij Medvedev, det også - sin egen kanal på Youtube, sin egen hjemmeside, sin egen blog, sin egen Twitter-profil og hvad der nu ellers er af hypermoderne kommunikationskanaler i cyberspace.
Og Medvedev er en flittig bruger af de sociale netmedier i modsætning til sin forgænger, den nuværende premierminister Vladimir Putin, der som præsident foretrak tv-transmitterede 'samtaler med folket'.
Putin har hverken blog eller Youtube-kanal, men han var dog stolt som en pave, da han for nogle år siden kunne oplyse, at nu havde alle russiske skoler mindst en computer med adgang til nettet.
Medvedev derimod er simpelthen bidt af en gal computer. Da han forleden fordømte Stalin og indirekte tog afstand fra Putin, ja så skete det selvfølgelig på youtube.com/kremlin.
Nu har Medvedev annonceret, at han med oprettelse af det, han kalder 'Den Elektroniske Regering', ønsker en informations- og kommunikationsrevolution i Rusland. Borgernes møde med det offentlige skal i løbet af få år foregå via computer og net. Alt lige fra registrering af biler, huse og lejligheder over selvangivelser til netbank skal foregå via nettet.
Det vil i givet fald være et stort skridt fremad for befolkningen i det store land og et tilbageskridt for alle de offentligt ansatte bureaukrater, der lever af bestikkelse i forbindelse med netop den slags operationer.
Putin lugter lunten
Medvedev har indkaldt til Statsrådsmøde den 23. december med netop dette emne på dagsordenen. Her skal regering, præsidentadministrationen og parlamentet sammen med eksperter, politikere og forretningsfolk efter Medvedevs ordre diskutere og i detaljer planlægge oprettelsen af Den Elektroniske Regering.
Medvedev er altså i færd med at forsøge at overhale Putin inden om op til det næste præsidentvalg, men den snu Putin har lugtet lunten.
Få dage efter Medvedevs indkaldelse til møde i Statsrådet, fik regeringschefen Putin travlt med at indkalde til et lignende møde. Han hasteindkaldte til regeringsmøde i byen Ufa i den centralrussiske muslimske provins Basjkortostan - langt fra Moskva og Kreml - hvor Putin og regeringen holder møde med provinsguvernører, embedsmænd og rige forretningsmænd. Tema: oprettelse af en portal med navnet 'Elektronisk regering i Rusland'.
De eneste, som ikke er inviteret, er Dmitrij Medvedev og hans folk.


