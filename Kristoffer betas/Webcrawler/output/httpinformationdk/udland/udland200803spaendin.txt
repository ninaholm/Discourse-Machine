Spændinger i Sydamerika
Spændinger i Sydamerika efter Colombias drab på en oprørskommandant på ecuadoriansk territorium. USA støtter Colombias bestræbelser på at svare igen på "truslen" fra de colombianske FARC-oprørere


 USA støtter Colombias bestræbelser på at svare igen på "truslen og udfordringen" fra de colombianske FARC-oprørere.
- Vi betragter FARC som en terrororganisation. Vi støtter Colombia i dets bestræbelser på at svare igen på den trussel og udfordring, sagde en talsmand for USA's udenrigsministerium mandag.
Udtalelsen faldt efter, at Colombias hær har gennemført et kommandoangreb ind over grænsen til Ecuador i jagten på oprørere. En oprørskommandant, Raúl Reyes, der var næstkommanderende i FARC (Colombias Revolutionære Væbnede Styrker), blev dræbt ved angrebet.
Både Ecuador og Venezuela opmarcherede soldater ved deres grænse til Colombia efter det colombianske angreb. Ecuador har ifølge en militærembedsmand i hovedstaden Quito sendt 3200 soldater til grænsen til Colombia, skriver nyhedsbureauet Reuters.
Samtidig skriver såvel Reuters som nyhedsbureauet AP, at dokumenter på den dræbte oprørskommandants computer viser, at der har været forbindelse mellem FARC og Venezuelas præsident, Hugo Chavez.
Ifølge AP siger Colombias politichef, at dokumenterne viser, at FARC-oprørerne sendte penge til Chavez, da han sad fængslet for kupforsøg, inden han blev valgt til præsident i Venezuela.
Reuters citerer den samme politichef for at sige, at dokumenterne viser, at Chavez har sendt penge til oprørerne og ikke omvendt.
Politichefen sagde tidligere mandag, at dokumenter fra den dræbte oprørskommandants computer har afsløret bånd mellem oprørskommandanten og en repræsentant for Ecuadors regering. Det afviser Ecuadors regering imidlertid.
Regeringen i Colombia forsøgte tidligere mandag at mindske spændingerne i forholdet til de to sydamerikanske nabolande, efter at de har sendt soldater til grænsen.
Colombias regering besluttede at afstå fra militære modforholdsregler.
- Vi er i stand til at mobilisere vort folk, men det ser vi ikke nogen grund til at gøre, siger den colombianske forsvarsminister, Juan Manuel Santos, til colombiansk radio.
- Vi har en veltrænet og dygtig hær, men vi har udstationeret den for at håndtere vores interne konfrontationer, siger han med henvisning til kampen mod FARC.
Ecuador hjemkaldte mandag sin ambassadør i Colombia og advarede om, at den colombianske hærs aktion kan få "de yderste konsekvenser".
Samtidig meddelte den venezuelanske præsident, Hugo Chávez, at han også sender 10 bataljoner fra hæren til landets grænse til Colombia. Soldaterne støttes af kampvogne og kampfly.
Chávez sagde, at Ecuador "kan regne med Venezuela uanset, hvad det måtte have behov for - og uanset til hvad".
- Vi ønsker ikke krig, sagde Chávez. 
- Men vi vil ikke lade imperiet og dets skødehund, præsident Uribe, forsøge at gøre os svagere.
"Imperiet" er Chávez' generelle betegnelse for USA, og Uribe er den colombianske præsident, Álvaro Uribe.
Chávez gav desuden sin udenrigsminister ordre til at lukke den venezuelanske ambassade i Bogotá og bede alle diplomater om at komme hjem.
