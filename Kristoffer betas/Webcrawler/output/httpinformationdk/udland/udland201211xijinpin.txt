Xi Jinpings store udenrigspolitiske udfordring
At beskytte Kinas interesser på den internationale scene og samtidig ikke skræmme omverdenen. Det bliver en af den kommende kinesiske leder, Xi Jinpings største udenrigspolitiske udfordringer
Den mest uforudsigelige og nyeste indflydelse på Kinas udenrigspolitik er den voksende nationalisme i den kinesiske befolkning, som via internettet og protester i gaderne presser centralgeringen, eksempelvis i sager om territoriale stridigheder.


 Der er flere udfordringer og potentielle konflikter. Og der er flere aktører, der gør sig gældende.
Når Xi Jinping om få dage bliver Kinas nye leder, vil han få ansvaret for at håndtere en udenrigspolitisk situation, der er langt mere kompleks og problemfyldt end den, som hans snarlige forgænger, Hu Jintao, fik overdraget for et årti siden.
Samtidig skal Xi Jinping forsøge at stå for en mere udfarende udenrigspolitik for at værne om landets stadig større internationale interesser og samtidig undgå at skræmme specielt Kinas naboer, der allerede i stor grad ser skeptisk på Kinas økonomiske og militære vokseværk.
»Det bliver en utrolig svær balancegang,« siger Shi Yinhong, professor i internationale relationer ved Folkets Universitet i Beijing.
Da Hu Jintao kom til magten i 2002 var Kina lige kommet ind i verdenshandelsorganisationen WTO og var en relativ opkomling, der forsøgte at etablere sig på den internationale scene. I dag er situationen en ganske anden. Kina er blevet en central spiller globalt, og landets internationale rækkevidde er hastigt blevet større og ligeså er landets økonomiske og militære pondus. Landet har nu verdens næststørste økonomi, og stod i 2009 for 14,5 pct. af den globale vækst sammenlignet med 4,6 pct. i 2003. Kinas handel med omverdenen er også steget markant – f.eks. med det afrikanske kontinent, som Kina i 2000 handlede med for 10 mia. dollar; i 2011 var det tal kommet op på 150 mia. dollar.
Og mens Kinas militære formåen fortsat er langt under USA’s, så er landets officielle militærbudget øget fra 14,6 mia. dollar til 106 mia. dollar på 12 år – og ifølge flere vurderinger er det virkelige beløb langt højere.
Lav profil
Til trods for den økonomiske og militære fremgang, er kinesisk udenrigspolitiks ledetråd fortsat officielt, at landet skal holde en lav profil internationalt og ikke blande sig i andre landes interne anliggender. Det vil dog blive stadig sværere for Xi Jinpings regering at følge den grundregel.
»Kina har stadig flere interesser rundt om i verden, som vi bliver nødt til at beskytte, og vi skal derfor have en mere aktiv udenrigspolitik,« siger Yan Xuetong, leder af instituttet for internationale studier ved Tsinghua Universitet i Beijing.
Kinas umiddelbare internationale interesser er klare. Udenrigspolitikken skal sikre adgang til udenlandske markeder for at stille landets stadig større appetit efter energi, fødevarer og andre ressourcer, der er nødvendige for, at Kina kan opretholde sin høje vækst.
Men de mål giver Beijing udenrigspolitiske hovedpiner og udfordrer det erklærede ønske om at holde lav profil. Da mange af destinationerne for kinesiske investeringer og mange af kilderne til kinesiske ressourceleverancer kommer fra politisk ustabile egne af verden, risikerer Beijing at blive involveret i stadig flere krisesituationer. Landet har allerede fået en forsmag. Fra at skulle evakuere 36.000 kinesiske arbejdere sidste år i forbindelse med den libyske borgerkrig til at blive tvunget ind som part i den sudanesiske borgerkrig, som har truet olieleverancer til Kina. Og fra at beskytte kidnappede kinesiske arbejdere tidligere i år i både Egypten og Sudan til at blive tvunget til at tage stilling i FN’s Sikkerhedsråd til borgerkrigen i Syrien eller til det omstridte atomprogram i Iran, en af Kinas hovedleverandører af energiforsyninger – hvilket igen har ført Kina på kollisionskurs med vestlige lande og specielt USA.
Desuden har Kinas voksende økonomiske og militære magt kombineret med sulten efter ressourcer ført til sammenstød med nabolande som Vietnam og Filippinerne, som Beijing bl.a. kæmper med om retten til at udvinde olie i Det Sydkinesiske Hav.
»Det tvinger Kina til at spille en større rolle,« siger Shi Yinhong.
»I alle tilfælde – fra beskyttelse af kinesiske arbejdere til stridighederne med nabolandene – presser den kinesiske befolkning landets regering til at tage affære og føre en hårdere og mere aktiv udenrigspolitik.«
Og, siger Yan Xuetong:
»Kina skal være i stand til at forsvare sine økonomiske interesser og statsborgere i udlandet mere aggressivt – både diplomatisk og militært.«
Den udfordring kommer samtidig med, at Kinas voksende interaktion med omverdenen har bragt mange flere aktører i spil, som ønsker at påvirke landets udenrigspolitik: Fra statsejede virksomheder og lokalregeringer, der har økonomiske interesser i udlandet, til ministerier, som til tider har modsatrettede målsætninger – f.eks. har udenrigsministeriet et større ønske om gode relationer til omverdenen, mens handelsministeriets primære mål er at sikre så favorable forhold for landets økonomi som muligt, selvom det kan skade forholdet til eksempelvis USA. Men den mest uforudsigelige og nyeste indflydelse på Kinas udenrigspolitik er den voksende nationalisme i den kinesiske befolkning, som via internettet og protester i gaderne presser centralgeringen, der er utrolig følsom overfor anklager om ikke at være i stand til at beskytte Kinas interesser. Voldsomme demonstrationer for få måneder siden mod Japan og tidligere i år mod Filippinerne – i begge tilfælde pga. territoriale stridigheder – har sammen med mange af de kinesiske medier, som har oppisket en nationalistisk stemning, gjort det sværere for regeringen at finde fredelige udenrigspolitiske løsninger med nabolandene, da den føler, at det kan føre til et tab af ansigt overfor landets egen befolkning.
»Den nationalistiske stemning i befolkningen er blevet en stærk indflydelse på udenrigspolitikken,« siger Shi Yinhong.
Større mistillid
Problemet er dog for Kina, at en stærkere og hårdere udenrigspolitisk profil under Xi Jinping kan risikere at forværre landets udenrigspolitiske situation, da det vil blive langt sværere for Beijing at inddæmme den voksende opfattelse, i specielt nabolandene, af Kina som en trussel.
»I takt med at Kina bliver stærkere, er der mange, der udtrykker mistillid til Kinas intentioner,« siger Shi Yinhong.
»Men det er ikke i Kinas interesse at skabe konflikt, da Kina har brug for fredelige omgivelser for at sikre landets fremtidige udvikling.«
I september sagde den kommende leder Xi Jinping ved et asiatiske topmøde i Beijing, at Kinas udvikling er afhængig af, at der ikke er konflikt i Asien og resten af verden. I et forsøg på at berolige nervøse nabolande sagde han, som andre kinesiske ledere også har gjort, at Kina ikke vil opføre sig aggressivt.
»Kina vil altid forpligtige sig økonomisk udvikling, verdensfred og menneskehedens fælles udvikling,« sagde Xi. Men det lader dog ikke til at overbevise. Specielt efter de sidste års territoriale stridigheder mellem Kina og Japan og lande i Sydøstasien, hvor kinesisk retorik har været skarp, og kombineret med et stadig voksende kinesisk militærbudget har flere asiatiske nationer følt sig truet og har i øget grad bevæget sig mod USA for at søge beskyttelse – en udvikling, der blot er med til at øge spændingerne og mistilliden mellem Beijing og Washington.
»Det bliver en af Xi Jinpings største udfordringer på den udenrigspolitiske scene: at overbevise om, at Kina er fredelig,« siger Shi Yinhong.
»Det er nødvendigt for at sikre Kina gode udviklingskår.«

