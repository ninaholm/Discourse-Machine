Elbiler sælger som aldrig før i EU og USA
Markedet for elbiler udvikler sig måske langsommere, end mange havde forventet, men der er lys for enden af tunnelen, lyder det fra branchen. Spørgsmålet er, om det bliver USA, Kina eller Europa, der dominerer fremtidens marked
Indtil 2015 er elbiler fritaget for afgifter herhjemme, men der er stadig intet besluttet om priserne fra næste år. Det bekymrer både branchen og klimabevidste forbrugere med bil. Adem Fajkovic fra Østerbro i København oplader sin elbil. Arkiv


 Der kommer fart på elbilerne, når der den 13. september i Beijing i Kina køres det første af sæsonens Formula E racerløb udelukkende for elbiler.
Løbene arrangeres af det internationale motorforbund, FIA, der også står bag de benzindrevne bilers Formel 1-løb, og dermed træder elbilen ind i det fine selskab, hvor de store bilproducenter kæmper om prestige, penge og innovation.
»Helt fra begyndelsen har ideen med Formula E været at promovere elbilindustrien og ændre folks opfattelse af elbilen,« forklarede Alejandro Agag, direktør i Formula E Holding, da løbet blev annonceret i november sidste år.
Han mener, at folk har svært ved at se elbilen som cool og tro på, at den kan opfylde deres behov, og at det er hovedårsagerne til, at industrien ikke vokser hurtigere. Men det vil Formula E ændre på.
»Motorsport kan hjælpe med at vise folk, at elbiler ikke behøver at være langsomme eller kedelige. Og hvad vigtigere er, kan vi være med til at accelerere den teknologiske udvikling af blandt andet batterier, infrastruktur og pris (...) Vi håber, at Formula E kan være bindeled og katalysator for producenter, eksperter, politiske ledere og storbyer, og at vi sammen kan skabe en udvikling frem mod en mere bæredygtig transport.«
Formule E skal køres som et årligt gadeløb i verdens større byer. Der er foreløbigt planlagt 10 løb pr. sæson.
Ifølge en brancheanalyse foretaget af konsulent- og revisionsvirksomheden Ernst & Young i november sidste år vil Formula E netop betyde, at elbil branchen kan forvente gyldne tider.
»Vores analyser viser et kæmpe potentiale, som Formula E skal hjælpe med til at accelerere – det gælder ikke kun den teknologiske udvikling, men også i forhold til at nedbryde mange af de misvisende forestillinger, der hersker omkring elbilen. Med forventet 77 mio. flere elbiler på vejene i 2040 som et resultat af Formula E og andre involveredes store indsats bliver den seneste teknologi til racerbiler første skridt på en meget spændende rejse for elbilindustrien,« forklarede Juan Costa Climent fra Ernst & Young tilbage i november.
Flere, bedre og billigere
Men det er ikke kun for elektriske racerbiler, at udviklingen går stærkt. Det gør den også for mere almindelige elbiler, der sælger som aldrig før.
I første halvår af 2014 er der således solgt mere end 70 procent flere elbiler i USA og i Europa i forhold til for et år siden. Det viser en ny rapport fra den fælleseuropæiske grønne tænketank Transport & Environment.
Og i Danmark går det også fremad. Indtil udgangen af juli i år er der solgt 670 elbiler, hvilket er godt tre gange så mange, som i samme periode sidste år. Selv om der er tale om en stigning, så udgør salget af elbiler dog kun beskedne 0,4 procent af det samlede salg af personbiler herhjemme. Fra januar til juli i år blev der solgt godt 113.000 personbiler i Danmark. Alligevel frygter branchen, at Danmark langsomt kommer til at sakke bagud på elbilmarkedet.
»Når vi ser på, hvordan det ser ud i verden, kan vi sagtens pege på flere lande, hvor der sælges flere elbiler. Men set i forhold til det samlede salg – og når vi taler rene elbiler, ikke hybrid – så er vi ok med,« siger branchechefen i Dansk Elbil Alliance, Lærke Flader.
Når salget af elbiler stiger både i Danmark og globalt, så skyldes det blandt andet, at der er kommet flere modeller på markedet fra særligt de tyske producenter.
Samtidig er økonomien i elbiler blevet langt bedre og infrastrukturen er forbedret. Og endeligt skyldes det øgede salg, at flere ejere af en elbilflåde som kommuner og offentlige institutioner i stigende grad køber elbiler, fortæller Lærke Flader.
»Men vi kommer kun videre, hvis politikerne vil det. Og desværre ser det ikke ud til, at der kommer en omlægning af bilafgifterne lige nu.«
Hos Det Økologiske Råd luftes samme bekymring. På trods af at 2013 var et godt år for elbilerne i Danmark – og 2014 bliver endnu bedre – var andelen af solgte el- og plug-in hybridbiler mindre end gennemsnittet i hele EU.
»Det er sørgeligt at Danmark er gået fra at være helt i front til at halte bagefter. Alle er enige om, at vi skal have elbiler på vejene i stor stil, men der mangler politisk vilje til at få det til at ske,« siger Jeppe Juul, transportmedarbejder i Det Økologiske Råd, i en pressemeddelelse.
Han henviser blandt andet til, at politikerne endnu ikke har besluttet, hvad der skal ske, når afgiftsfritagelsen for elbiler udløber i 2015, og at der stadig ikke er fundet en fornuftig beskatningsmodel for de såkaldte plug-in hybridbiler.
Usikkerhed i Danmark
Derfor holder elbilbranchen i Danmark i disse dage vejret. I regeringsgrundlaget fra 2011 skriver den nuværende regering, at den i den indeværende regeringsperiode vil fremsætte et »forslag til en provenuneutral reform af afgifterne på personbiler«, der understøtter, at det bliver »billigere at købe en energirigtig bil«.
Som det er i dag, beskattes biler af salgsprisen – og ikke som det eksempelvis kendes fra Norge i henhold til, hvor meget CO2 bilen lukker ud. Det betyder, at hybridbiler, der flere steder i verden enten beskattes lavere eller slet ikke beskattes, er forholdsvis dyre. »Når man i Danmark baserer afgifterne på prisen, så betyder det, at man betaler en meget lille afgift for de helt små og billige biler. Det bevirker, at de ikke bare udkonkurrerer andre biler, der måske forurener mindre, men koster mere, men også at de presser den offentlige transport og andre grønne transportløsninger,« siger Lærke Flader.
»Derfor er det lidt skidt,« siger hun:
»Det betyder, at to biler, der udleder den samme mængde CO2, ender med at betale vidt forskellige afgifter,« siger Lærke Flader.
»Eksempelvis betaler hybridbilen 180 procent i skat, og det bliver til omkring 200.000 kroner eller mere, mens en af de små nye biler beskattes med en mindre procentsats, og samlet bliver det til måske 30.000 i skat, selv om den lille benzinbil udleder dobbelt så meget CO2 som den dyrere hybridbil,« siger Lærke Flader.
Men indtil videre kommer danskerne nok til at se langt efter en reform af bilbeskatningen. Et valg er for tæt på i tid til, at regeringen tør ændre ved noget så betændt som skat. Det mener i hvert fald Enhedslisten.
»Jeg har på fornemmelsen, at regeringen er lidt i knibe. I regeringsgrundlaget står jo, at regeringen ville lave en udgiftsneutral omlægning af bilafgifterne for at fremme de grønne alternativer, men jeg tror ikke, at regeringen tør,« siger Henning Hyllested, trafikpolitisk ordfører for Enhedslisten. Aftalen om afgiftsfritagelse for elbiler i Danmark udløber ved udgangen af 2015, og foreløbigt er der ingen afklaring på, om elbiler derefter fortsat vil være afgiftsfritaget.
»Det er jo lige op over. Branchen skal have klarhed over, hvad den kan forvente,« siger branchechef hos Dansk Elbil Alliance, Lærke Flader.
Enhedslisten går derfor ind til de kommende finanslovforhandlinger med et konkret ønske om, at regeringen forlænger afgiftsfritagelsen for rene elbiler.
»Vi må som et minimum fortsætte med at fritage elbiler for afgifter. Ikke mindst så der kommer ro om elbilmarkedet. Det er selvfølgelig ikke nok, hvis man for alvor vil have gang i salget af elbiler. Men det er det mindste, vi kan gøre.«
Først på markedet
I Danmark udgør transportsektoren en af de største forhindringer på vejen mod et fossilfrit samfund i 2050, som de danske politikere på begge sider af folketingssalen har sat som mål. Derfor undrer det både i branchen og hos regeringens støttepartier, at der ikke er mere velvilje fra regeringspartiernes side til at gøre noget ved dels bilbeskatningen, dels at sikre en fortsat afgiftsfritagelse for elbiler.
»Politisk kan man med afgifter styre bilparken derhen, man ønsker. Og vil politikerne have flere miljøvenlige biler, så skal de ændre på bilbeskatningen,« siger Lærke Flader.
For at presse bilproducenterne sætter EU løbende grænser for, hvor meget en bil må forurene med CO2. Og producenterne er blevet så dygtige til at rette ind i forhold til de stadigt strammere krav, at de faktisk er forud. Derfor bør EU ifølge Lærke Flader hurtigst muligt skærpe kravene yderligere.
»Man har allerede nået de mål for grænseværdier, der er vedtaget for 2015. Så her kunne EU gå længere. Vi må håbe, at man i EU vil arbejde for nogle skrappere grænseværdier,« siger Lærke Flader.
Og ifølge Lærke Flader handler det ikke kun om, at Danmark og EU har en række klima- og miljømål, som skal indfries. Det handler også om at komme ind og dominere et marked, der forventes at vokse markant over de kommende år. Det gøres dels ved at stille krav til producenterne – men også ved at gøre det økonomisk attraktivt at handle mere grønt.
I Kina har regeringen netop besluttet, at afgiftsfritage både elbiler, plug-in hybridbiler og brændselscellebiler for alle afgifter frem til udgangen af 2017. Kina producerer selv el- og hybridbiler, og afgiftsfritagelsen er tiltænkt at skulle stimulere markedet og udviklingen yderligere.
Derfor handler afgifter ikke kun om miljø- og klimapolitik, siger Lærke Flader. Det handler i lige så høj grad om at komme først ind på markederne og høste de største fordele:
»Det er jo ikke bare miljøpolitik, men industripolitik. Det handler om, hvem der skal være first mover og høste fordelene,« siger Lærke Flader.
»Og hvorfor skal det ikke være Europa, der bliver førende i verden, i stedet for at lande som USA og Kina løber med fordelene,« spørger Lærke Flader, branchechef i Dansk Elbil Alliance.

