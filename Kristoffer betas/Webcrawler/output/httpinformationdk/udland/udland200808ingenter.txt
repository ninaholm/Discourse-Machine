Ingen terror-alarm over danske atleter



 I forlængelse af mandagens terror i den kinesiske provins Xinjiang slår Center for Terroranalyse (CTA) fast, at man ikke har kendskab til konkrete trusler mod hverken OL eller de danske sportsfolk, der deltager ved legene. "CTA vurderer, at militante grupper med relation til Xinjiang-provinsen kan benytte OL til at tiltrække sig opmærksomhed. Det vil dog næppe påvirke sikkerheden for danske sportsfolk ved OL," hedder det fra CTA. Desuden slås det fast, at Muhammedkrisen har medvirket til at skærpe fokus på Danmark - også blandt ledende militante ekstremister i udlandet. ritzau

