Kinas rige ønsker at emigrere
Halvdelen af Kinas rige har planer om at forlade deres hjemland, viser en undersøgelse. For kommunistpartiet er rigmændenes iver efter at forlade landet en krads kommentar til partiets manglende evne til at skabe andet end økonomisk vækst
Kinas kommunistparti har sikret økonomisk vækst og stigende velstand. Millioner er løftet ud af fattigdom, og en ny klasse af superrige er blevet skabt. Problemet er bare, at de rigeste ikke har tillid til, at kommunistpartiet kan sikre stabilitet i landet. Her er vi indenfor i en skyskraber i Huaxi, Kinas rigeste by.


 Kina er i voldsom vækst og en supermagt in spe. Det er fremtidens land. Ikke desto mindre er Kinas velstående klasse klar til at vende hjemlandet ryggen. For dem er høje økonomiske vækstrater tilsyneladende ikke nok.
Ifølge en ny undersøgelse har 46 procent af kinesere med mere end 10 mio. yuan (ca. 8,5 mio. kr.) på bankbogen planer om at emigrere. Det er ønsket om at kunne tilbyde deres børn bedre uddannelsesmuligheder, bekymringen over sikkerheden ved deres investeringer i Kina og håbet om bedre livskvalitet, som får dem til at overvejer at forlade Kina.
Undersøgelsen er blevet til i samarbejde mellem Bank of China og Hurun Report, som indsamler oplysninger om Kinas rigeste. Den viser også, at 14 procent af de adspurgte millionærer allerede har opnået eller netop har ansøgt om udenlandsk statsborgerskab.
»De er bange for fremtiden på grund af økonomisk og politisk usikkerhed,« siger Xiao Shu, en i Kina kendt politisk kommentator, om årsagen til de riges udlængsel.
»For dem er det hovedsageligt et spørgsmål om at beskytte deres penge. Der er ikke noget uafhængigt og velfungerende retssystem til at værne om deres ejendom eller investeringer, og kommunistpartiet og regeringen kan pludselig underminere deres velstand.«
Stigende inflation, en enorm ejendomsboble, ringere eksportmuligheder og nervøsitet over regeringens økonomiske politik fremover nævnes ofte som en trussel mod fremtidige indtjeningsmuligheder i landet.
Rupert Hoogewerf, som står bag Hurun Report, siger, at det at få et udenlandsk pas er lig med »at tegne en forsikring«.
»Hvis der er politisk uro, eller situationen ændrer sig pludseligt i Kina — fordi det er et stort land, så kan ting gå galt — så har de allerede et udenlandsk pas og kan forlade landet. Det er et ekstra sikkerhedsnet,« siger han.
Ifølge undersøgelsen er favoritdestinationen for de rige kinesere USA, derefter Canada og Singapore. De 980 adspurgte millionærer i undersøgelsen er gennemsnitligt 42 år og gode for 60 mio. yuan. Det vurderes, at der i dag er over en halv million kinesere, som er mere end tifoldige millionærer.
Rigdom ikke nok
At Kinas rige vender deres hjemland ryggen er problematisk for kommunistpartiet, som baserer sin legitimitet på at levere høj økonomisk vækst og stigende velstand. Millioner er løftet ud af fattigdom, og en ny klasse af superrige er blevet skabt.
Men det autoritære styre har vist sig ude af stand til at løse en lang række alvorlige problemer, blandt andet med forurening, fødevaresikkerhed, korruption, domstole underlagt kommunistpartiet og et ringe sundhedssystem. Det spiller en stor rolle i forhold til ønsket om at ville emigrere.
Denne og lignende undersøgelser har fået kinesiske internetbrugere og medier til at udtrykke bekymring over udsigten til massiv kapitalflugt og over det foruroligende signal, det sender, at landets rigeste — dem, som har nydt godt af udviklingen i Kina indtil nu — ikke ser en fremtid i landet.
På internettet udtrykte kinesere desuden misundelse og erklærede, at de også ville tage til udlandet, hvis de havde råd.
»Hvis du kan flygte, så gør det med det samme,« som en blogger, der kalder sig Jiang Langzi, skrev på Sina Weibo, en kinesisk pendant til Twitter.
Samtidig er kinesere generelt skeptiske over for de velståendes motiver for at flytte til udlandet. I onlineundersøgelse på websitet Sina.com svarede 50,4 pct. af de 11.000 respondenter, at de mener, at Kinas rige vælger at emigrere for at »undgå skatter og gemme rigdom af vejen«.
Det bliver ofte antydet, at de rige flygter for at undgå at blive straffet for korruption eller anden økonomisk kriminalitet. En undersøgelse fra Folkets Universitet i Beijing viser, at kun 5,3 procent af flere tusinde adspurgte mener, at Kinas rige har opnået deres velstand på lovlig vis.
Vrede mod rige
Hyppige nyhedshistorier i kinesiske medier om korrupte embedsfolk, som er flygtet ud af Kina med deres store illegalt tilranede formuer, er sammen med det voksende skel mellem rig og fattig også med til at skabe en ubehagelig stemning af bitterhed mod de velstående.
Tidligere lignende rapporter om rige kineseres flugt som den fra Hurun og Bank of China er også blevet mødt af vrede.
»Efter svinene er blevet fede, frygter de at blive slagtet,« lød det i et internetforum efter en rapport i april fra China Merchants Bank, der viste, at næsten 60 procent af millionærer allerede havde arrangeret deres egen emigration eller havde planer om det. Og jo rigere kineserne er, desto større sandsynlighed er der for, at de vil til udlandet: Blandt dem med mere end 100 mio. yuan havde 27 procent allerede et udenlandsk pas, mens 47 procent overvejede at få det.
Avisen Global Times, udgivet af Folkets Dagblad, argumenterede tidligere i år for, at det er hele samfundets opgave at »hjælpe med til at få rige menneskers usikkerhed til at forsvinde«, så de ikke forlader Kina med deres velstand. Avisen opfordrede kinesere, både rige og fattige, til at have tillid til deres lands fremtidige udvikling.
»Ingen social uro, og bestemt ikke revolutioner, vil finde sted,« forsikrede avisen.
Men som undersøgelserne viser, så anser Kinas rige det for bedre at være på den sikre side og være parat til at forlade skuden.

