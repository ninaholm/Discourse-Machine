Kina straffer udenlandske journalister
Kina skruer op for chikanen af udenlandske journalister. Myndighederne tvinger journalist fra The New York Times til at forlade landet efter kinesisk vrede over kompromitterende afsløringer


 
	I denne uge blev en journalist fra avisen The New York Times tvunget til at forlade Kina, da de kinesiske myndigheder nægtede at give ham et nyt visum. Der var reelt tale om en udvisning, som ses som et vendetta fra den kinesiske regerings side, efter den amerikanske avis har afdækket, hvordan familiemedlemmer til kommunistpartiets allerøverste ledelse har tjent gigantiske formuer gennem deres politiske forbindelser. Det sker samtidig med, at myndighederne optrapper chikanen af udenlandske journalister, som i Beijings øjne er ude på at »sværte« Kina og kommunistpartiets image, og hvis kritiske dækning i sidste ende kan skade det kinesiske styres legitimitet i den kinesiske befolknings øjne.

	USA kritiserer skarpt udvisningen af New York Times-journalisten Austin Ramzy, som havde arbejdet i Kina i over seks år. Talsmanden for Det Hvide Hus, Jay Carney, siger, at USA er »dybt bekymret« over, at udenlandske journalister i Kina fortsat forhindres i at tage til egne af Kina, som myndighederne betragter som politisk følsomme, bl.a. Tibet, og samtidig udsættes for vold fra lokale myndigheders side.

	Austin Ramzy er den tredje journalist fra The New York Times, som Kina inden for de sidste 18 måneder har nægtet et visum. The Foreign Correspondents’ Club of China, de udenlandske journalisters forening i landet, mener, at det »er svært at konkludere andet« end, at de kinesiske myndigheders opførsel er en straffeaktion mod den amerikanske avis, som i 2012 afslørede, at daværende premierminister Wen Jiabaos familie havde skabt sig en formue på 15 mia. kroner, mens han var ved magten. Kinas regering reagerede dengang vredt på afsløringen, og beskrev det som et forsøg på at »bagvaske« Kina. At højtstående kinesiske politikere og deres familier har lukreret økonomisk på deres adgang til politisk magt, er et af de mest ømtålelige politiske emner i Kina, hvor befolkningen er stærkt utilfreds med nepotisme og korruption i statsapparatet.

	Frygter kritiske rapporter

	I slutningen af sidste år truede Kinas myndigheder med at udvise samtlige 24 udenlandske journalister fra The New York Times og det amerikanske nyhedsbureau Bloomberg, der har rapporteret om, at den nuværende præsident Xi Jinpings familie havde aktiver for over to mia. kroner. Alle journalisterne fik først i sidste øjeblik nyt pressekort og visum. Men samtidig har Kina blokeret for begge mediers hjemmesider i Kina. Det har blandt andet betydet, at The New York Times ifølge egne oplysninger skulle være gået glip af 16 mio. kr. i annonceindtægter på avisens kinesisksprogede hjemmeside.

	Bloomberg blev også ramt på pengepungen, da kinesiske embedsfolk gav virksomheder ordre på ikke at tegne abonnement på de såkaldte Bloomberg-terminaler, som leverer finansdata til virksomheder, og som er Bloombergs største indtægtskilde.

	Kinas behandling af de to medier ses som del af et forsøg på at kue udenlandske medier og som en advarsel til journalister om at skrue ned for den kritiske dækning af forholdene i Kina. Regeringen frygter ikke kun, at kritiske rapporter i oversøiske medier kan skade styrets image i udlandet, men også at de kan underminere dets legitimitet på hjemmebanen.

	Kinas egne medier, der er overvåget og censureret, er ikke i stand til at skrive kritisk om toplederne, men rapporter i udenlandske medier finder i stigende grad tilbage til kinesiske læsere gennem internettet.

	»Den internationale dækning er nu ikke længere kun skadelig for Kinas internationale image,« siger David Bandurski, researcher fra China Media Project ved University of Hong Kong, til AP: »Det skader også det styrende partis image inden for Kinas grænser.«

	Hård medfart

	Det kinesiske styres forsøg på at skabe sig et bedre image ved at slå ned på udenlandske mediers kritiske dækning risikerer dog at få den modsatte effekt. Det blev tydeligt forrige onsdag, da de kinesiske myndigheders hårde taktik over for udenlandske journalister blev dokumenteret på direkte tv. Adskillige journalister var på gaden for at rapportere om retssagen mod den prominente borgerrettighedsadvokat Xu Zhiyong, som endte med at få en dom på fire års fængsel, hvilket blev set som endnu et tegn på, at kommunistpartiet under præsident Xi Jinpings ledelse strammer grebet om civilsamfundet. Den nyhed ville myndighederne ikke have ud. Og tre udenlandske journalister fra BBC, Sky og CNN blev alle skubbet hårdt rundt af både civilklædte og uniformerede betjente – alt sammen mens tv-kameraerne var tændt, og i de to britiske kanalers tilfælde mens journalisterne var igennem direkte til deres seere.

	CNN’s journalist endte med at blive skubbet hårdt ned på jorden af betjente, som også smadrede tv-holdets kamera.

	Efterfølgende udtrykte Foreign Correspondents’ Club of China i et åbent brev til det kinesiske udenrigsministerium »dyb bekymring« over den voldelige behandling.

