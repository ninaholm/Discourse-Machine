Briter holder DF ude i strakt arm
Morten Messerschmidt drømmer om et tæt samarbejde med de fremadstormende konservative briter i Europa-Parlamentet. Men DF er ikke stuerene set med britiske briller


 Det går godt for Dansk Folkeparti i Danmark. Kometen Morten Messerschmidt blev EP-valgets helt store sejrherre, og Dansk Folkeparti har med succes solgt sig selv til danskerne som et stuerent parti. Men det har ikke overbevist Europa.
På den europæiske scene bliver Dansk Folkeparti stadig set som et yderligtgående højreparti med racistiske undertoner. Derfor risikerer Morten Messerschmidt at blive holdt ude af en ny politisk gruppe for borgerlige EU-skeptikere i Europa-Parlamentet under ledelse af det fremadstormende konservative parti i Storbritannien.
Det undrer DF's Morten Messerschmidt. Han mener, at Dansk Folkeparti har et værdifællesskab med de britiske konservative.
"Hvis det virkelig er rigtigt, at de ikke vil have os med, så må de være let skizofrene. I forvejen sidder vi jo i gruppe sammen i Europarådet," siger han.
Ingen sammenligning
Men ifølge en række eksperter med indsigt i britisk politik er der milevid forskel på Dansk Folkeparti og de konservative briter, der står til at overtage premierministerposten i Storbritannien.
"Man kan slet ikke sammenligne dem. Der er en meget lille del af de konservative, der behandler udlændingespørgsmålet på samme måde som Dansk Folkeparti, men dér slutter parallelerne også. Rent økonomisk er de britiske konservative langt mere markedsorienterede end Dansk Folkeparti. De vil desuden heller aldrig bruge samme sprog på udlændingeområdet som Dansk Folkeparti," siger lektor ph.d. Edward Ashbee fra Copenhagen Business School.
Han vurderer, at lederen af de britiske konservative, David Cameron, kan få store indenrigspolitiske problemer, hvis han vælger at indgå et formelt samarbejde med Dansk Folkeparti.
"Mindst to grupper inden for De Konservative vil være meget utilfredse med beslutningen. Den første er de nuværende britiske medlemmer af den konservative EP-gruppe. Den anden gruppe indeholder flere af de store konservative koryfæer - de gamle statsmænd og ministre fra 1980'erne," siger Edward Ashbee.
Outrerede synspunkter
Samme vurdering har lektor, ph.d. Henrik Larsen, der forsker i britisk europapolitik på Københavns Universitet.
"De britiske konservative vil ikke have skudt i skoene, at man er uansvarlig, og at man er sammen med folk, der har outrerede synspunkter. Det er et parti, der står til at overtage regeringsmagten næste gang, og som skal kunne gøre det med et respektabelt ansigt," siger Henrik Larsen.
Den konservative leder David Cameron står i et dilemma. Kort før han blev partileder i 2005 lovede han, at partiet ville løsrive sig fra den store konservative EPP-gruppe i Europa-Parlamentet. Men det kræver medlemmer fra syv forskellige nationer at danne en ny gruppe i parlamentet. Det kan give ham problemer fremadrettet.
Problemet for Cameron er, at han har placeret sig selv et sted, hvor han ikke har noget manøvrerum. Hvis han ikke danner den nye gruppe, vil han bryde et klart løfte. Enten skal han vende 180 grader, eller også må han føre ideen ud i livet, siger lektor Edward Ashbee, som kalder Camerons valg for "pest eller kolera".
Det er ikke lykkedes at få en officiel kommentar fra de britiske konservative torsdag, men en talsmand siger til Ritzau, at gruppen vil blive annonceret, "når tiden er moden".
"Vi er sikre på, at vi vil have nok lande med til at danne gruppen," siger talsmanden. 


