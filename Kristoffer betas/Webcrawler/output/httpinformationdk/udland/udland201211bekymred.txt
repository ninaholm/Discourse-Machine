Bekymrede nobelpristagere mødes med EU-top



 På europæisk plan har 44 nobelpristagere og seks modtagere af Fieldsmedaljen skrevet et åbent brev til EU’s ledere, hvor de advarer mod at skære i de foreslåede 600 milliarder kroner til forskningsprogrammet Horizon 2020.
En markant reduktion vil føre til hjerneflugt til USA og andre steder, advarer forskerne.
Nu har en delegation af underskriverne mødtes med EU-præsident Herman Van Rompuy, kommissionsformand José Manuel Barroso og formanden for Europa-Parlamentet, Martin Schulz, for at aflevere brevet personligt.
Det sker forud for et EU-topmøde 22.-23. november om det samlede EU-budget for 2014 til 2020.
Forgængeren for Horizon 2020, FP7, havde i Kommissionens budgetforslag fået 520 milliarder kroner, men medlemslandenes finansministre endte med at skære forskningsprogrammet med 30 pct.
Til sammenligning blev landbrugsbudgettet kun skåret med 10 pct.

