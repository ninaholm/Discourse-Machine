Berlusconi vil have erstatning for ærekrænkende spørgsmål
Silvio Berlusconi kræver erstatning fra avisen La Repubblica og overvejer retslige tiltag mod en række europæiske aviser. 'Vi har bare opført os, som om Italien var et normalt land', siger La Repubblicas chefredaktør
Silvio Berlusconi foran et billede af sin kone, Veronica Lario, der har begæret skilsmisse i forlængelse af afsløringerne af premierministerens forhold til en 18-årig kvinde.


 ROM - Silvio Berlusconi har kørt det tunge skyts i stilling til efterårets offensiv. I sidste uge fremsatte den italienske premierminister et erstatningskrav på en million euro mod avisen La Repubblica. Avisen beskyldes for bagvaskelse på grund af 10 spørgsmål til Berlusconi om hans privatliv. Spørgsmålene er ifølge Berlusconi »retoriske og åbenlyst ærekrænkende« (se boksen herunder).
Konflikten mellem La Repubblica og Berlusconi bunder i avisens afsløring af premierministerens deltagelse i den 18-årige Noemi Letizias fødselsdagsfest i slutningen af april. Det fik Berlusconis kone, Veronica Lario, til at begære skilsmisse og beskylde sin mand for at omgås mindreårige. Berlusconi gav fire forskellige forklaringer på sit bekendtskab med Letizia, hvilket fik La Repubblica til at stille premierministeren 10 spørgsmål:
»Vi samlede alle de modstridende forklaringer og ringede til statsministeriet for at få en aftale om et interview med Berlusconi, som dermed ville få mulighed for at forklare sig. Da vi ikke fik svar, valgte vi at offentliggøre 10 spørgsmål, som er affødt af selvmodsigelserne,« siger La Repubblicas chefredaktør Ezio Mauro til Information.
I forbindelse med efterforskningen af en korruptionssag i sundhedssektoren i Bari kom det efterfølgende frem, at forretningsfolk har medbragt prostituerede til fester hos Berlusconi. Den prostituerede Patrizia D'Addario havde en båndoptager i håndtasken, da hun i november 2008 tilbragte en nat hos premierministeren. Offentliggørelsen af optagelserne gav Berlusconi nye forklaringsproblemer og fik La Repubblica til at stille premierministeren 10 nye spørgsmål:
»Det er et politisk spørgsmål, som handler om alle de løgne og selvmodsigelser, Berlusconi har akkumuleret. Disse selvmodsigelser udgør et problem. Når magthaverne i demokratiske lande modsiger sig selv, er det journalisternes opgave at stille spørgsmål,« siger Ezio Mauro og tilføjer:
»Vi har bare opført os, som om Italien var et normalt land.«
I løbet af sommeren har premierministeren været beskæftiget med fordelingen af ansættelser i det statslige radio- og tv-selskab Rai. Inden sommerferien betegnede han det som »uhørt«, at Rai3, der traditionelt kontrolleres af venstrefløjen, havde bragt en tv-avis med fire regeringskritiske nyheder. Som ejer af mediekoncernen Mediaset kontrollerer Berlusconi størstedelen af det kommercielle tv-marked i Italien, og som regeringsleder har han endvidere stor indflydelse på de statsejede medier.
I den forløbne uge afviste såvel Rai som Mediaset at bringe reklamer for den svensk-italienske instruktør Erik Gandinis dokumentarfilm Videocracy (Telekrati). Filmen, som får premiere ved filmfestivalen i Venedig, handler om, hvordan kommercielt tv har påvirket demokratiet i Italien.
Retssager i udlandet
Men Berlusconi retter ikke kun skytset mod medierne i hjemlandet. I foråret blev det italienske diplomati brugt til at forsøge at påvirke den udenlandske presse til at give et mere positivt billede af forholdene i Italien. Berlusconis advokat Niccolò Ghedini udtaler, at han har bedt advokatkontorer i Spanien, Frankrig og Storbritannien om at undersøge muligheden for retslige tiltag mod de aviser, som har fulgt op på afsløringerne i La Repubblica. Ifølge Ghedini vil det franske ugemagasin Nouvel Observateur inden længe blive præsenteret for et erstatningskrav.
»Vi står over for et uacceptabelt angreb på pressefriheden. Det er et uhyggeligt signal til hele Europa,« siger chefredaktøren for avisen Libération, Laurent Joffrin.
En lang række europæiske aviser har på trods af truslerne valgt at trykke La Repubblicas 10 spørgsmål.
I Spanien frygter mange »en italienisering« af mediemarkedet. Ifølge avisen L'Unità tager spanske politikere og journalister for givet, at Berlusconi i løbet af efteråret vil forsøge at opnå aktiemajoriteten i den forgældede mediekoncern Prisa. Koncernen indeholder også avisen El País, det måske mest prestigiøse dagblad i den spansktalende verden, som er stærkt kritisk over for Berlusconi og bl.a. har publiceret en række kompromitterende billeder fra hans villa på Sardinien. En overtagelse af El País vil både give Berlus- coni adgang til et indbringende annoncemarked i Latin- amerika og indflydelse på de politiske forhold i Spanien, hvor der er stigende utilfredshed med José Luis Zapateros socialistiske regering.
Umoralske moralister
Men samtidig er Berlusconi faldet i unåde i Vatikanstaten. De italienske biskoppers avis Avvenire har kritiseret regeringens udlændingepolitik og Berlusconis privatliv. Fredag bragte Berlusconi-familiens avis Il Giornale en artikel om Avvenires redaktør, Dino Boffo, som angiveligt efter forlig har betalt en bøde for vold mod en kvinde, der var gift med en mand, han havde et homoseksuelt forhold til. Il Giornale hævder, at der er en alliance mellem La Repubblica, »som gennem længere tid har gravet i ministerpræsidentens privatliv«, og Avvenire, »der også har taget hakken i hånden for at finde materiale, som kan danne grundlag for en moralistisk kampagne mod Berlusconi«, og konkluderer, at Boffo »mangler de moralske forudsætninger for at være eller give den som moralist«.
Selv om Berlusconi har lagt afstand til Il Giornales beskyldninger mod Boffo og udtalt, at »respekten for privatlivet er hellig«, valgte Vatikanets statssekretær, kardinal Tarciso Bertone, at aflyse en middag med premierministeren. I stedet spiste vicepremierminister Gianni Letta middag med kardinalen, men ifølge La Repubblica truede han forinden med at gå af og advarede Berlusconi: »En regering, der fører krig mod kirken, holder ikke længe.«


