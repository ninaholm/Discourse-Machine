Kinas præsident cementerer sin magt med hård dom til Bo Xilai
Den skandaleombruste tidligere kinesiske stjernepolitiker Bo Xilai fik i går en livstidsdom for korruption. Det betegnes som en overraskende hård straf, og ses samtidig som tegn på, at præsident Xi Jinping endegyldigt har konsolideret sin magt
Den tidligere politiske komet og mægtige mand i Kina Bo Xilai efter dommen lørdag, hvor han fik livstidsstraf plus 15 år for korruption ved at have beriget sig med over 24 mio. kr. og blev lagt i håndjern i retsbygningen i Jinan. Mange medier har hæftet sig ved, at den efter kinesisk målestok høje mand på 185 cm, siden sagen begyndte, altid flankeres af enorme vagter, der næsten er to meter høje.


 
	Fra sit fangenskab skrev den tidligere toppolitiker Bo Xilai i sidste uge et brev til sine familie, hvori han lovede, at han nok skal gøre politisk comeback. Det var efter al sandsynlighed lige netop risikoen for det, som Kinas kommunistpartis lederskab eftertrykkeligt ville forhindre, da det i går gav sin generations mest karismatiske politiker en livstidsdom for korruption og magtmisbrug.

	»Med dommen vil partiets topledere sikre sig, at Bo Xilai aldrig vender tilbage til politik igen og i fremtiden ikke vil udgøre en trussel mod dem,« siger Joseph Cheng, ekspert i kinesisk politik ved City University of Hong Kong. Han betegner samtidig dommen som »overraskende hård«, og ser den som et signal til hele det politiske system om, at partitoppen »ikke vil acceptere politikere, der er ulydige overfor den centrale ledelse.«

	I den politisk mest betydningsfulde retssag i Kina i årtier bedyrede den 64-årige Bo Xilai i sidste måned sin uskyld og angreb anklagemyndighedernes vidners troværdig. Samtidig trak han en tidligere tilståelse tilbage, som, han påstod, var tvunget ud af ham af kommunistpartiets interne sikkerhedsapparat gennem stort »psykologisk pres«.

	Men i går afviste en domstol i den østlige by Jinan Bo Xilais påstande og accepterede anklagemyndighedens beviser. Dommeren sagde, at Bo Xilai »alvorligt har skadet landets og folkets interesser og har begået alvorlige forbrydelser«. Han blev idømt fængselsstraf på livstid for korruption, ydermere 15 år for underslæb og syv år for magtmisbrug. Samtidig mistede han på livstid alle sine politiske rettigheder, inklusiv sin ytringsfrihed og mulighed for at beklæde en politisk stilling. Dommen blev bekendtgjort via domstolens officielle mikroblog, som også samtidig offentliggjorde billeder af Bo Xilai i håndjern og omringet af politifolk.

	Kommunistpartiet vil formentlig håbe, at domsafsigelsen sætter punktum for et yderst dramatisk forløb på halvandet år, som har afsløret magtkampe i den øverste ledelse og har givet styret alvorlige ridser i lakken ved at blotlægge råddenskab helt oppe i systemets top.

	Politisk motiveret

	Bo Xilai var indtil marts sidste år partichef i storbyen Chongqing, hvor han var både berygtet for en yderst brutal kamp mod kriminalitet og korruption og populær for sin maoistiske retorik. Han var blandt landets 25 mest magtfulde kommunister, og favorit til at træde ind i det allerøverste lederskab ved magtskiftet sidste november.

	Men hans dybe fald fra magtens tinder begyndte, da hans kone, Gu Kailai, myrdede en britisk forretningsmand, og hans tidligere politichef i Chongqing, Wang Lijun, og på sensationel vis flygtede til et amerikansk konsulat med informationer om bl.a. Bo Xilais forsøg på at dække over konens forbrydelse, som hun blev dømt for sidste år. I de kinesiske statsstyrede medier, hvor omtalen af Bo Xilai-sagen har været stærkt kontrolleret af kommunistpartiet, ses retssagen og dommen mod Bo Xilai som bevis på, at Kina er et retssamfund, og at alle, lige meget om de er almindelige borgere eller toppolitikere, er lige for loven. Samtidig udlægges den som et bevis på, at kommunistpartiet mener sin kamp mod korruption alvorligt.

	Men Steve Tsang, der specialiserer sig i kinesisk politik ved University of Nottingham, beskriver i stedet retssagen som et »skuespil«, kommunistpartiet har opført for at dække over, at hele sagen er politisk motiveret.

	»Sagen er politisk. Det er ikke en uafhængig domstol, der dømmer Bo Xilai. Tværtimod er der ingen tvivl om, at det er det allerøverste lederskab i partiet, der har dikteret dommen,« siger Steve Tsang.

	Der lod aldrig til at være tvivl om, at Bo Xilai ville blive erklæret skyldig. Kommunistpartiet, som kontrollerer domstolene i landet, havde allerede kendt Bo Xilai skyldig i »alvorlige disciplinære overtrædelser« i sin interne undersøgelse, og smed ham sidste år ud af partiet.

	Sejr for Xi

	Joseph Cheng mener, at den hårde dom mod Bo Xilai også er en hævn for, at han ikke blot lagde sig fladt ned på maven i løbet af retssagen og erkendte sin skyld. Men han ser først og fremmest dommen som politisk.

	»Det anses i Kina som almengyldigt, at korruptionssager er politisk motiverede og bruges til at fjerne politiske modstandere,« siger Cheng.

	»Kinesere betragter alle politikere og embedsfolk som korrupte, og de, der knaldes, de bliver det af politiske årsager og ikke på grund af deres egentlige forbrydelser.«

	For præsident Xi Jinping vil dommen også blive set som en sejr, mener Joseph Cheng.

	Bo Xilai havde nemlig opbygget sin egen magtbase og udfordrede Xi Jinpings vej mod magtens øverste top. Ved endegyldigt at have udryddet Bo Xilai som politisk modstander har præsidenten konsolideret sin magtposition.

	»Dommen er i vid udstrækning et bevis på, at magtkampen i partiet er slut, og Xi Jinping har endegyldigt fastslået sin position.« siger Joseph Cheng.

	Bo Xilai vil formentlig afsone sin straf i Qincheng-fængslet i udkanten af Beijing – samme sted som hans far, Bo Yibo, en tidligere revolutionshelt i partiet, sad, efter han blev stemplet som kontrarevolutionær i tiden under formand Maos kulturrevolution.

	Helt slut er sagaen dog ikke. Bo Xilai kan vælge at appellere gårsdagens dom, og kilder siger til Hongkong-avisen South China Morning Post, at han agter at gøre netop det.

	»Jeg vil vente stille i fængslet,« skrev Bo Xilai i brevet til sin familie, som blev offentliggjort af South China Morning Post.

	»Min far blev fængslet mange gange. Jeg vil følge i hans spor.«

