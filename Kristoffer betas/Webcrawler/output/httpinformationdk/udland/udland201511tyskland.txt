Tysklands asylsystem under pres
I Berlin skyder der nye asylcentre op drevet af halvprivate virksomheder, der skal løse de opgaver, som de tyske kommuner ikke længere selv kan klare. Imens forsøger de tyske politikere at sætte prop i antallet af nye flygtninge
Hver dag kommer der tusindvis af migranter til Tyskland, og det har givet myndighederne problemer med at nå at registrere alle flygtningene og at skaffe dem tag over hovedet.


 Et par større håndboldhaller ligger godt gemt af vejen bag en flok træer, hvis gule blade løsner sig og let daler ned i bladbunkerne i skovbrynet lige bag ved Det Olympiske Stadion i Berlin. Inde i sportshallerne, kendt som Horst-Korber-Sportzentrum, står der lange rækker af senge på banerne i den højloftede hal, hvor privatliv er noget, man skal tænke sig til. I alt 1.200 senge befinder der sig i de to haller, efter at byen Berlin i starten af efteråret beslaglagde hallerne med én dags varsel. Så det eneste boldspil, der nu foregår, er det, der er en del af legen blandt nødasylcentrets omkring 200 småbørn, hvoraf en håndfuld ubekymret spæner hen over forpladsen, mens de fleste af deres forældre sidder i små grupper inde i foyeren. De venter og småsnakker, før det bliver deres tur til at blive registreret som flygtninge i Tyskland.
De er bare nogle af de omkring 300.000 ankomne, der fortsat ikke er blevet registreret, hvilket i Tyskland involverer adskillige myndigheder. Dagligt ankommer der yderligere 10.000 flygtninge til Tyskland, og derfor har man nu indrettet nødasylcentre, hvor en række myndigheder har opstillet borde i den aflange foyer for hurtigere at kunne behandle sagerne der, hvor flygtningene er. Det tager ellers uger eller måneder og har hidtil krævet, at asylsøgerne har skullet stille sig i alenlange udendørs køer. Det går dog ikke længere, nu hvor frosten har sat ind, fortæller lederen af asylcentret, Friedrich Kiesinger.
Mangler 400.000 boliger
»Mange mennesker har ventet forgæves, så her har vi lavet et særligt hurtigt registreringsforløb, der sikrer, at flygtningene højst er her i en uges tid. Systemet bliver stadig bedre og hurtigere, hvilket kræver, at myndighederne bliver bedre til at spille sammen med os her på asylcentrene. Det er ligesom en supertanker, der er længe om at vende, men når det så sker, går det også fremad i en ny retning. Det begynder vi at høste frugterne af nu,« siger Friedrich Kiesinger, der sammen med hustruen, nevøen og dusinvis af hjælpere og samarbejdspartnere tager imod i sportshallens cafeteria.
Det er nu omdannet til kantine for de 1.200 beboere, der i snit bor en uge på nødasylcentret. Mindst 7.500 flygtninge har allerede boet i sportshallerne.
»Hver dag kommer der op mod 1.000 nye flygtninge til Berlin, og det gør, at de flygtende ikke får den hjælp, de har brug for,« siger Kiesinger, der har øje for at engagere flygtninge, som ønsker at bidrage til, at centret kommer til at fungere, så godt det kan lade sig gøre.
En af de frivillige hjælpere er den syriske tandlæge Amjad Jamous, der møder sine landsmænd i øjenhøjde. Han forklarer dem, hvor de er, hvad der kommer til at ske, og hvad de skal være opmærksomme på under deres korte ophold. Mange er udmattede efter ugers vandring på landevejene.
»Når de bliver modtaget på arabisk, slapper folk lidt mere af,« siger den 36-årige familiefar, der drømmer om med tiden at kunne arbejde på en berlinsk tandlægeklinik.
Dagligt ankommer seks-syv busser med flygtninge, mens lige så mange sendes videre, når flygtningene er blevet registreret.
»Derefter har de ret til at få lommepenge, et sygesikringskort og adgang til en mere privat bolig. Men i praksis er der ikke boliger nok til rådighed,« siger Friedrich Kiesinger.
Der skal først opbygges containerbyer, indtil der kan bygges permanente boliger. Et tal på omkring 400.000 nye boliger har været nævnt, og derfor arbejder den tyske boligminister lige nu på at udvide støtteordningerne til socialt boligbyggeri.
Flygtninge hjælper flygtninge
Med udsigt til op mod én million flygtninge i år er der også blevet plads til nye spillere inden for asylområdet, siger den uddannede psykolog Friedrich Kiesinger, der har adskillige årtiers erfaring som social entreprenør. Han begyndte med at arrangere selvhjælpsgrupper for selvmordstruede, hvilket senere udviklede sig til en regulær virksomhed, Albatros, der driver alt fra krisecentre over børnehaver til uddannelsesprojekter, og han har i alt 400 medarbejdere i sving. Han har tidligere ansøgt om at drive asylcentre, men fik afslag. Indtil for nylig.
»Vi fik pludselig et opkald fra delstaten Berlin, om vi nærmest med det samme kunne begynde at drive et nødasylcenter. Dagen efter blev disse sportshaller beslaglagt. Vi har dog skullet skaffe alt selv, så jeg hyrede min nevø Kai, der er dygtig til logistik.« Og den entreprenante Friedrich Kiesinger har også offentligt måtte lægge pres på de lokale myndigheder for hurtigt at kunne få udlæg til at købe de 1.200 senge. »Ellers kunne vi være gået konkurs, selv om vi har en bank, der forstår os.«
Et af principperne er at hyre flest mulige tidligere flygtninge til at stå for driften, siger Kiesinger.
»Vi har løbende gang i uddannelsesprojekter for 100 langtidsarbejdsløse personer med migrationsbaggrund, i samarbejde med lokale jobcentre. Vi kalder dem for migrationslodser. Det er især modne kvinder, hvis børn er blevet store. De er ofte meget motiverede for at fortsætte med at arbejde, og de kan oftest både oversætte, organisere og lave socialt arbejde med børn eller voksne.«
Hurtig hjemsendelse
De private aktører som Friedrich Kiesingers Albatros kommer i stigende grad til at tage sig af nogle af de mange opgaver, som de tyske kommuner og delstater ikke længere har kapacitet til at løse. Ikke mindst derfor skal antallet af flygtninge begrænses, har det lydt fra især det konservative parti i delstaten Bayern, CSU.
Her har ministerpræsident og partiformand Horst Seehofer dels truet med at forlade regeringen i Berlin og dels krævet, at Tyskland i stedet for at have åbne grænser indretter såkaldte transitzoner. Her skal man på få dage i lukkede asylmodtagelsecentre skille de humanitære fra de økonomiske flygtninge og i løbet af meget kort tid sende de ubegrundede asylsøgende fra især Balkan-landene hjem igen. Indførelsen af transitzoner er blevet imødekommet af kansler Angela Merkel, men mødes af skarpe protester fra koalitionspartneren SPD.
Regeringen mødes igen i morgen i Berlin for at diskutere stramninger i asylpolitikken. Merkel advarer dog direkte mod at lukke de tyske grænser. Det kan fremprovokere grænselukninger langs flygtningenes foretrukne ruter på Vestbalkan og medføre voldsomme konflikter.
»Jeg ønsker derfor ikke, at der igen kan komme militærlignende konflikter, for det kan hurtigt udvikle sig«, sagde hun på et møde over for 1.800 partifæller i Darmstadt.

