Liberaldemokraternes løfter om valgreformer kan give bagslag
Hvordan et 'usselt lille kompromis' blev til 'en uhyre vigtig forfatningsmæssig fornyelse' på mindre end tre måneder


 LONDON - Startskuddet til endnu en fascinerende valgkampagne i det britiske blev tidligere på ugen affyret af Liberaldemokraternes leder, nu vicepremierminister, Nick Clegg, da han fremlagde sin store reformpakke i det britiske underhus. Øverst på listen var indfrielsen af det væsentligste liberale valgløfte - nemlig en folkeafstemning om reform af det nuværende britiske valgsystem, hvor kun den kandidat med flest stemmer i hver valgkreds ender i parlamentet.
En folkeafstemning om valgreform var Liberaldemokraternes betingelse for at gå i koalition med de konservative - og det fik de. Der er blot et lille problem. Briterne skal den 5. maj 2011 ikke stemme om indførelsen af 'Proportionel Repræsentation' (PR), som de liberale argumenterede lidenskabeligt for under valget. Kompromiset i koalitionsforhandlingerne blev, at briterne kan få lov til at stemme om indførelsen af et system kaldet 'Alternative Vote' (AV). AV har længe været favoriseret af Labour, mens de liberale i årevis har argumenteret imod det. Under valgkampen kaldte Nick Clegg systemet for »et usselt lille kompromis«. Dette system skal den liberale leder nu forsøge at få et flertal af briterne til at stemme ja til. Konsekvenserne af et nej vil være uoverskuelige for det lille midterparti - et nej kan true koalitionen, og vælter koalitionen undermineres de liberales bedste argument for en ændring af valgsystemet.
Alternativet
Så hvad går AV-systemet ud på? Kort fortalt skal vælgerne prioritere kandidaterne på stemmesedlen. Hvis ingen kandidat får 50 procent af stemmerne efter første optælling, bliver den med færrest stemmer elimineret og vedkommendes anden prioriteter bliver fordelt på de eksisterende kandidater. Øvelsen fortsætter indtil en kandidat har flere end 50 procent af stemmerne. Hvordan AV-systemet - koblet med en konservativ ide for udjævning af valgkredsene, så alle kredse har ca. lige mange vælgere - vil påvirke resultatet af et parlamentsvalg bliver stadig diskuteret livligt. Hvad der synes at være enighed om er imidlertid, at det fortsat vil favorisere de to store partier, og det tredjestørste parti vil blive en smule større, hvorved koalitionsregeringer fremover vil blive reglen snarere end undtagelsen.
Stormvejr i vente
Reaktionen på Cleggs reformpakke vidner om, at den kommende kampagne vil blive mindst lige så spektakulær og bitter, som det nyligt overståede parlamentsvalg. Labours Jack Straw sagde, at partiet støtter indførelsen af AV, men kaldte de planlagte ændringer af valgkredsene for »partifarvet valggeometri« - sandsynligvis fordi sådanne ændringer vil mindske den indbyggede fordel, som partiet nyder i det nuværende valgsystem. De konservative har forbeholdt sig ret til at føre kampagne imod indførelsen af AV-systemet, men selv afholdelsen af en folkeafstemning er for mange konservative for risikabelt. Den konservative kommentator Max Hastings kaldte i gårdagens Daily Mail Nick Cleggs forslag for lige så »radikal og lige så farlig for det konservative parti som en vejkantbombe i Helmand er for en forbipasserende soldat«. Bliver AV-systemet vedtaget vil der være lagt an til »mange års koalitioner mellem Labour og Liberaldemokraterne; en mere naturlig ideologisk match end det nuværende par,« fortsatte han. De liberale har meldt lige så markant ud ved stort set ikke at sige noget efter annonceringen af det, der skulle være deres store sejr - belønningen for alle kompromiserne, der skal sluges af græsrødderne, som har svært ved at tro deres egne øjne, når de ser overskrifter som »De fattigste rammes hårdest af nedskæringer« og »Ministerier skal opridse planer for nedskæringer på 40 procent«.
Brug for charmen
Kun syv Liberale parlamentarikere reagerede på Cleggs fremlæggelse af de såkaldte historiske reformer, hvoraf kun tre kunne beskrives som uforbeholdne støtter.
Samlet set er det svært at konkludere andet, end at sandsynligheden for et 'Ja' ved AV-folkeafstemningen er temmelig lille. Det kan ændre sig, når kampagnen starter. Men Nick Clegg får brug for al den charme, som under parlamentsvalget smeltede så mange hjerter, og for et øjeblik gjorde ham lige så populær som Winston Churchill. Denne gang skal forelskelsen dog gerne holde hele vejen til stemmeboksen. Hvis for mange igen får kolde fødder, ser koalitionens og Liberaldemokraternes fremtid dyster ud.
Det er ikke så mærkeligt, at Clegg nu kalder sine reformer for »en uhyre vigtig forfatningsmæssig fornyelse«


