Europas demokrati har brug for en ny begyndelse
Vi har fundet en tredje vej mellem EU’s udemokratiske teknokrati og nationalstaternes afmægtige pupper


 Det Europæiske Fællesskab var i sine oprindelige inkarnation en storslået konstruktion: Visionen var intet mindre end at revitalisere nationale kulturer i en europæisk kosmopolitismes ånd, nedrive grænser og skabe fælles institutioner og fælles velstand. Trods sine forskellige kulturer og sprog skulle Europa stå samlet som ét, i fred og harmoni. Ulykkeligvis blev et slangeæg lagt fra første færd.
Fællesskabet begyndte livet som et kartel af tunge industrier (kul og stål, bilproducenter, landbrug, teknologiindustrier osv.). Som med alle karteller var ideen at manipulere med priserne og omfordele de efterfølgende overskud. Dette skulle ske igennem et til formålet specialbygget, Bruxelles-baseret bureaukrati.
Dette europæiske kartel og de bureaukratier, som forvaltede det, frygtede imidlertid demos (folket) lige så meget, som de foragtede ideen om folkestyret. Samme frygt og foragt genfinder vi i andre karteller såsom OPEC og i de store transnationale koncerner. Tålmodigt og metodisk blev en proces for at afpolitisere beslutningsprocesserne sat i gang, og siden har man stræbt efter at tage demos ud demokratiet for så vidt angår EU ved at iklæde alle arbejdsgange en altgennemtrængende pseudoteknokratisk fatalisme. Nationale politikere blev belønnet klækkeligt for deres indsatser for at gøre Kommissionen, Rådet, Ecofin (EU’s finansministre), eurogruppen (eurozonens finansministre) og Den Europæiske Centralbank til politik- og demokratifrie zoner. Gik nogen imod denne proces, blev de stemplet som ’ueuropæiske’.
Afpolitiseringen af EU’s beslutningsprocesser er utvivlsomt en vigtig grund til den dybe aversion, som mange føler over for EU. En aversion, som er velbegrundet, for prisen for denne institutionsudvikling har ikke blot været et nederlag for demokratiet på EU-plan, men også, at vi har fået dårlige økonomiske politikker i hele Europa.
Falsk løfte
For at håndhæve sine finanspolitiske regler i eurozonen har de Bruxelles- og Frankfurt-baserede ’teknokratier’ presset eurolandenes økonomier ud i nøjsomhedens hængedynd, hvilket har resulteret i ​​ permanent recession i de svagere lande og for lave investeringer i zonens kernelande. Men jo mere denne politik er slået fejl, desto mere autoritært og irrationelt er den fremdeles blevet dem påtvunget.
I dag føler europæere overalt – fra Helsinki til Lissabon, fra Dublin til Kreta, fra Leipzig til Aberdeen – sig svigtet af EU’s institutioner. Mange tiltrækkes af tanken om at afvikle alle de dele af EU, der ikke vedrører det indre marked. Storbritanniens Brexit-aktivister lover da også de britiske vælgere, at de både vil kunne få deres suverænitet tilbage og bevare adgangen til Europas indre marked. Men dette er et falsk løfte.
Et ægte indre marked med ens spilleregler for alle forudsætter en fælles retlig ramme og identiske minimumsstandarder inden for industri, arbejdskraft og miljø. Det forudsætter også domstole, der vil håndhæve disse regler den samme beslutsomhed i hele markedets indre jurisdiktion. Men dette kræver så igen et fælles parlament, der udformer de love, der skal gennemføres i hele det indre marked, samt en udøvende magt, der kan håndhæve domstolenes afgørelser.
En ny bevægelse
Men hvad er alternativet? Hvis hverken et tilbagetog til nationalstatens puppe eller en overgiven sig til EU’s demokratifri zone er gode muligheder, kunne der så findes en tredje vej?
Ja, det kan der. Det er den vej, som det ’officielle Europa’ og nogle af de nationale eliter af al magt og med hele deres autoritære tankegang søger at modstå. Det er den vej, hvor en bølge af demokratisering, orkesteret af de europæiske befolkning selv, søger at tage kontrollen over deres liv tilbage fra uansvarlige teknokrater, medskyldige politikere og uigennemsigtige institutioner.
I går trådte nogle af os, som er gået sammen om at forløse dette projekt, sammen i Berlin for at stifte den nye bevægelse DiEM25 (Democracy in Europe Movement 2025). Vi kommer fra alle dele af kontinentet og repræsenterer Europas vidt forskellige kulturer, sprog, accenter, politiske partifarver, ideologier, hudfarver, kønsidentiteter, trosretninger og forestillinger om det gode samfund.
En utopi?
En enkel, radikal idé er vores motiverende kraft. Vi vil demokratisere EU i bevidstheden om, at alternativet – en opløsning af det europæiske projekt – vil koste os alle dyrt. Vores første prioritet er dels at skabe fuld gennemsigtighed i beslutningsprocessen (live-streaming fra alle samlinger i det europæiske råd, Ecofin og eurogruppens møder, fuld offentliggørelse af handelsforhandlinger og ECB-memoer osv.), dels at presse de eksisterende EU-institutioner til at forfølge de andre politikker, der reelt vil kunne sætte ind mod gælds- og bankkriser, utilstrækkelige investeringer, stigende fattigdom og migration.
Vores mål på det mellemlange sigt er at indkalde en grundlovgivende forsamling, hvor europæerne skal drøfte, hvordan man frem imod 2025 kan udvikle et fuldt udbygget europæisk demokrati med et suverænt parlament, der respekterer national selvbestemmelse og deler sin magt med de nationale parlamenter, regionale forsamlinger og kommunalbestyrelser.
Er det utopi? Ja, selvfølgelig. Men er det mere realistisk, at EU overlever sin nuværende antidemokratiske hybris og økonomiske uansvarlighed. Eller at demokratiet kan genrejses i nationalstater, der er underlagt transnationale indre markeder og uigennemsigtige frihandelsaftaler?
Yanis Varoufakis er tidligere græsk finansminister. 
© The Guardian og Information Oversat af Niels Ivar Larsen

