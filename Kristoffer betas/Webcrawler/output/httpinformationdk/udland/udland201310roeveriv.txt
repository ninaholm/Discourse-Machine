’Det er røveri ved højlys dag’
Etiopien har udlejet store dele af sin landbrugsjord til udenlandske investorer. Det har ført til stor fødevarehandel og brutale overgreb på lokalbefolkningen, siger menneskerettighedsorganisationer
En familie sidder ved siden af en hytte i Gambella-provinsen, hvor 700 mennesker i marts 2012 blev genhuset af regeringen.


 
	De udenlandske selskaber tager ikke kun markerne, men også folks livsgrundlag,« siger Obang Metho. Han er født og opvokset i Gambella-området i Etiopien, hvor næsten halvdelen af landbrugsjorden er taget fra lokalbefolkningen og i stedet overgivet til udenlandske selskaber, som sender de dyrkede afgrøder ud af Etiopien.

	»De giver landbrugsjorden til kineserne, araberne og inderne i stedet for at bruge den til at brødføde det etiopiske folk,« siger Obang Metho om det etiopiske styre. Metho er i dag leder i aktivistgruppen Solidarity Movement for a New Ethiopia.

	Som Information i tirsdags beskrev, har velstående nationer gennem opkøb eller leje lagt beslag på enorme landområder i fattigere lande, bl.a. for at sikre deres egen fødevareforsyning. Det har ødelæggende effekter, specielt for afrikanske lande, der giver afkald på store dele af deres landbrugsjord, da langt størstedelen af afgrøderne, der produceres på jorden, bliver sendt ud af værtslandene, også selv om de lider af fødevaremangel.

	Den udvikling kan mærkes i Etiopien. I slutningen af sidste år meddelte landets regering, at den har udlejet mere end 225.000 hektar landbrugsjord til udenlandske investorer, som har spenderet mere end 2 mia. dollar på lejeaftalerne. Og tidligere i år bekræftede regeringen, at den vil udleje yderligere 3,3 mio. hektar til udenlandske selskaber. Ifølge regeringen er det lige netop det, der skal til for at sikre landbrugsudvikling, en forbedret fødevareproduktion og skabelsen af arbejdspladser.

	Men flere menneskerettighedsgrupper mener, at udviklingen ikke har haft nogen positiv indflydelse på lokalsamfundene. Human Rights Watch siger, at den etiopiske regering har tvangsforflyttet titusinder af etiopiere for at være i stand til at udleje jord til investorer fra især Saudi-Arabien og Indien.

	»Regeringens manglende evne til at tilbyde fødevarehjælp til de tvangsforflyttede mennesker har forårsaget en fastgroet mangel på mad og i flere tilfælde hungersnød,« skriver menneskerettighedsorganisationen i en rapport.

	The Oakland Institute, en amerikansk tænketank, påstår, at Etiopiens udlejning af jord har ført til »menneskerettighedsbrud og tvangsforflytning af over en million etiopiere«, og at regeringen har gjort sig skyldig i drab, tæv og voldtægt i forsøget på at få lokalbefolkninger til at opgive modstand mod tvangsforflytning.

	Ingen lokal gavn

	Den etiopiske regering benægter anklagerne. Og samtidig siger regeringen, at de udenlandske investeringer, som følger med udlejningen af landjorden, er med til at udvikle landets landbrug, forbedre fødevareproduktionen og er med til at skabe job.

	At det er tilfældet, har regeringen dog ikke ført bevis for. Som Michael Kugelman fra Wilson Center, en tænketank i Washington, som forsker i netop denne problematik, sagde i Information i tirsdags: »Oftest bliver der ikke skabt nye lokale job, og der er ingen teknologioverførsel, og i de fleste tilfælde ender de udenlandske investorer med at eksportere alle fødevarerne tilbage til deres hjemlande. Dermed skabes ingen udvikling i lokalsamfundene, og værtslandenes egen fødevaresikkerhed eroderes.«

	Ifølge undersøgelser blev brugsretten for mellem 0,7 og 1,75 procent af verdens totale landbrugsareal mellem 2002 og 2012 overført fra hovedsageligt fattige til velstående lande. Ifølge en nylig rapport fra bistandsorganisationen Oxfam International finder mere end 60 procent af opkøb eller leje af jord i Afrika sted i egne med alvorlige sultproblemer, og det er oftest resultatet af uigennemsigtige aftaler mellem udenlandske virksomheder og lokale autokratiske regeringer. Oxfam vurderer, at landbrugsjorden, som udenlandske investorer har lagt beslag på mellem 2000 og 2010, potentielt ville kunne have brødfødt en milliard mennesker i lande med fødevaremangel.

	»Jeg er ikke imod investeringer,« siger Obang Metho. »Men jeg er imod røveri ved højlys dag. Disse udenlandske selskaber opsnapper jord på hele det afrikanske kontinent uden at betale særlig meget for det. De lokale bliver smidt væk, og de hyrer ikke lokale arbejdere.«

	»I Gambella bliver størstedelen af afgrøderne sendt ud af landet, og det selv om Etiopien lider af fødevaremangel. Det giver ingen mening,« siger Metho. »De eneste i Etiopien, som nyder godt af lejeaftalerne, er den korrupte regering. De udenlandske røvere kan kun komme ind i Etiopien, fordi regeringen åbner døren for dem.«

