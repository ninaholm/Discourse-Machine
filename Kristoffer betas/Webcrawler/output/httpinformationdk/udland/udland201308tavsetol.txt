Det tavse tolkefirma
Det amerikanske firma i centrum for den danske debat om hjælp til afghanske tolke er på få år blevet en af verdens største leverandører af personel i konfliktzoner. Men i USA er firmaet stærkt kontroversielt og har haft flere dårlige sager
En afghansk landmand svarer på spørgsmål fra en tolk, som arbejder for de amerikanske styrker. Det amerikanske militær kritiserede i en rapport firmaet Mission Essential for ikke at have kontrol med tolkene. I den periode valgte Danmark at påbegynde samarbejde med firmaet.


 
	Egentlig er det lidt af en forretningsmæssig solstrålehistorie.

	Fra grundlæggelsen i 2004 og til i dag er virksomheden Mission Essential Personnel, der specialiserer sig i levering af oversættere og rådgivere i konfliktzoner, vokset fra at være et lille firma med en marginal kontrakt som leverandør af tolke til den amerikanske ambassade i Irak, til i dag at være den største leverandør af tolkebistand til indsatsen i Afghanistan.

	Firmaet har i dag mere end 8.000 ansatte, hvoraf cirka halvdelen er lokale afghanske tolke. Siden 2007 har firmaet ifølge den amerikanske netavis Huffington Post haft kontrakter for den amerikanske hær for omkring to mia. dollars

	Det er dog ikke firmaets flotte regnskaber, der trækker overskrifter i disse dage. De seneste uger er firmaet blevet ufrivilligt centrum for debatten om Danmarks forsøg på at hjælpe de mindst 195 afghanere, der har arbejdet som tolke for det danske Forsvar. På baggrund af aktindsigter i dokumenter fra Forsvarskommandoen kunne Information for to uger siden fortælle, at det danske forsvar gennem mere end tre måneder ikke har kunnet få oplysninger om 37 tolke, som Forsvaret har hyret gennem firmaet. Oplysningerne skal bruges til at vurdere, om tolkene er truede og derfor har krav på hjælp fra dansk side, eksempelvis i form af asyl i Danmark. Siden har debatten kørt på fuld tryk, og forsvarsordførere fra begge sider i Folketinget har anklaget Forsvaret for ikke at gøre nok.

	Beskyldt for at underdrive

	Men det er langt fra første gang, Mission Essential Personnels navn optræder i kontroversielle sammenhænge.

	Blandt andet er firmaet blevet beskyldt for at underdrive antallet af tolke, der er blevet såret eller dræbt som følge af deres arbejde.

	Et eksempel er ifølge New York Times et Taleban-angreb i 2012, hvor fem tolke blev dræbt, uden at det tilsyneladende blev rapporteret til de amerikanske myndigheder.

	Ved den lejlighed mere end antydede Steven L. Schooner, der er juraprofessor ved George Washington University og har forsket i civile tab i konfliktzoner, at private firmaer som Mission Essential Personnel underdriver antallet af dræbte. »Ingen tror, vi underrapporterer militære dødsfald, men alle tror, vi underrapporterer dødsfald hos underleverandører,« sagde han ifølge New York Times. Mission Essential Personnel har afvist, at det skulle være tilfældet.

	Ifølge en redegørelse den 1. april 2013 fra Forsvarskommandoen er ingen af de tolke, Danmark har hyret gennem firmaet, så vidt vides blevet hverken såret eller dræbt.

	Tolk skød soldater

	I 2009 beskyldtes firmaet af en amerikansk ngo for ikke at tage sig tilstrækkeligt af sårede tolke. Blandt andet skulle firmaet være sløvt til at udbetale forsikringspenge. Mission Essential erkendte i 2010, at ikke alle udbetalinger var faldet til tiden, men understregede, at der siden var rettet op på det.

	Huffington Post har desuden beskrevet, hvordan en tolk hyret af den amerikanske hær i 2010 skød og dræbte to soldater og sårede en tredje, før han selv blev dræbt. Familierne til de dræbte soldater har efterfølgende lagt sag an mod Mission Essential for ikke at have lavet et tilstrækkeligt grundigt baggrundstjek af den pågældende tolk. Ifølge vidner var tolken psykisk ustabil og dertil dårligt trænet.

	Mission Essential forsvarer sig med, at episoden var et resultat af »uforudselige kriminelle handlinger«, og at tolken havde gennemgået alle påkrævede tjek og tests.

	Kritik fra amerikansk militær

	Det nævnes desuden i flere amerikanske militærrapporter, som Huffington Post er i besiddelse af, at firmaet på det tidspunkt ikke havde styr på, hvor alle dens tolke befandt sig, og hvilke enheder de var tilknyttet. »Mission Essential Personnels manglende evne til at spore deres tolke er fortsat et problem,« står der ifølge Huffington Post i en af rapporterne fra 2009. »På trods af firmaets anerkendelse af problemet, er der kun gjort lidt for at få rettet op,« lyder det videre.

	Samme konklusion når militæret frem til i en rapport året efter.

	»Mission Essential Personnels kontrol med tolke er fuldkommen kollapset (…) efter måneders forværring,« citerer Huffington Post fra rapporten. Det var netop i denne periode, at det danske forsvar påbegyndte samarbejdet med det amerikanske firma. På baggrund af erfaringer med lån af fire Mission Essential Personnel-tolke fra US Marine Corps valgte Forsvaret at indgå kontrakt med firmaet den 1. september 2009. Det fremgår af en redegørelse fra Forsvarskommandoen fra den 1. april i år.

	Om Forsvaret på daværende tidspunkt var bekendt med konklusionerne i det amerikanske militærs rapporter, vides ikke. Men når USA, Danmark og flere andre lande har benyttet underleverandører som Mission Essential Personnel i Afghanistan, skyldes det ifølge eksperter helt overvejende ét hensyn: Prisen. »Der er mange praktiske forhold, som man skal sørge for, når man er langt væk hjemmefra. Og der har det vist sig, at det nogle gange er smartere at udlicitere til andre,« har seniorforsker ved Center for Militærstudier Henrik Ø. Breitenbauch tidligere forklaret i Information.

