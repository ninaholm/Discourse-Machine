Ingen forsøger for alvor at stoppe terroren
Rusland er i krig, Nordkaukasus er arnestedet, og krigen vil fortsætte trods mandagens uhyggelige scener fra en terrorbombet Moskva-lufthavn, siger russiske iagttagere
En mand i den ortodokse katedral i Moskva tænder et lys for de omkomne i mandagens terrorangreb, der slog 35 ihjel.


 Det er et frygteligt syn at betragte de 24 sekunders videooptagelser på YouTube fra Moskvas lufthavn Domodedovo fra mandag kl. 16.32 dansk tid. Her bliver 35 mennesker dræbt for øjnene af beskueren og 113 såret, heraf 35 livsfarligt. Terrorangrebet er et billede på et Rusland i krig, med de nordkaukasiske republikker som krigens arnested. En krig, der vil fortsætte trods de grufulde scener, mener menneskerettighedsforkæmperen Valentina Melnikova.         »Vi er alle skyldige, fordi vi ikke gør noget for freden,« siger hun over telefonen fra Moskva.
Hverken den russiske regering eller oprørerne er interesserede i at søge fred, påpeger Melnikova.
Domodedovo er Ruslands travleste lufthavn. Titusindvis af passagerer passerer igennem hver dag. Ifølge de russiske myndigheder var der formentlig tale om en mand og en kvinde, selvmordere og mordere, der bragte en bombe svarende til en meget stor dosis trotyl på fem-syv kilo til sprængning, godt hjulpet af tre nu eftersøgte mænd fra Tjetjenien.
Politiet mener at have fundet det bortsprængte hoved af den ene gerningsmand blandt de hundreder af kropsdele, de har måttet samle op i ruinerne. Langtfra alle ofrene, der stod og ventede på udlevering af bagage, er blevet identificeret, men der var en række russere blandt de omkomne samt udlændinge fra bl.a. Tyskland, England, Frankrig, Tadsjikistan, Usbekistan og Kirgisien.
Redningsarbejdet og efterforskningen er i fuld gang. Det samme er de politiske tiltag og kommentatorernes diskussioner og rygtesmederiet.
Præsident Dmitrij Medvedev var hurtigt ude med en fordømmelse og en række ordrer om, hvordan myndighederne skulle forholde sig, efterforske og yde nødhjælp. Han kaldte det en terrorhandling, men undlod at pege på formodet skyldige.
De fleste russiske kommentatorer og myndigheder peger imidlertid automatisk på, at terroristerne kommer fra Nordkaukasus, som i mange år har været ramt af en blodig konflikt mellem regeringen i Moskva og en blanding af oprørere, der kæmper for selvstændighed og fanatiske islamister.
Ringe sikkerhed
Mange gætter på, at terroraktionen i lufthavnen blev begået af såkaldte sorte enker efter omkomne krigere i konflikten med de russiske styrker, som det har været tilfældet ved en række tidligere terroraktioner.
Eksplosionen fandt sted, da den kvindelige selvmordbomber åbnede sin taske, siger et øjenvidne til nyhedsbureauet RIA Novosti, som peger på, at det ligner sorte enkers terrorangreb i Moskvas metro, hvor de dræbte 39 personer med en selvmordsbombe.
Præsident Medvedev anklagede i går lufthavnens sikkerhedssystem for ikke at have fulgt reglerne og beordrede en undersøgelse af de konkrete sikkerhedsforanstaltninger i Domodedovo samt stærkt forøget sikkerhedskontrol i alle russiske lufthavne. Medvedev udsatte straks efter sprængningen en planlagt rejse til World Economic Forum i Davos tirsdag, hvor han efter planen skulle være hovedtaler i dag, onsdag.
Livet går videre
Igor Malov, der er seniorkorrespondent og i mange år har dækket terrorhandlinger for den russiske radiostation Ruslands Stemme, siger over telefonen til Information, at der først og fremmest er god grund til at kritisere sikkerhedsvagterne i lufthavnen, som har været alt for lemfældige og har ladet terrorister slippe uhindret ind i menneskemylderet i lufthavnen.
»På den anden side er det komplet umuligt helt at sikre sig imod terror,« siger Malov.
Ifølge ham er der ingen tvivl om, at terrorangrebet er begået af fanatiske islamister fra Nordkaukasus.
Han mener dog ikke,  det vil få alvorlige politiske følger for den nuværende styrende tandem Putin og Medvedev.
»Nogle vil selvfølgelig pege på, at de er ansvarlige, bærer skylden, ligesom borgmester Lusjkov fik skylden for brandene og røgen i Moskva sidste sommer, men det er urimeligt. Der ligger langt mere komplicerede årsager til grund. Desuden så fortsætter livet jo i Moskva, som om intet var hændt. Vi er i Rusland vant til terrorhandlinger, og livet går videre,« siger Igor Malov.
Rusland i krig
Menneskerettighedsforkæmperen Valentina Melnikova er ikke enig. Hun siger til Information, at moskovitterne trods alt ikke er vant til terror og i dag føler sig truet og er bange.
»I Moskva og Skt. Petersborg er folk vant til, at terroren har flyttet sig ned til Nordkaukasus. Og så er de ligeglade. Sagen er, at de ikke har fattet, at Rusland er i krig og har været det, lige siden Putin indledte krigen i Tjetjenien i 1999. Siden har krigen bredt sig til hele landet og har udgangspunkt i ikke blot Tjetjenien men også i naborepublikkerne Ingusjetien, Dagestan, Karbadino-Balkarija, og Moskva slipper heller ikke for den. Det fremgik tydeligt af bombeattentatet mandag.«
Ifølge Melnikova, der er leder af Unionen af Soldatermødre og af Det Russiske Center for Menneskerettigheder, så vil krigen fortsætte, fordi ingen, hverken myndighederne eller de islamistiske oprørere, er interesseret i at foretage reelle skridt i retning af fred.
»Og Vesteuropa er også skyldig, fordi jeres politikere lukker øjnene for, hvad der foregår i Rusland, så længe I får jeres olie og gas. Så kan Putin og hans nikkedukke Medvedev gøre, som de vil.«
»Vesten lukker øjnene og lægger ikke pres på vores ledelse, der har ansvaret for en vedvarende uløst konflikt, reelt en borgerkrig, i Rusland. Et bombeattentat i Moskva, som dræber 35 uskyldige og sårer over hundrede får ingen politiske følger i Rusland, så længe Vesten er ligeglad, så længe vi ikke har demokrati, ikke reelle valg, ingen reel politik og ingen reelle politiske partier, intet parlament, så længe al opposition bliver holdt nede, og så længe det russiske folk er ligeglad,« lyder det bittert fra Valentina Melnikova.

Læs også bagsideleder

