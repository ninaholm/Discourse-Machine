Hård retorik kan få konsekvenser for eurozonen
Græske og tyske politikeres hårde retorik og en genoplivning af stereotyperne i medierne har pustet til mistilliden blandt europæerne. Det kan få alvorlige følger, selv hvis en aftale indgås, siger en græsk-tysk iagttager


 »Giv mig penge, eller jeg skyder,« siger den græske premierminister, Alexis Tsipras, mens han med tomme øjne holder en pistol til eget hoved.
Billede og tekst – der tilsammen udstiller Tsipras som en irrationel afpresser – prydede forsiden af det tyske Handelsblatt op til den græske folkeafstemning.
I Grækenland afbildede nej-sigerne omvendt den tyske finansminister Wolfgang Schäuble på deres valgplakater med sætningen: »Han har drukket dit blod i fem år. Sig NEJ til ham nu.«
Disse og mange andre avisforsider, overskrifter, plakater og karikaturtegninger er en sørgelig illustration af, hvor fjendtlig stemningen er blevet mellem grækere og tyskere under de seneste ugers forhandlinger om en løsning på den græske krise.
En fjendtlighed, der også er kommet til udtryk gennem en stadig mere udiplomatisk og konfronterende retorik fra højtstående politikeres side.
Wolfgang Schäuble blev refereret for at have kaldt sin græske kollega Yanis Varoufakis for »tåbeligt naiv« – en kommentar, der førte til en formel klage fra Athen – mens Andreas Scheuer, generalsekretær for det konservative tyske parti CSU, ifølge Business Insider har udtalt, at de græske politikere »opfører sig som klovne«.
Omvendt har de græske politikere ikke holdt sig tilbage. Særlig Varoufakis har provokeret med udtalelser som, at trojkaens sparepolitik har »gjort Grækenland til en gældskoloni«. Op til folkeafstemningen beskyldte han debitorlandene for at forsøge at »indgyde frygt i folk«.
»Det, de gør imod Grækenland, har et navn: terrorisme,« sagde han til dyb forargelse i Tyskland.
Tyske turister holder sig væk
Men mistilliden er ikke begrænset til politikerne. Bitterheden og frustrationen mellem almindelige grækere og tyskere er vokset markant i de seneste uger, hvor historier om, hvordan den tyske økonomi kom ovenpå igen efter Anden Verdenskrig – bl.a. gennem gældsafskrivelse – har pustet yderligere til ilden.
En meningsmåling for den tyske tv-station ZDF har vist, at 68 procent af tyskerne beskylder den græske regering for at have eskaleret gældskrisen, mens en anden måling viste, at 85 procent mener, at Europa ikke bør låne Grækenland flere penge.
En anden indikation på de afkølede følelser kan registreres inden for turistindustrien, hvor det græske turistforbund melder om et fald på 30 procent af ferier booket i sidste øjeblik sammenlignet med sidste år.
Rejsehjemmesiden Skyscanner.de forklarer over for Reuters, at det særligt er tyskerne, der bliver væk, mens interessen fra Storbritannien og Spanien er vokset.
»På intet tidspunkt siden Anden Verdenskrig har de europæiske folk været så negative i deres opfattelse af hinanden som i de seneste fem år,« skriver den tyske parlamentariker Klaus-Peter Willsch fra det konservative regeringsparti CDU i den britiske avis The Telegraph.
»I de nordlige medlemslande er billedet af dovne sydeuropæere blevet stadig mere udbredt. Folk i de lande, der har modtaget hjælpepakker, mener samtidig, at de bliver kommanderet rundt med,« fortsætter han.
Den græsk-tyske iagttager Janis Emmanouilidis fra tænketanken European Policy Centre i Bruxelles, er enig i, at situationen er særdeles alvorlig.
»Simplificeringer – de dovne grækere over for diktatorerne – er ekstremt skadelige, og de smitter. En kommentar fører til den næste. Tonen er blevet ekstremt hård, ikke kun blandt befolkningerne, men også blandt politikerne. Man kan se, hvordan det kan komme ud af kontrol, som det nu er sket,« siger han i et interview med Information.
»Det skaber en ond cirkel: En politiker siger noget, som påvirker befolkningen, som så igen påvirker politikerne, der tror, at det er dét, befolkningen ønsker,« tilføjer han.
Skader på lang sigt
Den skærpede tone og faldende tillid har bl.a. ført til, at der særligt blandt de tyske politikere er opstået en opgivende holdning til forhandlingerne med grækerne. Men selv hvis det græske forslag, der blev afleveret i går, bliver godkendt, er der allerede sket skader, som det kan tage lang tid at rette op på, mener Emmanouilidis.
»Selv hvis såret heler, vil arret forblive og vil altid minde parterne om, hvad der skete, og det kan få negative konsekvenser for den yderligere integration i eurozonen,« siger han.
»Når der bliver tale om at afgive suverænitet, kan det minde grækerne om, at de ikke brød sig om at blive behandlet, som de blev,« tilføjer han og påpeger, at politikerne har et stort arbejde foran sig, hvis tilliden blandt deres befolkninger skal genopbygges:
»Der er brug for større forståelse for hinandens situationer, og der er brug for positive signaler om samarbejde fra politikerne. Den negative spiral blev faktisk bremset lidt tidligere på året, da Merkel og Tsipras begyndte at mødes direkte og viste, at de kunne samarbejde.«
Han mener, at politikere på alle niveauer må tage mere ansvar for at orientere deres befolkninger oprigtigt og ikke score hjemlige politiske point ved at fremstille modparterne som dovne eller undertrykkende.
»Simplificeringer skader altid, og de er mere skadelige mellem stater, end de er på nationalt plan, fordi der ikke er en fælles platform for debat mellem stater, hvor modparternes synspunkter bliver fremført,« siger han.
»Politikerne – også dem i anden-tredje række – bør være mere opmærksomme på, at en udtalelse i Frankfurt med det samme bliver oversat og kan læses af en person i Grækenland.«

