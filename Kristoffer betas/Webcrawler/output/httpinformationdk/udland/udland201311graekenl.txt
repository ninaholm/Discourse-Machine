Grækenlands regering går i panik
For at gennemtvinge lukningen af den statslige radio- og tv-station ERT måtte Grækenlands regering sætte politiet ind mod landets journalister. Grækerne kan være på vej mod valg, mens voldshandlinger destabiliserer landets politiske system
Det statslige radio- og tv-selskab ERT’s lokaler i Athen blev i går stormet af politiet.


 
	Tidligt i går morges stormede græsk politi det statslige radio- og tv-selskab ERT’s lokaler i Athen. Siden regeringen i juni besluttede at lukke ERT som en del af Grækenlands spareprogram, har medarbejderne produceret nyheder på trods: »Selv om de fleste grækere ser de private tv-stationer, forstod et flertal i befolkningen straks, at det handlede om at privatisere nyhedsformidlingen,« siger ERT’s nu arbejdsløse korrespondent i Rom, Dimitri Deliolanes, til Information.

	Han fortsætter: »Der er i forvejen en uanstændig sammenblanding af interesser i græske medier. Beslutningen førte da også til, at partiet Demokratisk Venstre forlod regeringen. Nu har den svækkede regering så med politimagt lukket munden på et medie, der i mere end fire måneder klarede sig med donationer, og som havde grækernes opbakning. De er gået i panik og aner ikke, hvad de skal gøre. Derfor begår regeringen den ene fejl efter den anden.«

	Billeder af porten foran ERT’s hovedsæde, der blev låst med håndjern, og af tidligere statsansatte journalister, der blev slæbt væk af politiet, styrker næppe regeringens popularitet: »Der er meget stærke spændinger i de to regeringspartier (det socialdemokratiske Pasok og det konservative Nea Demokratia, red.),« siger Deliolanes: » Nea Demokratia overholder ikke sine løfter vedrørende det nye medieselskab, som skal opstå på resterne af ERT. Nogle parlamentsmedlemmer tier, andre lufter deres utilfredshed privat.«

	Modsatte ekstremismer

	Som reaktion på politiaktionen fremsatte lederen af venstrefløjspartiet Syriza, Alexis Tsipras, i går en mistillidsdagsorden mod regeringen, som kommer til afstemning på søndag. Regeringen mangler »folkeligt mandat« til at lukke ERT med tvang, sagde Tsipras i parlamentet.

	Samtidig er Apostolos Tsochatzopoulos, forsvarsminister i flere Pasok-regeringer i perioden 1981-2004, ved appelretten i Athen blevet kendt skyldig i korruption og hvidvaskning af penge. Retten skønner, at Tsochatzopoulos i forbindelse med statens indkøb af russiske missiler og tyske ubåde har modtaget omkring 160 mio. euro, som er blevet investeret i ejendomme og indsat på konti i oversøiske skattely.

	Den konservative avis Kathimerini betegner dommen som »en milepæl i landets historie efter militærdiktaturet«:

	»Den eneste måde, hvorpå Grækenlands politiske system kan genoprette sin troværdighed, er ved at afskaffe politikernes immunitet og forældelsesfristen, når parlamentarikere og ministre skal retsforfølges.«

	Men drabet på to medlemmer af det nynazistiske parti Gyldent Daggry i sidste uge har destabiliseret den højspændte situation i græsk politik yderligere – samtidig med at retssagen mod den fængslede partiledelse forberedes. Sikkerheden skærpes omkring repræsentanter for Grækenlands kreditorer, trojkaen, som forleden var nødt til at forlade Finansministeriet ad en nødudgang for at undgå en flok vrede rengøringskoner.

	Deliolanes, som netop har udgivet en bog om Gyldent Daggry, bemærker, at mordet på nynazisterne blev udført som et professionelt lejemord. Alligevel er mistanken faldet på venstreekstremistiske grupper som den mystiske ’De Revolutionæres Sekt’:

	»Regeringen er glad for teorien om de modsatte ekstremismer, der sidestiller Gyldent Daggry og Syriza. Nea Demokratia har en ambivalent indstilling til Gyldent Daggry. De har brug for dem og protesterede ikke over, at landet i Europarådet nu repræsenteres af en nazist,« siger Deliolanes.

	Samtidig er Tsipras ved at gøre Syriza til et reelt alternativ, mens nogle i Nea Demokratia leger med ideen om at danne regering med den ikke fængslede, ’moderate’ del af Gyldent Daggry, påpeger Deliolanes:

	»Den destabilisering, der foregår, skal ses i forhold til en fremtidig regerings evne til at slå i bordet over for trojkaen. I Grækenland er der meget på spil. Det handler om Europas økonomi, om demokratiet i Europa, om Tysklands rolle i Europa osv. Derfor ville det ikke være ulogisk, hvis skjulte kræfter prøvede at påvirke udviklingen.«

