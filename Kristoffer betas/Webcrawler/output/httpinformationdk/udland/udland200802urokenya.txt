Uro i Kenya påvirker hele Østafrika
Kenyas politiske nedsmeltning truer den økonomiske livline til Somalia og andre nabolande og skaber kaos i fordelingen af livsnødvendig nødhjælp
Op mod 800 mennesker er blevet dræbt og 300.000 fordrevet under urolighederne i Kenya. De to store kenyanske partier blev i går enige om en fælles plan for at bilægge volden i landet i kølvandet på det omdiskuterede præsidentvalg.


 En lang række landes økonomier mærker nu effekterne af uroen i Kenya. Det drejer sig om nabostater som Uganda, Rwanda og Burundi, der er afhængige af Kenyas handelsforbindelser via Mombasa, landets havn mod Det Indiske Ocean.
Varerne hober sig opi Mombasa på grund af frygt for blokader på hovedvejen til Nairobi. Andre hovedfærdselsårer, deriblandt vejene fra hovedstaden til byer som Kisumu, og hovedvejen mellem Nakuru og Eldoret er også blokeret. Guillermo Bettocchi fra FN's Flygtningehøjkommissariat udtrykker bekymring over aflysningerne af de fly fra Nairobi, der normalt fragter forsyninger til Somalia.
Han beskrev situationeni Somalia, hvor voldsomme kampe mellem islamiske krigere og etiopiske styrker, der var sendt ud for at indsætte en overgangsregering, som "verdens værste humanitære katastrofe", der nu har overhalet Darfur som humanitær nødsituation. I alt en million mennesker er blevet hjemløse inden for Somalias grænser på grund af konflikten, deraf 250.000 alene i Mogadishu.
"Hele samfundet er nu i store vanskeligheder," tilføjer Bettocchi og nævner, at priserne på brændstof er eksploderet i Kenya på grund af uroen.
Ødelagde togskinner
Uganda rapporterer allerede om mangel på brændstof. Hovedvejen gennem landet går gennem de kenyanske byer, der minder om et dødens navneopråb: Naivasha, Nakuru og Kisumu. For at gøre det hele værre ødelagde vandaler i sidste uge omkring en kilometer togskinner på hovedstrækningen mellem Kenya og Uganda. Det skete i slumkvarteret Kibera i Nairobi, tilsyneladende en protest mod det faktum, at Ugandas præsident Museveni var den første præsident til at lykønske Kenyas præsident, Mwai Kibaki, med dennes genvalg.
Producenter i Uganda hævder, at de har mistet omsætning på omkring 34 millioner dollar på grund af landets nuværende problemer med eksport.

© The Independent og Information. Oversat af Ebbe Rossander

