Obama-udspil for sundhedsreform afvises
Barack Obama har fremlagt nyt udspil i opgøret om en sundhedsreform i USA,  men det afvises af republikanerne
Republikansk leder John Boehner (baggrunden) var den største modstander, da Obama i går fremlagde  udspil til en sundhedsreform.


 Præsident Barack Obama fremlagde mandag sin egen plan for gennemgribende reformer af det amerikanske sundhedssystem. Præsidenten  vil lave en sygesikring for 31 millioner amerikanere, der ikke er forsikret under sygdom i dag.
Her lægger han også op til, at der skal gribes ind over for store stigninger i forsikringspræmier.
Republikanernes leder i Repræsentanternes Hus, John Boehner, afviser imidlertid udspillet som farligt for bestræbelserne på at skabe politisk enighed om en reform mellem de to partier.
»Præsidenten har svækket troværdigheden omkring det kommende forhandlingsmøde ved at foreslå den samme massive regeringskontrol over sygesikring ud fra en lovpakke, der allerede er blevet forkastet af befolkningen«, siger Boehner i en erklæring. Forslagene fra den amerikanske præsident er et forsøg på at tage hensyn til alle aspekter i de to lovpakker, som er gået gennem Kongressens to kamre. Udspillet kommer tre dage før et vigtigt tv-transmitteret møde mellem Obama og republikanske ledere, som forsøger at blokere for præsidentens dagsorden på området.
Præsidenten har bedt republikanerne om også at komme med deres eget oplæg til en ny sundhedsreform.
Obamas kamp for at få indført en ny sundhedsreform i USA løb ind i alvorlige problemer, efter at demokraterne mistede flertallet i Senatet, da republikaneren Scott Brown i midten af januar blev valgt ind i Massachusetts. Obama har truet med at få en reform gennem Senatet med et spinkelt flertal på 51 stemmer fremfor det normale flertal på 60 stemmer.
Obamas forslag er stadig langt fra vedtaget. Som det sidste år har vist er sundhedsreform et ømtåleligt emne, og debatten kan trække i langdrag.
Umiddlebare reaktioner fra republikanerne viser, at det ikke bliver lettere. »For næsten et år siden   var præsidenten ordstyrer ved et sundhedsreforms-topmøde, der kickstartede den nationale debat, som har ført os til, hvor vi er i dag; et lovforslag blottet for støtte fra det amerikanske folk og en formindsket tiltro til denne regerings evne til at lytte. Lad os ikke begå den samme fejl to gange,« sagde Mitch McConnell.
Republikansk leder John  Boehner genoplivede abortdebatten ved at sige:
»Republikanere står desuden til ansvar for det amerikanske folk, når vi kræver, at en sundhedsreform skal beskytte menneskeliv og ikke bruge skatteydernes penge på at støtte abort... sundhedsreformer bør være en mulighed for at beskytte menneskelivet - ikke slutte det - og det amerikanske folk er enige«, sagde han igår til CNN.


