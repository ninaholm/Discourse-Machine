EU før ny TTIP-runde: Giv os olie fra USA
I lækket ’ikkepapir’ skærper EU’s handelskommissær presset på amerikanerne for at sælge EU mere fossil energi som del af frihandelsaftale


 På mandag mødes i Bruxelles forhandlerne fra USA og EU til sjette runde af forhandlingerne om en transatlantisk frihandelsaftale, TTIP. Op til forhandlingsstarten er et EU-papir om aftalens mulige energiafsnit blevet lækket med en afsløring af EU-forhandlernes iver efter at få adgang til mere fossil energi fra USA i form af de store reserver af skifergas og -olie.
»EU foreslår at inddrage en juridisk bindende forpligtelse i TTIP, som garanterer den frie eksport af råolie og gasressourcer ved at ændre procedurer for alle påbudte og ikkeautomatiske eksportlicenser til en proces, hvor licenser til eksport til EU gives automatisk og hurtigt«, hedder det i EU- handelskommissær Karel De Guchts fortrolige, såkaldte ikke-papir til amerikanerne, dateret maj i år.
Papiret, som er en skærpet version af et lignende ikkepapir fra september 2013 (omtalt i Information den 21. maj), afspejler den kendsgerning, at eksport af olie fra USA af historiske og forsyningsmæssige grunde har været stort set forbudt i 40 år. Trods EU’s mål om CO2-reduktion og ambitioner om grøn omstilling er der tydeligvis en stærk interesse for at kunne supplere dagens EU-import af amerikanske kul med også olie og gas fra de store skiferforekomster i USA.
Karel De Gucht anfører i papiret, at det er vigtigt for EU at øge sin forsyningssikkerhed i lyset af bl.a. konflikten med Rusland om Ukraine, der har sået tvivl om de fortsatte russiske gasleverancer. Derfor ønsker EU-Kommissionen et »omfattende afsnit« om energisamarbejde i TTIP-aftalen.
Vrede miljøfolk
Ikkepapiret oprører en række miljøorganisationer på begge sider af Atlanten.
»EU-forslaget er klimafornægtelse, ganske enkelt,« siger Steve Kretzmann, direktør i ngo’en Oil Change International.
»Det lækkede dokument er en yderligere bestyrkelse af vor bekymring over, at alt mens offentligheden fastholdes i mørket, bruges EU-USA-handelsaftalen til at sælge ud af den lovgivning, der beskytter os mod farlige klimaændringer,« supplerer Natacha Cingotti, der er kampagnemedarbejder hos Friends of the Earth Europe, mens direktør Ilana Solomon fra den største amerikanske miljøorganisation, Sierra Club, kalder TTIP en »bagdør til at manipulere USA’s energipolitik«.
I sit papir gør De Gucht opmærksom på, at USA fortsat ikke har reageret på EU’s efterhånden gamle forslag om et større energiafsnit i frihandelsaftalen, ligesom »USA også tøver med at diskutere en løsning via TTIP omkring USA’s eksportrestriktioner for naturgas og råolie«.
Papiret er en del af forhandlingsspillet, som går ind i en ny fase mandag. Med olien og gassen har amerikanerne et vigtigt kort – ved at holde på det, presser man antagelig EU til at give indrømmelser på områder, der er vigtige for USA.
Forhandlingsrunden i Bruxelles varer hele ugen og skal blandt mange andre emner handle om energi.

