'Hvem siger han ikke er her? Moqtada al-Sadr kan være hvor som helst'
Moqtada al-Sadr, den slemme dreng i irakisk politik, er i gang med en transformation fra militant prædikant til politisk aktør. I hjertelandet Sadr City er de bevæbnede bander væk fra gaderne, men Mehdi-hæren er der stadig, med et nyt navn, og venter på hvilken fremtid, Sadr forestiller sig for Iraks underbemidlede shiiter - og for Irak
Moqtada al-Sadr, der dukkede frem som en trold af en æske i 2003, er en mand, man ikke skal undervurdere. Det gjorde amerikanerne, da koalitionens invasion af Irak i 2003 pludselig satte en politiske kraft fri i spidsen for en befolkningsgruppe, der indtil da altid havde været undertrykt, men som i Sadr-familien har fundet et talerør - og en knytnæve. Billedet viser fredagsbøn i Sadr City, hjemstedet for den religiøse shia-underklasse, der var Saddam Husseins værste hovedpine, og som siden blev amerikanernes.


 "Derinde bor Abu Darraa, men han er er der ikke for tiden,"forklarer chaufføren og dæmper stemmen, mens han peger ind i en klynge af faldefærdige sandfarvede slumhuse ved siden af vejen. 
"Han plejede at være en good guy i Mehdi-hæren, men så blev han til en bad guy, rigtig slem, du ved. Det er bedst ikke at nævne hans navn til nogen herinde eller stille nogen spørgsmål om ham," siger han, mens bilen ruller forbi rækker af sandstenshuse og ind i hjertet af Sadr City. Byen blev døbt Saddam City og skabt for at huse Iraks fattige shia-underklasse, men den er for længst blevet omdøbt til Sadr City efter den mand, byens beboere anså for at være deres retmæssige overhoved. Officielt et kvarter i Iraks hovedstad, men reelt en søsterby med 2,5 mio, indbyggere, der er vokset til Bagdad som et spejlbillede, hvor alting er i kontrast, hvor de fattige er de rige, de undertrykte er almægtige, og hvor de officielle magthavere har meget lille indflydelse. Og samtidig et sted, der er uløseligt forbundet med den mest bestialske brutalitet under den irakiske borgerkrig, der satte en ny standard for, hvor hård en borgerkrig kan være med dødskommandoer, massegrave og indædt modstand mod de amerikanske styrker. 
Trolden i æsken
Sadr City er hjemstedet for den religiøse shia-underklasse, der var Saddam Husseins værste hovedpine, og som siden blev amerikanernes - og for Moqtada al-Sadr og hans Mehdi-hær. En politisk kraft, som er en af de mest afgørende faktorer for, om Irak vil fortsætte den udvikling mod fred, landet har været i gang med det seneste halvandet år, og som blev bekræftet ved sidste weekends parlamentsvalg. 
Og for om visionen om et uafhængigt og demokratisk Irak har en fremtid på længere sigt, eller om den stærke religiøsitet, der løber som en understrøm i Iraks shia-minoritet vil udstikke en anden retning.
Sadr, der dukkede frem som en trold af en æske efter invasionen i 2003, er en mand, man ikke skal undervurdere. Det gjorde amerikanerne, da koalitionens invasion pludselig satte den shia-politiske kraft fri i spidsen for en folkegruppe, der indtil da altid havde været undertrykt, men som i Sadr-familien har fundet et talerør - og en knytnæve. For Moqtada al-Sadr er ligesom sin far måske mere inkarnationen af en folkegruppes ønsker og behov end en egentlig politiker - og på trods af det seneste års nederlag en ukendt faktor i kampen om Iraks fremtid. Da faren trådte ind som spirituel leder af Iraks undertrykte shiiter et par år efter storayatollah Muhammed Baqir al-Sadrs henrettelse i 1980, var det med en utrolig kraft og selvopofrelse, der førte til hans egen død i 1999, mens de fattige shiiter i Sadr City og andre steder stod tilbage med en magtbase, som Moqtada al-Sadr har kunne bygge direkte videre på. Og selvom sønnen endnu ikke har vist samme format, er der ingen andre, der på samme måde har appelleret til den utilfredse gruppe af fattige shiiter, der ligger som en tikkende bombe under en ny stat, der endnu ikke indfriet sine løfter.
Lad aldrig nogen slavebinde jer igen
"Der er en reel fare for, at den utilfredshed kan føre til et militærkup eller et folkeligt oprør f.eks. med baggrund i Sadr-bevægelsen, når amerikanerne trækker sig ud," konstaterer Ali Saada fra International Crisis Group om fremtiden for Irak. 
Moqtada al-Sadrs mislykkede direkte konfrontationer med den amerikanske hær, den irakiske regerings opgør med særligt Sadrs Mehdi-hær, hans eget eksil i Iran og intern splid har generelt svækket Sadr-bevægelsens greb om Sadr City og de shiitiske byer i syden, hvor Iraks dark horse har fundet sin støtte. Men det er stadig Sadr-folk, der står for den kontante sikkerhed denne fredag formiddag, da bydelens beboere myldrer ind til fredagsbøn på den centrale al-Sadreen-plads i midten af Sadr City. De unge vagter har pastel-banangule skjorter på, der stikker ud som et aparte fashionstatement i mængden af konservativt sortklædte kvinder og mænd, og de kropsvisiterer os nervøst. En ung mand får et par hurtige slag, da han for hurtigt lader os komme igennem, og tasker og kroppe gennemsøges en gang til, før en delegation leder os op gennem pladsen. 
Mellem de endeløse rækker af prunkløse rektangulære huse sidder række efter række af bedende på knæ på den brede langstrakte plads, så langt øjet rækker ud over Sadr Citys ensformige grid af lange lave kareer. Fra højttalere over mængden lyder imamens fredagsbøn, mens Moqtada al-Sadrs mørke bjørneansigt og hans fars kridhvide julemandsskæg stirrer ned fra plakater på bygningernes facader og skilte i mængden. På murene er valgplakater fra en Sadr-liste med et billede af Irak og to fremstrakte hænder, hvor en hyrdestav hugger rebet, der binder dem sammen, over. 
"Jeg befrier jer. Lad aldrig nogen slavebinde jer igen," siger teksten under billedet.
'Alle er i Mehdi-hæren'
Imamen taler om USA og Israel, og om at hævne sig for Gaza. Efter den sidste bøn er overstået, samles mængden om et par amerikanske og israelske flag, der overhældes med petroleum og brændes af, mens mængden hujer i de få sekunder, det tager det billige polyester at blive til ingenting. Vi spørger efter medlemmer af Mehdi-hæren. 
"Alle her er medlemmer af Mehdi-hæren," siger en iraker og nikker ud mod sikkerhedsvagterne og arrangørerne. "Men ingen vil tale om det".
Mens deltagerne fra bønnen siver væk, bliver vi alligevel ført over til en lokal moske og anbragt i et baglokale med to store billeder af Moqtada al-Sadr og hans far. Et øjeblik efter dukker en alvorligt udseende mand op med en lille gruppe ledsagere og sætter sig ned bag skrivebordet og præsenterer sig som Sheikh Salmah al Fedji.
Han ignorerer spørgsmålet om organisationens fremtidsplaner og kaster sig i stedet ud i en lang redegørelse for bevægelsens historie og en lovprisning af de tre Sadr'ere. 
"Sadr-bevægelsen har dybe rødder. Vi er ikke opstået fra det ene øjeblik til det andet. Den første Sadr gjorde meget for Irak. Han skabte en politisk bevidsthed hos vores folk, da han skabte Da'wa. Den anden var anderledes. Han arbejdede ikke for partier. Han lærte os alle, hvad der var rigtigt, og hvad der var forkert. Han hjalp de fattige og sørgede for, at folk lærte at læse og skrive. Han rådgav og hjalp. Og samtidig sagde han nej til amerikanerne og nej til Saddam. Sayyid Moqtada vil noget andet. Han vil have indflydelse, og han har samlet os mod amerikanerne, som har bombet os og dræbt tusinder. Han er imod besættelsen, og derfor siger de, at han ikke overholder Iraks love. Men det er ikke sandt". 
- Men nu er amerikanerne på vej ud, siger præsident Obama. Hvad vil I så?
"Vi tror ikke på amerikanernes løfter. Måske vil Obama virkelig trække tropperne ud, men det får han ikke lov til. De slår ham ihjel inden," siger han.
"Vores krig er ikke mod den irakiske regering, den er mod amerikanerne, og den stopper først, når den sidste amerikaner har forladt Irak," siger han og retter sig selv: "Den stopper aldrig".
En ... kulturel organisation
- Men hvorfor er Moqtada al-Sadr ikke i Irak på dette kritiske tidspunkt?
"Hvem har sagt, at han ikke er her? - ingen ved, hvor han er. Det må de ikke, så ville de dræbe ham. Men man må ikke tro på massemediernes løgne. Moqtada al-Sadr kan være hvor som helst".
Han rejser sig op og beklager, at han ikke kan blive længere. 
"Vi, der er med til at lede, er nødt til hele tiden at bevæge os, ellers bliver vi slået ihjel. Vi er vagabonder. Jeg har ikke sovet det samme sted to nætter i træk i årevis," forklarer han og kommer med lille tilføjelse, da han er på vej ud af døren:
"Men i øvrigt eksisterer Mehdi-hæren ikke længere. Den er blevet erstattet af en organisation, der hedder al Moumahidoun. Det er en ... kulturel organisation," siger han efter at have tænkt sig om et øjeblik. 
Den angivelige transformation af den frygtede milits er en del af det hamskifte, Moqtada al-Sadr er i gang med. Fra at være leder af den mest frygtede milits i landet, skal hans bevægelse agere i en situation, hvor den irakiske befolkning er udmattede af drab og etnisk had, hvor regeringens indsats mod Sadrs Mehdi-hær og andre militser har vist den væbnede vejs begrænsninger, og hvor det netop overståede valg og det kommende parlamentsvalg i december kan svække Sadrs legitimitet og indflydelse. Eller forhøje den. 
Mange ser hans eksil fra daglig irakisk politik og øgede afstandtagen til de mest rabiate dele af hans følge som et tegn på svaghed. 
Men den kan også være et tegn på, at Moqtada al-Sadr forbereder sig til en ny fase i bevægelsens udvikling - mod større åndelig legitimitet og politisk indflydelse. 
Som Hizbollah. Eller det iranske præstestyre.
Et nyt Irak, med vores eget system
Bevægelsen er i hvert fald ivrige efter at ændre det rå og blodige billede, Mehdi-hæren har efterladt dem med, og fremstå moderne. Som et besøg hos et af deres parlamentsmedlemmer bekræfter.
"Jeg er selv kvinde. Det samme er 25 procent af de kandidater, vi stiller op. Vi går ind for minoriternes rettigheder. Er det et restriktivt diktatur?" spørger Mahatma al Dhoury, en mikrobiolog, der er medlem af det irakiske parlament for Sadr og tager imod i et hus kort fra al Sadreen-pladsen med to generationer af Sadr på væggene i en dunkel stue og et banner på forsiden af huset.
"Folk siger, vi ønsker at gøre Irak til en del af Iran, men det passer ikke. Vi respekterer Iran som en god nabo, men vi vil aldrig blive en del af det. Vi ønsker at skabe et nyt Irak".
- Et demokrati eller et teokrati?
 "Et nyt Irak, med vores eget system. Vi vil ikke have et amerikansk demokrati. Vi vil ikke have dikteret et system. Hvis ikke amerikanerne forsvinder, vil Irak aldrig ændre sig. De har været her i fem år, og intet er blevet bedre. Der har været meget blod, mange sunnier og shiiter er har slået hinanden ihjel. Jeg mener, det er amerikanerne, der har forårsaget det ved at foretage de forkerte træk og spille folk ud mod hinanden".
Hun sukker ved spørgsmålet om deres eget ansvar for volden.
"Der er mange, der har dræbt i Mehdi-hærens navn, men Moqtada al-Sadr har altid sagt, at det var amerikanerne, der skulle dræbes og ikke andre irakere. De folk, der har myrdet eller stjålet, har ikke været medlemmer af vores bevægelse, der har ikke haft kort eller noget til at bevise det," siger hun og sukker:
"Der findes slette mennesker alle steder. Det er ikke vores skyld".


