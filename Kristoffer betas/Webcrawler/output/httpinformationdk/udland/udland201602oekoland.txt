Økolandmand kæmper en ensom kamp i Iowa
Midt iblandt Iowas mekaniserede storbrug har Grant Schultz startet et lille økologisk landbrug, der efter planen skal løbe rundt om nogle år. Men hans projekt har oddsene imod sig i en stat, hvor hverken landmænd eller republikanske politikere tror på klimaforandringer
’Så snart vi er oppe i fulde omdrejninger om 2-3 år, kan vi blive rige på dette her, fordi vi er så alsidige, og produktionen pr. hektar er mere udbytterig end på de mekaniserede storbrug,’ siger Grant Schultz.


 I forhold til Iowas øvrige landbrugsejendomme er Grant Schultz’ en bette gård på blot 59 hektar, der ikke engang ville fylde et nålestik i et satellitbillede af landbrugsstaten. Men den 34-årige ungkarl er ikke en almindelig gårdejer og ligner det heller ikke.
Han er åleslank, ansigtet er vejrbidt af livet udendørs – selv i vinterkulden – og hans sprog og indsigt er så sofistikeret som en akademikers på det nærliggende University of Iowa.
Og så er Schultz en risikovillig iværksætter inden for økologisk landbrug. Hans mål er at vende tilbage til dyrkningsmetoder, der på en gang beskytter økosystemet og udnytter jorden til at dyrke økologiske afgrøder, frugt og kvæg – en relativt ny praksis kendt som permakultur.
Det er store sko at skulle udfylde for en enkelt landmand og hans to medarbejdere, John og Paul, på et lille stykke jord omgivet af 10-20 gange større landbrug, der bruger hypermoderne maskineri og genetisk modificeret sæd, kunstgødning og pesticider.
»Jeg startede for to år siden, og om et par år har jeg en option på at købe gården. Men den vil koste en mio. dollar. De penge har jeg ikke. De skal lånes i banken, så det er spørgsmålet, om de vil satse penge på mit projekt,« fortæller Schultz.
Iowa har fået ry for at være en klimavenlig stat, hvor strøm fremstillet af vindmøller og solbatterier vinder stærkt frem på bekostning af kulkraftværker. I den lange præsidentvalgkamp gennem 2015 og indtil partivalget i går har klimapolitik imidlertid ikke været højt på dagsordenen.
Sidste sommer underskrev 200 akademikere i Iowa, herunder en del klimaforskere, en erklæring, hvori de opfordrede delstatens vælgere til at bringe klimapolitik op på valgmøder med præsidentkandidaterne.
»Desværre må vi erkende, at det ikke er sket ret ofte. Og når det sker, er det hos demokraterne,« fortæller civilingeniør og klimatolog Jerry Schnoor på University of Iowa i Iowa City.
Schnoor har noteret, at den konservative kandidat, senator Ted Cruz, er blevet spurgt et par gange af lokale reportere om sin holdning til klimaforandringer.
»Cruz svarede, at det ganske enkelt ikke er et problem, og at Islamisk Stat og landets sikkerhed i alle tilfælde er de vigtige emner for fremtiden,« siger professor Schnoor.
»Desværre er det sådan her i USA, at der stadig er mange, der betvivler videnskaben bag klimaforandringerne. Jeg har lige været et år i Europa på orlov. Det var en fornøjelse at skulle undgå den type diskussion og i stedet tænke konstruktivt på løsningerne.«
Sol og vind
På den positive side kan noteres, at Iowas husstande og erhverv i dag tapper 30 pct. af deres elektricitet fra vindmøller. Solenergi vinder også frem og vil i fremtiden kunne bidrage med 20 pct. af husstandenes elforbrug og potentielt meget mere på energislugende kvægfarme, hvor f.eks. svin holdes indenfor året rundt.
»Vi mangler ikke sol her i Iowa,« konstaterer professor Schnoor.
Men samtidig har klimaforandringerne sat sine spor i delstatens landskab. Nedbørsmængderne vokser, og når det regner, er det i spandevis over et kortere tidsrum, end da Jerry Schnoor var dreng i 1960’erne.
»For 100 år siden var det ekstremt sjældent, vi fik 100 mm nedbør på en dag. I dag sker det ofte. Det betyder, at floderne går over deres bredder,« siger Schnoor.
I sommeren 2008 oversvømmede Mississippi-floden og dens bifloder dele af det østlige Iowa og især de to største byer, Cedar Rapids og Iowa City, i en periode på tre uger.
Men oversvømmelser kan ikke kun tilskrives øget nedbørsmængde. De beror også på den jorderosion, der opstår ved at pløje jorden, vende den og samtidig lade markerne ligge brak om vinteren. Vintersæd ville ligesom præriegræs i gamle dage opsuge regnvand og danne organisk materiale.
At forebygge jorderosion er netop én af Grant Schultz’ kæpheste.
Iført høje gummistøvler trasker vi hen til en mark, hvor han som vintersæd har plantet lucerne og kløver for at forebygge jorderosion og beholde CO2 i jorden.
Terrænet er formet som et højdedrag. På tværs er der i vandrette linjer blevet pløjet med et blad, der skærer en et par tommer dyb rille uden at vende jorden. Det betyder, at de organiske stoffer bliver i jorden ligesom CO2.
Linjerne, der er udmålt matematisk på en computer, fastlægges ved hjælp af GPS. Hver linje er et bælte, hvor han har plantet frugtbuske og træer. Han spreder også træspåner, som han har fået fra Iowa Citys kommune, ud i bæltet.
»Hver gang det regner, bliver vandet stoppet af disse bælter, når det løber nedad. Det opsuges af rødder og spåner. På den måde undgår jeg jorderosion og tilfører mere organisk stof til jorden,« forklarer Schultz.
En lille å afgrænser hans gård fra en stor nabogård. I 1970’erne løb åen i en lige linje; i dag er den bugtet på grund af jorderosion. Træer er faldet i og rådnet. Nu opsuger de ikke længere CO2, konstaterer den økologiske landmand.
Schultz kalder sin gård for Versaland. Navnet, forklarer han, er et portmanteau af ordene ’versatile’ (alsidigt) og ’landskab’.
»Vi skal være alsidige ved at engagere os i dyrkning af korn, frugt og grøntsager og opdrætning af svin, får og høns, og samtidig skal vi opbygge modstandsdygtighed over for klimaforandringer ved at dyrke forskelligartede typer korn og planter.«
Beskedne leveforhold
I Iowa fodrer alle gårde svin med genmodificeret majs og sojabønner. Ikke på Versaland. Her opdrætter man svin af en art, der sammen med fårene kan leve af græs om sommeren og hø om vinteren.
Om vinteren gennes alle dyr sammen i et lille afgrænset område, hvor de lever side om side med en vagthund, der holder prærieulvene væk om natten. I meget koldt vejr, termometret kan falde til minus 20-30 grader om natten, holder de hinanden varme i de hvide iglo-formede telte.
Men hvordan lever de tre gutter på denne farm? Ikke atypisk for små gårde i USA hersker der et usigeligt rod. Alt flyder.
»Vi skal nok få orden på det en dag. Jeg ved godt, det ikke ligner en gård i Europa,« griner Grant Schultz.
I de første to år boede de stuvet sammen i, hvad man kunne kalde et skur på 30 m2. Om vinteren blev det varmet op af en brændeovn. Nu har han købt en større trailer, der varmes op af brændeovne importeret fra Irland, Estland og Norge. Maden bliver lavet på ovnplader.
Den ene af gutterne, Paul, arbejder i et solbatteriselskab. Han vil snart installere paneler, der kan bruges til at oplade batterier, der driver gårdens traktor fra 1953. Alle redskaber til behandling af jord og afgrøder er købt i Europa og Australien. De findes ikke i USA.
Indtægten er foreløbig minimal – ikke nok til at leve af for alle tre.
»Men så snart vi er oppe i fulde omdrejninger om 2-3 år, kan vi blive rige på dette her, fordi vi er så alsidige, og produktionen pr. hektar er mere udbytterig end på de mekaniserede storbrug,« forudsiger Grant Schultz.
Det er på det tidspunkt, han planlægger at stifte familie. Han skal have mange børn, og de skal uddannes hjemme, ikke på kommuneskoler, hvor man underviser dem i alt det forkerte om landbrug og klimaforandringer.
Men det åbne spørgsmål er, om denne hærdede idealist ikke er oppe imod al for stor modstand et sted som Iowa.
Folk på de nærliggende storbrug er ekstremt fjendtligt indstillet over for økologisk landbrug.
»Bortset fra en enkelt nabo er de alle sammen xenofober. De kan simpelthen ikke udstå fremmede, og det selv om jeg er vokset på op en gård en times kørsel herfra,« siger Schultz.
»De er dødsens angste for mig, for hvis jeg har ret i, at permabrug er vejen frem, kan det blive deres fallit.«
Sidste efterår sprøjtede nabogården ukrudtsmidlet roundup ind over Versalands mark. Schultz indkaldte en inspektør, og naboen fik en advarsel. Men et par dage efter dukkede en anden inspektør op hos Schultz for at tjekke de hygiejniske forhold på hans gård.
»Storbrugene har så stor magt. Det er en oldboysklub, så de pudser en inspektør på mig, når jeg protesterer over, at de spreder giftstoffer ind på mine marker. Sådan er mentaliteten,« siger han.
Kun én nabo er glad for det økologiske landbrug. Den tidligere ejer af Versaland sprøjtede roundup ind i deres have og urtehave, hvilket forgiftede deres to børn.
»De er vildt glade for at have et økologisk landbrug som ny nabo.«

