Kina ønsker indflydelse til en billig pris
Ved G20-topmødet i Sydkorea vil Kina forsvare sin valutapolitik med, at landet fortsat er et udviklingsland og derfor bør være underlagt særskilte regler. Men Beijings diplomater må indse, at det koster af få indflydelse, siger professor og regeringsrådgiver
Under det igangværende G20-topmøde i den sydkoreanske hovedstad skal Kinas præsident, Hu Jintao (th), igen forsvare sin regerings valutapolitik, der af flere lande, specielt USA, anklages for at holde den kinesiske valuta kunstigt billig.


 BEIJING - »Kina vil have den indflydelse, der er et rigt og magtfuldt land værdigt, men vil kun bidrage som et udviklingsland.« Det er med det udgangspunkt, at Kinas præsident, Hu Jintao, deltager i det igangværende G20-topmøde i Seoul, mener professor Ding Xueliang, en af Kinas mest fremtrædende økonomer og politologer.
I den sydkoreanske hovedstad skal den kinesiske leder igen forsvare sin regerings valutapolitik, der af flere lande, specielt USA, anklages for at holde den kinesiske valuta kunstigt billig. Det gør kinesiske produkter mere konkurrencedygtige på verdensmarkedet, og sikrer dermed Kina et enormt handelsoverskud på andre landes bekostning.
Den kinesiske regerings forsvarstale er efterhånden blevet et kendt refræn.
»Inden for alle internationale institutioner ønsker Beijing relative og ikke universelle spilleregler. Der skal gælde forskellige regler for forskellige lande, alt efter hvilken situation de befinder sig i,« siger Ding Xueliang, der rådgiver regeringen om dens økonomiske reformpolitik og underviser på Hongkongs universitet for økonomi og teknologi.
»Beijing vil f.eks. have mere stemmeret i Den Internationale Valutafond, så landets voksende økonomiske magt bedre afspejles, men samtidig, med begrundelsen at Kina fortsat er et fattigt land, siger regeringen, at man ikke kan pålægge Kina, at dets valutapolitik følger internationale standarder - og på samme tid understreger Beijing, at ingen har ret til at kritisere os for vores valutapolitik.«
Håndter egne problemer
I denne uge er præsident Hu Jintao i kinesiske medier blevet citeret for at opfordre 'andre lande' - formentlig en slet skjult henvisning til USA, den største kritiker af Kinas økonomiske politik - til at koncentrere sig om at »håndtere deres egne problemer«, og ikke beskylde andre for deres egen økonomis ringe forfatning.
»Kina vil gøre sit bedste for at håndtere sin egen økonomi og vil aldrig beskylde andre for sine egne problemer,« siger præsidenten, der samtidig mener, at Kina som det største udviklingsland bidrager betydeligt til verdensøkonomiens bedring ved at sikre landets egen økonomiske stabilitet og udvikling.
Kina, der er verdens næststørste økonomi - men som dog kun ligger omkring nummer 100 i verden målt på indkomst pr. indbygger - stod for cirka 50 pct. af den samlede globale bruttonationalproduktsvækst i 2009, og er dermed stærkt medvirkende til, at verdensøkonomien holdes oven vande.
Kina er dog under pres for at bære et større ansvar for at reducere de globale økonomiske ubalancer, hvilket G20-mødet bl.a. fokuserer på. Sidste år stod Kina sammen med andre G20-lande og lovede en indsats for at afbalancere den globale økonomi og fremme vækst midt i den dybe finanskrise. For Kinas vedkommende ville det betyde tiltag for at styrke den kinesiske befolknings forbrug, importere mere og eksportere mindre. En opskrivning af den kinesiske valuta kan være et vigtigt instrument for at nå det mål. Og det vil også være et effektivt middel til at afbalancere Kinas egen hjemlige økonomi, som landets egne ledere siger er skævvreden.
Den ensidige afhængighed af eksport og kinesiske forbrugeres manglende købekraft er kinesisk økonomis svaghed. Ved at gøre landets valuta stærkere, og dermed putte mere værdi i hånden på de kinesiske forbrugere, kan regeringen være med til at rette op på det.
Men indtil videre har regeringen dog værget sig mod en kraftig valutaopskrivning og har reageret på presset udefra ved at pege fingeren tilbage mod de udviklede lande med USA i front, som Beijing mener er ansvarlig for verdensøkonomiens problemer. Senest har Washingtons beslutning om at sprøjte 600 mia. dollar ind i det amerikanske banksystem ført til anklager fra Kina - og også mange vestlige lande - om at det kan føre til økonomiske bobler internationalt, og reelt vil føre til en devalueret dollar, der vil sikre USA eksportfordele, ligesom Beijings valutapolitik gør for Kina. Det kan føre til større risici for den globale økonomi, og viser, at USA ikke 'lever op til sit ansvar', lyder det fra Beijing.
Større ansvar
Mens international kritik af Washingtons økonomiske politik kan være med til at  aflede fokus fra Kinas valutapolitik ved topmødet i Sydkorea, vil presset på Kina  for at påtage sig et større ansvar dog kun blive større fremover, mener Ding Xueliang.
»Det bliver stadig sværere for Kina at spille rollen som fattigt land og dermed bruge det som undskyldning. Naturligvis er der stadig mange fattige mennesker og fattige områder i Kina, men centralregeringen har penge og holder sig ikke tilbage for at stille det til skue,« siger Ding.
»De har afholdt OL i Beijing og Verdensudstillingen i Shanghai, og Kina køber råstoffer for enorme summer i hele verden. Derfor forventer verden også, at Kina begynder at påtage sig et ansvar, der svarer til landets velstand.«
Ifølge Ding Xueliang vil Kina dog også satse på, at der i Sydkorea vil opstå en positiv atmosfære, da Beijing er interesseret i, at G20 som projekt vil lykkes og går fra at være en forsamling, der  er opstået som et kriseberedskab pga. den globale økonomiske krise til at være en  fast institution for global økonomisk styring på længere sigt.
»Vi håber, at G20 kan spille en stor rolle for at promovere globale valutaformer og styring og kan hjælpe den globale økonomi til at have en stærk, bæredygtig og afbalanceret vækst,« siger Kinas handelsminister, Chen Daming, til kinesiske medier.
»I Kinas øjne vil G20 uden tvivl være en meget bedre platform end G8 til at håndtere globale økonomiske problemer,« siger Ding Xueliang.
»For Kina vil en styrkelse af G20 være en succes, da det giver landet mulighed for at spille en større rolle end som tilskuer til den eksklusivt vestlige klub G8. Men diplomaterne i Beijing må så også forstå, at det koster at få indflydelse, og omverdenen vil gøre det stadig sværere for dem at argumentere for, at Kina skal have en særstatus og skal tillades at spille efter andre regler, f.eks. hvad angår valutapolitik.«


