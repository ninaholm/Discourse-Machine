Dansk støtte til manifest



 En af de danske politikere, der vil være til stede på podiet i dag i Berlin, er Alternativets EU-ordfører, Rasmus Nordqvist, der har været med ind over, da DIEM25-manifestet skulle skrives.
»Vi har været i tæt dialog med bevægelsen, og selv om der er dele af retorikken, som vi nok ikke selv ville formulere så firkantet, er vi grundlæggende enige i kravet om dagsordenen om at skabe en anden europæisk økonomi og en større demokratisering,« siger Rasmus Nordqvist.
Ifølge Rasmus Nordqvist er der mange farer, der truer EU indefra, og manglen på demokrati er et af de væsentlige.
»Lige nu ser vi et Europa, hvor landene lukker sig mere og mere om sig selv. Det er den helt forkerte vej at gå. Der skal en demokratisering og gennemsigtighed til og metoder til, hvordan får vi engageret hinanden stærkere. EU er ikke kun noget nede i Bruxelles, det foregår overalt i de enkelte EU-lande. Vi skal derfor se på, hvordan de nationale parlamenter og EU-Parlamentet kan spille bedre sammen. Og særordninger som de britiske, men også de danske, er ikke den rigtige vej at gå.«
Alternativet har især bidt mærke i kravet om, at nye love skal kunne fremsættes direkte af EU-Parlamentet.
»Vi skal kunne se magten bedre efter i kortene, mens vi skal også have et stærkere EU-parlament, der skal kunne fremsætte nye love – som det står i DIEM25-manifestet. I dag er det kun EU-Kommissionen, der kan fremsætte love. Det skal ændres,« siger han.

