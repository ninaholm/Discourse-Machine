Journalister og bloggere løsladt
Løsladelserne kommer, blot en uge før flere regeringschefer drager til Etiopien for at deltage i topmøde om fremtidig udviklingsfinansiering


 Statsanklageren i Etiopien har droppet sigtelserne mod tre uafhængige journalister og to uafhængige bloggere. De fem blev fængslet i april sidste år og nåede derfor at sidde varetægtsfængslet i over 14 måneder, før de pludselig blev løsladt.
De tre journalister og to bloggere blev sigtet for henholdsvis terrorisme og statssabotage, men ingen af dem blev altså dømt. En hjemmeside, der har fulgt sagen, skriver, at retssagen mod de fem er blevet udsat hele 26 gange.
Den uafhængige organisation Committee to Protect Journalists (CPJ), der arbejder for at beskytte pressefrihed verden over, skriver, at i alt ni blev anholdt Etiopien i april sidste år og omtaler aktionen som »et af de værste overgreb på ytringsfrihed i landet«. De ni består af tre nu løsladte journalister og seks bloggere fra bloggen Zone 9, og der skulle angiveligt sidde endnu flere journalister i landets fængsler.
CPJ påpeger, at Etiopien er det fjerdemest censurerede land i verden og kun bliver overgået af Eritrea, når det kommer til at være det land i Afrika, der fængsler flest journalister.
Netop de statistikker bliver brugt til at kritisere både Etiopien og de udenlandske regeringschefer, der planlægger at besøge landet.
Hvorfor de tre journalister og to bloggere pludselig er blevet løsladt, vides endnu ikke, men måske hænger det sammen med, at en række regeringsledere mødes til topmøde i Etiopiens hovedstad, Addis Ababa, i næste uge for at forhandle om en ny aftale for fremtidens finansiering af udviklingsbistand. Også USA’s præsident Barack Obama har planlagt at besøge landet denne sommer.

