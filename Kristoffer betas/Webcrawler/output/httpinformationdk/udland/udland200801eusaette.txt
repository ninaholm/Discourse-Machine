EU sætter grænser for biobrændstoffer
Ny certificeringsordning kan udelukke de mest belastende biobrændstoffer fra EU, men ordningen er langtfra skrap nok, siger internationale ngo'er


 Nye EU-miljøkrav kan hindre opfyldelsen af EU-målet om 10 pct. bioethanol eller-diesel i bilernes brændstof i 2020. 
Hvis EU's medlemslande vedtager den certificeringsordning for biobrændstoffer, som EU-Kommissionen vil præsentere i næste uge, vil nogle biobrændstofprodukter bliver afskåret fra det europæiske marked på grund af deres miljø- eller klimabelastning. Ifølge EU's miljøkommissær, Stavros Dimas, er det imidlertid vigtigere at respektere miljøkravene end at opfylde 10 pct.-målet. Forslaget til certificeringsordning, som Information har haft adgang til, mødes på forhånd med skarp kritik fra en række internationale miljøorganisationer.
Der er det seneste år skabt stadig større tvivl om biobrændstoffernes reelle miljøvenlighed, og den ny certificeringsordning skal sikre den vedtagne EU-forudsætning om, at anvendelsen af bioethanol og biodiesel kun må finde sted på et bæredygtigt grundlag.
Det fremgår af Kommissionens ny direktivforslag, at biobrændstoffer kun kan godkendes, hvis de sikrer en reel, nærmere bestemt reduktion af udledningen af drivhusgasser i forhold til traditionelle motorbrændstoffer. Hvor stor denne reduktion skal være diskuteres tilsyneladende stadig internt i Kommissionen. En tabeli forslaget viser, at bioethanol lavet af hvede ifølge Kommissionen giver en CO2-besparelse på 0-21 pct., mens besparelsen ved at bruge palmeolie-diesel angives til 16-57 pct. afhængig af produktionsmetoden samt til 74 pct. ved f.eks. sukkerrørs-ethanol. Miljøorganisationer har talt for, at drivhusgas-reduktionen skal være mindst 50 pct.
Skal dokumenteres
En tilpas gunstig virkning på drivhusgas-udledningen er imidlertid langtfra det eneste kriterium opstillet i direktivforslaget. Biobrændsler skal således nægtes EU-certifikat, hvis de kommer fra uforstyrret skov, naturbeskyttelsesområder, tørvemoser eller permanent græsningsland.
Denne liste vil formentlig bl.a. udelukke import til EU af biodiesel fremstillet via palmeolieplantager på tørvejord i Indonesiens og Malaysias regnskove.
Det skal påhvile EU-importører og forhandlere af biobrændstoffer at tilvejebringe uafhængig dokumentation efter nærmere retningslinjer for, at direktivets krav er opfyldt. Når det gælder biobrændstoffer produceret på EU-arealer, skal EU's miljøregler for landbrug overholdes, skriver Kommissionen i direktivforslaget.
Miljøkommissær Stavros Dimas sagde i går til BBC, at det er bedre at forpasse 10 pct.-målet end at skade miljøet eller belaste fattige mennesker i områder berørt af biobrændstof-fremstilling.
"Vi har set, at biobrændstoffernes miljøproblemer ligesom de sociale problemer er større, end vi troede, de var. Så vi må bevæge os med stor forsigtighed. Vi er nødt til at have kriterier for bæredygtighed, omfattende både sociale og miljømæssige forhold, eftersom der er visse fordele ved biobrændstoffer," mener Stavros Dimas.
Forslaget til certificeringsordning rummer imidlertid ingen sociale kriterier, og det er en af grundene til, at 17 internationale miljø- og udviklingsorganisationer i et brev til Kommissionen protesterer skarpt mod forslaget.
"Den foreslåede tekst rummer ingen kriterier, der kan sikre beskyttelse af mennesker, især i u-landene, fra de negative virkninger af biobrændstofproduktion," skriver ngo'erne med henvisning til, at man i dag oplever fordrivelse fra landområder, krænkelse af menneskerettigheder, dårligt arbejdsmiljø og øget fattigdom nogle af de steder, hvor den ny produktion ekspanderer.
Kommissionens forslag rummer heller intet bud på, hvordan man kan forholde sig til den sociale virkning, at fødevarepriserne stiger som konsekvens af øget efterspørgsel på afgrøder, der kan bruges til bioethanol eller-diesel.
"Disse forhold må man forholde sig til med dækkende forslag, før man iværksætter nye bindende mål, der øger efterspørgslen," anfører ngo'erne, der bl.a. tæller Friends of the Earth, Greenpeace, Oxfam og Wetlands International. 
Langstrakt forhandling
En ny rapport fra International Food Policy Research Institute forudser, at verdensmarkedsprisen på f.eks. majs kan stige med 26-72 pct. frem til 2020, afhængigt af hvor stærkt efterspørgslen på biobrændsel vokser.
Hos WWF i Bruxelles tilslutter bioenergi-koordinator Jean-Philiphe Denruyter sig kritikken.
"Det er godt, at EU-Kommissionen vil gøre sin certificeringsordning obligatorisk, hvor flere EU-lande i dag har frivillige ordninger. Men det er skidt, at der indgår så få aspekter i godkendelsesordningen. Ligesom der ikke er regler om de sociale virkninger, er der er heller ingen krav om god dyrkningspraksis med hensyn til f.eks. vand- og pesticidforbrug ved dyrkning af biobrændstofafgrøder," siger han til Information.
Hos Friends of the Earth bekymrer det Adrian Bebb, at dyrkning på ryddede regnskovsområder er i orden, hvis blot omlægningen er sket inden januar i år.
"Det betyder reelt, at enhver, der huggede regnskov ned for mere end to uger siden, nu kan sælge sine biobrændstoffer fra dette område som miljømæssigt bæredygtige," siger Bebb, der ønsker 2003 som skæringsdato, sådan som det hed i en tidligere version af direktiv-forslaget.
Kommissionen ventes at offentliggøre sit forslag den 23. januar som del af en større direktivpakke om vedvarende energi og klimabeskyttelse. Det ventes, at forhandlinger i EU's Ministerråd om den samlede pakke vil strække sig over det meste af 2008.


