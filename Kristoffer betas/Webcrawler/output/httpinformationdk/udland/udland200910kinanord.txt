Kina og Nordkorea er stadig gode kammerater
Kinas premierminister ankom i går i Nordkorea for at fejre venskabet med den isolerede nabo. Besøget skaber forventninger om, at Kim Jong-il igen er klar til at forhandle om atomprogram


 BEIJING - I disse dage må Kinas premierminister Wen Jiabao føle sig hjemmevant med hyldest. For få dage siden stod hans kommunistparti for sin egen hyldest med stramt koreograferet glædesudbrud fra folkemasserne i anledning af folkerepublikkens 60 års fødselsdag.
Da han i går ankom i Pyongyang, var det så Nordkoreas kommunistparti, der til ære for premierministeren fik stablet en ny omgang arrangeret folkelig begejstring på benene med sloganråbende og hyldende nordkoreanere. Men måske er glæden i det isolerede Nordkorea ægte. For med sin økonomiske assistance er Wen Jiabao og hans regering det eneste, der holder de forarmede nordkoreanere i live.
Spørgsmålet er, om Kinas økonomiske indflydelse vil være nok til at gøre Wen Jiabao i stand til at overtale nabolandet til at vende ryggen til sine nukleare ambitioner og vende tilbage til nedrustningsforhandlinger efter måneder med nordkoreanske trusler om angreb på Sydkorea, atomprøvesprængning og missiltests.
Nordkoreas leder Kim Jong-il har ifølge kinesiske medier udtrykt villighed til at genstarte 'bilaterale og multilaterale drøftelser'.
Det første positive tegn kom, da Wen Jiabao i går allerede i Pyongyangs lufthavn blev hilst velkommen af den enerådige leder Kim Jong-il. Det udtrykte, hvor vigtigt det er for Nordkorea at sikre sig venskabet med sin eneste internationale støtte efter stigende kinesisk irritation over de nordkoreanske atomare udskejelser.
Da Beijing er det tætteste, Pyongyang kommer på en international ven, betragtes Kina som det eneste land, der kan presse en løsning på det nordkoreanske problem igennem. Kinas handel og økonomisk assistance er en nødvendighed for Nordkoreas overlevelse, da stort set resten af verden har isoleret landet. Det vurderes, at 75 procent af Nordkoreas udenrigshandel er med Kina. Sidste år handlede de to lande indbyrdes for 2,8 mia. dollar, en stigning på over 40 procent i forhold til 2007.
Relationerne mellem de to lande er dog i år blevet forværret efter Beijings utilfredshed over Nordkoreas destabiliserende opførsel. Kina udskiftede sin ellers normale diplomatiske beskyttelse af Nordkorea med støtte til FN's hårde fordømmelse af Nordkoreas atomprøvesprængning i maj.
Venskabsår
Men år 2009 er dog blevet udråbt til et 'kinesisk-nordkoreansk venskabsår'. Og premierminister Wens visit kommer i forbindelse med fejringen af 60-året for oprettelsen af de to kommunistiske naboers relationer.
Det forventes, at de vil bruge det tre dage lange besøg på at love hinanden fortsat troskab som tætte kommunistiske kammerater. Kinas udenrigsministerium har sagt, at Wen vil underskrive aftaler indenfor handel, turisme og uddannelse, men har dog ikke indikeret, om han også vil drøfte atomvåbennedrustning med sine værter.
Men analytikere siger, at Kina ikke vil sende så højtstående et medlem af regeringen uden garantier for, at Nordkorea er villig til at dæmpe sin sabelraslen. Hvis nordkoreanerne kommer med konkrete indrømmelser over for Wen Jiabao, vil Beijing kunne bruge det til at understrege sin egen position som en voksende og ansvarlig diplomatisk slagkraft.
Og Kina har brug for en succesoplevelse. De såkaldte sekspartsforhandlinger, som udover Nordkorea også inkluderer USA, Sydkorea, Japan og Rusland, er Beijings prestigeprojekt. Men forhandlingerne, der har som mål at gøre den koreanske halvø atomvåbenfri, brød sammen, da Nordkorea i april forlod dem, og dermed gav sin nabo en diplomatisk lussing.
Spændingerne blev forværret, da Nordkorea i maj gennemførte landets anden atomprøvesprængning.
I forbindelse med sekspartsforhandlingerne havde Pyongyang ellers i september 2005 lovet at afvikle sit atomprogram til gengæld for energileveringer, økonomisk assistance og diplomatiske indrømmelser fra de andre parter. Men Kim Jong-ils beslutning om at møde Wen Jiabao i Pyongyangs lufthavn indikerer, at Nordkorea er klar til at vende tilbage til forhandlingerne, mener Paik Hak-soon, en Nordkoreaekspert fra den sydkoreanske tænketank Sejong Institute.
»Nordkorea finder, at der er brug for at stabilisere situationen nu, da landet har gjort alt det det ville, såsom at gennemføre en atomprøvesprængning,« siger Paik Hak-soon til nyhedsbureauet AP.
»Kina vil også anse det som en diplomatisk præstation at få Nordkorea tilbage til sekspartsforhandlingerne.«


