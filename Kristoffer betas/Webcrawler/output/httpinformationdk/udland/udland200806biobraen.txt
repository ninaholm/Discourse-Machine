Biobrændsel skaber splid i Rom
Fronterne var trukket op da USA, Brasilien og en række andre lande diskuterede biobrændsel på det hasteindkaldte fødevaretopmøde i Rom
-Det støder mig, at der peges fingre af den rene energi fra biobrændsel, fingre indsmurt i olie og kul,- sagde Brasiliens præsident, Luiz Inacio Lula da Silva, på fødevaretopmødet i Rom.


 Fronterne blev i går trukket op på det hasteindkaldte fødevaretopmøde, hvor repræsentanter fra omkring 40 lande er samlet i Rom for at diskutere løsninger på den globale fødevarekrise. 
Uoverensstemmelserne kom frem i lyset, da spørgsmålet om den miljøvenlige biobrændsels påvirkning på madpriser blev vendt.
Hovedparten af de fremmødte ledere og organisationschefer giver højere energiomkostninger, større efterspørgsel på kød og mejeriprodukter i flere hastigt voksende udviklingslande samt handelsbarrierer skylden. Men flere mistænker biobrændsel, hvor mad og foder omdannes til brændstof, for også at medvirke til de stigende priser.
Hvor meget hver faktor spiller ind, var til heftig debat. Om introduktionen af biobrændsel skal øges eller bremses kommer i høj grad til at påvirke den løsning på fødevarekrisen, som landene forsøger at finde.
Lula: 'Skræmmende'
"Det er skræmmende at se forsøg på at skabe en sammenhæng mellem biobrændsel og stigende fødevarepriser," sagde Brasiliens præsident, Luiz Inacio Lula da Silva, hvis hjemlands produktion af sukkerrør i høj grad omdannes til etanol.
"Det støder mig, at der peges fingre af den rene energi fra biobrændsel, fingre indsmurt i olie og kul," sagde han på mødet i Rom.
Brændstof lavet af sukkerrør, majs og andre afgrøder er blevet set som en løsning på klimaproblemer og stigende oliepriser. USA yder betydelig landbrugsstøtte til omdannelsen af majs til etanol. Sidste år støttede EU en plan, hvor biobrændstof skal udgøre 10 procent af det samlede forbrug af brændstof i 2020.
Men miljøaktivister, internationale grupper og visse lande er skeptiske over for biobrændsel, som de mener opfordrer til skovrydning og på den måde øger den globale opvarmning. De mener også, at der er en klar sammenhæng mellem produktionen af biobrændsel og de stigende priser på fødevarer.
Internationale undersøgelser, blandt andet foretaget af den Internationale Valuta Fond, viser, at øget efterspørgsel på biobrændstof betyder en stigning på fødevarepriser på mellem 15 og 30 procent, oplyser Frederic Mousseau, politisk rådgiver for den britiske hjælpeorganisation Oxfam.
Japans premierminister, Yasuo Fukuda bad på mødet landene om at forske yderligere i anden generation af biobrændstof, hvor forskellige planter kan bruges til at lave brændstof og ikke kun fødevarer. 
AP

