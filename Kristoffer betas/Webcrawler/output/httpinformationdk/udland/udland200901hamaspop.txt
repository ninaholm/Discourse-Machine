Hamas: De populære islamister
Den islamiske modstandsbevægelse har vundet frem siden stiftelsen i 1987 på et program, der forener social og religiøs aktivitet med konsekvent modstand mod den israelske besættelse - ønsket om at fastholde den position er baggrunden for krigen
Demonstranter holder fotos af Hizbollahleder, Seyyed Nasser Allah og den afdøde grundlægger af Hamas, Sheik Ahmed Yassin under en demonstration foran FN i Manam, juli 2006.


 I går blev ikke som foreskrevet i Første Mosebog kapitel to, vers tre: 'Gud velsignede den syvende dag og helligede den, for på den dag hvilede han-' 
Tværtimod blev en moské i Gaza City jævnet med jorden i fortsatte angrebsbølger med kodenavnet 'Kast Bly'. De israelske kampfly fokuserede på Hamas-ledernes boliger og kontorer, moskéer og samlingssteder, fordi de er mistænkte for at være våbenlagre. 
Denne del af israelernes angrebsplan indledtes allerede torsdag, da en seniorleder i Hamas, Nizar Ghayan og hans fire koner samt 11 børn blev dræbt i deres hjem i Jabeliya-flygtningelejren. 
I nogle tilfælde 'banker israelerne på taget' før missilangreb for at advare beboerne om, at deres hus bliver til murbrokker om et øjeblik. 
Det var angiveligt også tilfældet forud for bombninger af mindst 20 huse fredag og muligvis også det hus Nizar Ghayan med familie beboede, men han valgte angiveligt bevidst at blive inden døre med koner og børn.
Således fastholdt han en Hamas-tradition, som i denne krig er fraveget af det øvrige lederskab med Mahmoud Zahhar og Ismail Haniyeh i spidsen, nemlig at 'lade Gud afgøre', hvornår den troende dør som martyr. 
Denne tradition blev knæsat af de to store Hamas-ikoner og -stiftere, prædikanten Sheik Ahmed Yassin og børnelægen Abdul Aziz Rantisi, der begge blev dræbt i 2004 fordi de bevidst ignorerede truslen fra luften. 
Men i dag er størstedelen af Hamas-lederskabet gået under jorden for at undgå, at målrettede henrettelser river organisationens kommandostruktur over i den nuværende krise.
Populære islamister
Nizar Ghayan, professor i teologi ved Gazas Islamiske Universitet og forfatter til en halv snes bøger om religiøse emner, var kendt i Jabaliya-flygtningelejren som professoren i kamouflage-uniform. 
Han deltog i militære aktioner og sendte i 2001 sin søn af sted som selvmordsbomber. Han dræbte to jødiske bosættere i Gaza som resultat. 
Ikke uden grund blev Nizar Ghayan regnet for den mest radikale i den fem eller seks mand store gruppe, der udgør Hamas' øverste ledelse i Gaza. 
Hans hovedfunktion var at være bindeled til Hamas' væbnede gren, Qassem-brigaden, og han blevgenerelt regnet for mere radikal end de civile og folkevalgte ledere. 
Ifølge meldingerne har brigaden i løbet af 2008 fået øget politisk indflydelse i Hamas, men det bestrides dog af Hamas-lederen i Libanon, Usama Hamdan, der siger, at efterårets udskiftninger i Hamas' shura - det ledende råd - var 'begrænsede og normale', og at organisationens konsensus-tradition ikke er rokket.
Denne konsensus-styring er karakteristisk for de islamiske bevægelser og væsentlig for det signal, Hamas sender til de små fire millioner palæstinensere på Vestbredden og i Gaza, og grunden til deres folkelige popularitet. 
Shura'en afbalancerer polit-bureauet, Qassem-brigaderne og de folkevalgte til PLC - den lovgivende forsamling i Ramallah, hvor Hamas fik flertal i januar 2006.
De forskellige magtgrupper indenfor og udenfor de to palæstinensiske områder holdes på den måde i ørerne og sikrer Hamas' ry for at være mindre korrupt end det sekulære Fatah, Yassir Arafats parti, i dag ledet af den farveløse teknokrat, Mahmoud Abbas. Eller farveløs og farveløs - hans Ph.d.-afhandling ved et sovjetisk universitet handlede om, at mordet på seks mio. jøder i de nazistiske dødslejre var fiktion og zionistisk propaganda! 
Fik israelsk støtte
Siden Ahmed Yassin og fem andre islamister - læger, lærere og en enkelt ingeniør - i oktober 1987 stiftede Hamas som en aflægger af Det Muslimske Broderskab (Yassin var det egyptiske broderskabs ledende prædikant i Gaza-striben) har der været ondt blod mellem PLO, palæstinensernes verdslige politiske paraply, og den islamiske bevægelse, der som endemål har at kaste den zionistiske stat i havet og etablere et sharia-regime i det tidligere britiske mandatområde, Palæstina. 
Ikke desto mindre havde Hamas fra begyndelsen israelsk støtte i form af tilladelser og licenser til at undervise, prædike og drive klinikker i det daværende israelsk besatte Gaza. 
Israelerne så de islamiske aktivister som en kærkommen modvægt og konkurrent til guerilla-lederen Yassir Arafats PLO, men der er ikke belæg for den ofte gentagne myte om, at Israel finansierede Hamas' aktiviteter. 
Da den første intifada kom i december 1987, kun få neder efter dannelsen af den islamiske modstandsbevægelse, var dens medlemmer de første og mest frygtløse på barrikaderne overfor de israelske kampvogne og sikkerhedsstyrker. 
Denne modsætning mellem PLO og islamisterne er da også bagtæppet for den krig, der lige nu gør 1,5 millioner mennesker til kanonføde. 
En teori går ud på, at Hamas bevidst lod den skrøbelige våbenhvile afblæse, fordi de mistede politisk terrærn så længe den stod på - deres vælgere så ikke nogen israelsk modydelse i form af lempelser af den kvælende blokade af landstriben. 
Hamas håber derfor med en militær offensiv at tvinge Israel til at komme med indrømmelser ved etablering af en ny våbenhvile. 
En anden sidegevinst er, at Mahmoud Abbas på Vestbredden nu fremstilles som kollaboratør med israelerne, idet han har tøvet meget længe med at tage politiske initiativer, der kan standse voldsspiralen.


