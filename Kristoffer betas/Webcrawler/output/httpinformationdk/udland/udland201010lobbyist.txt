'Lobbyist' er blevet et skældsord i valgkampen
Såvel republikanere som demokrater beskylder deres modstandere for at pleje for tætte forbindelser til lobbyister. Men vælgerne er ligeglade med, hvem der betaler valgkampen, siger valgforskere


 WASHINGTON DC - Lobbyister har aldrig været et elsket eller specielt respekteret folkefærd i USA. Og da slet ikke uden for den amerikanske hovedstad. På det legendariske K Street i  Washington har de deres kontorer, hvorfra de gør alt, hvad der står i deres magt, for at påvirke Kongressen.
Men det er første gang, at betegnelsen lobbyist bruges aktivt som skældsord og synonym for 'dårligt menneske', som det nu er tilfældet i flere svingstater i den aktuelle valgkamp.
Fra Nevada, hvor Senatets demokratiske leder, Harry Reid, har ryggen mod muren over for den iltre Tea Party-kandidat Sharron Angle, til Connecticut, hvor den republikanske kandidat til senatet, Linda McMahon, er under anklage for at have løjet om sit firmas lobbyaktiviteter i hovedstaden, går diskussionen hidsigt om, hvem der har gjort sig mest skyldig i fortalelser og betaling for politiske tjenester.
Foreløbigt er det Linda McMahon, grundlægger af firmaet World Wrestling Entertainment, der har gjort sig mest uheldigt bemærket.
»Jeg har aldrig brugt en eneste dollar i Washington på lobbyvirksomhed,« erklærede den håbefulde politiker tilbage i april til et vælgermøde i en lokal Tea Partygruppe.
Hendes udtalelser røg ud på video på internettet og dukkede siden op i hovedkvarterer for McMahons modkandidat, Connecticuts demokratiske statsanklager Richard Blumenthal.
Steroider
Her fandt man hurtigt ud af, at World Wrestling Entertainment siden 1990 har spenderet over en million dollar (5,5 millioner kroner) i Washington og flere hundrede tusinde dollar fordelt i andre stater på lobbyvirksomhed i forsøg at påvirke lovgivning om brug af steroider i brydning og nye regler om retningslinjer for såkaldt 'voksen underholdning'.
McMahon, som foreløbig har brugt 50 millioner dollar af sine egne penge i bestræbelserne på at erobre det ledige sæde efter den afgående senator Chris Dodd, måtte undskylde for sin 'fortalelse', men demokraterne var ikke sene til at producere en valgreklame, hvori McMahon blev beskyldt for at være en ryggesløs direktør, der prioriterer »lobbyisters interesser højere end vælgerne«.
Vælgerne er ligeglade
I Nevada har republikanske Sharron Angle omvendt beskyldt Harry Reid for at være »i lommen på lobbyisterne fra K Street«, efter at tal fra Center for Responsive Politics, en uafhængig vagthund, der fra Washington registrerer al lobbyvirksomhed i hovedstaden, har vist, at Harry Reid er den enkeltpolitiker i Kongressen, som har modtaget mest støtte, nemlig over en million dollar.
Men har det nogen indflydelse på valgets udfald, at politikere går til angreb på de organisationer, der forsøger at påvirke lovgivningsprocessen?
Også præsident Barack Obama gik under et valgmøde i staten Maryland i torsdags voldsomt til angreb på de nye såkaldt uafhængige politiske foreninger, som ifølge undersøgelser støtter republikanerne syv gange mere, end de støtter demokraterne.
»De er en trussel mod demokratiet,« mente præsidenten.
'Nej, de er ej', lyder svaret fra eksperterne. I en rundbordssamtale på Fox News fredag blev et panel bestående af valgforskere tilknyttet både Republikanerne og Demokraterne enige om, at vælgerne generelt er ret ligeglade med, hvor pengene til finansieringen af valgkampen kommer fra.
Det samme siger valgforsker David Lublin, professor ved American University, til Information:
»Det vil være klogt af demokraterne at fokusere på, hvad deres visioner for middelklassen er, frem for at fokusere på, hvem der betaler for kampagnerne,« siger han.
En leder i Washington Post fredag kalder tilsvarende regeringens anstrengelser for »skønne spildte kræfter, når det gælder de afgørende uafhængige vælgere, der først og fremmest søger efter svar på, hvordan den amerikanske økonomi kommer i bedring.«


