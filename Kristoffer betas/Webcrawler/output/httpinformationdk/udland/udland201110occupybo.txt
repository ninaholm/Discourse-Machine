Occupy Boston: Protest-bevægelse med folkelig opbakning
Besætterne i 100 amerikanske storbyer er måske få i antal, men de har tændt en gnist i en befolkning, der er frustreret over ledighed, ulighed og en korrumperet politisk elite. Hos Occupy Boston kræver aktivisterne konkrete reformer
Occupy Wall Street-demonstra-tionerne har spredt sig til en række andre amerikanske byer, her Boston, samt til cirka 80 andre lande verden over.


 BOSTON — Efter flere dages uafbrudt regn minder den besatte Dewey-plads i Bostons finanskvarter om en trøstesløs, dyngvåd tysk campingplads med interimistisk placerede brædder til at forbinde folks telte med det nærmeste køkken og lokum.
Landskabet er dog radikalt anderledes med skyskrabere ragende op i himlen og en nærliggende bygning, der huser centralbankens regionale afdeling. Døgnet rundt suser biler forbi den lille park; under lejren ligger en tunnel med en sekssporet motorvej.
Alligevel hersker her en slags idyl. Besætterne har f.eks. plantet en urtehave med tomater. Midt i mudderbadet udtrykker deres ansigter glæde og optimisme. I deres gang og virke synes de beslutsomme, målrettede.
»Vi er allerede langt fremme med at forberede os på den kolde vinter. Nogle af os er rede til at blive her, indtil forandringen kommer,« fortæller Philip Anderson, 24, der har en bachelor i offentlig forvaltning og international politik.
Christiania om igen
Man skal tilbage besættelsen af Christiania i 1971 for at finde noget lignende. Anderson og 100 andre aktivister har ulovligt besat et værdifuldt stykke jord midt i storbyen og forvandlet det til en lille selvforsynende græsk bystat med egne love og regler samt en daglig øvelse i direkte demokrati — en generalforsamling, som træffer alle afgørelser, også om politik.
Lignende initiativer er taget i 100 andre amerikanske byer, og fra denne weekend forsøger demonstranter i flere europæiske hovedstæder at kopiere denne aktionsform, som oprindeligt startede på Tahrir-pladsen i Kairo.
»De har opbygget alternative styringsstrukturer på bedste anarkistiske vis,« bemærker Todd Gitlin, en prominent studenterleder fra ungdomsoprøret i 1960'erne, da vi en dag i sidste uge kørte forbi Dewey-pladsen.
»Men den model skal bestå sin prøve på et tidspunkt. I sociale bevægelser opstår der uvægerligt spændinger mellem en lille indre kerne af målbevidste aktivister og en periferi af tilhængere, hvoraf mange er organiseret i fagforeninger, borgergrupper og politiske partier. Vi ved endnu ikke, hvordan dette øjeblik i historien om Occupy Wall Street vil ende,« pointerer Gitlin, der var formand for Students for Democratic Society i 1963-64.
Et stort flertal af amerikanerne er dybt bekymrede for deres egen og landets fremtid. Arbejdsløshed og faldende indtægter over en bred kam giver besættelserne vind i sejlene: Næsten 40 pct. af befolkningen udtrykker støtte til Occupy Wall Street, kun 17 pct. er imod, hedder det i en meningsmåling i Wall Street Journal.
Politiprovokation
Det er denne dybe frustration, som skaber bred sympati for besætternes aktion. Udfordringen bliver at synkronisere den hårde kernes og den bredere bevægelses ambitioner og undgå sammenstød med myndighederne.
»En enkelt politiprovokation kan føre til voldsanvendelse og et pludseligt fald i den folkelige tilslutning, selv om aktivisterne har erklæret sig ikkevoldelige,« advarer Gitlin.
I USA er politimestre i storbyer politisk udnævnte — sheriffer er folkevalgte — og derfor tilbøjelige til at forhøre sig hos borgmesteren, når politisk følsomme konflikter skal håndteres. Det er forklaringen på, at de ulovlige besættelser af offentligt og privat område indtil videre er forløbet relativt fredeligt. Nogle politikere sympatiserer åbent med oprørerne, andre frygter at blive genstand for folkets vrede, hvis de sender politi og hunde mod en gruppe ikkevoldelige unge idealister.
»Det er en svær nød at knække for politikerne og ordensmagten,« siger Gitlin.
»Vi står over for den første folkelige protestbevægelse med civil ulydighed i USA's historie, som har et flertal af befolkningen bag sig. Det havde hverken oprøret mod slaveriet, kampen for at organisere fagforbund i 1930'erne eller borgerretsbevægelsen i 1960'erne. De var alle båret frem af mindretal.«
Men flertalsstøtten kan hurtigt tabes på gulvet.
»Der er for mange ubekendte i dette spil. En af dem er politiet,« vurderer Gitlin, der er professor på Columbia University i New York.
Læren fra Seattle
Her kan bevægelsen mod frihandel og globalisering, som begyndte under de store demonstrationer mod Verdenshandelsorganisationens møde i Seattle i 1999, tjene som et lærestykke. Demonstrationer under efterfølgende internationale topmøder i IMF, Verdensbanken og G8-gruppen endte hver gang i gadekampe med tåregas, sårede på begge sider og endda en dræbt i Genova. Den folkelige opbakning smuldrede hurtigt; bevægelsen var kun synlig under topmøder. Efter nogle år gik den i sig selv.
En anden forklaring kan være, at tiden ikke var moden.
»I 1999 havde økonomien det meget bedre. Konsekvenserne af frihandel og globalisering var ikke så åbenlyse. I dag har vi klassekamp. Selv Warren Buffett har sagt, at de rige har erklæret middelklassen krig,« siger Mark Chung, 34, som deltog i Seattle-bevægelsen.
Chung er tandlæge og har været arbejdsløs i et år. Han er en af mange i den bredere bevægelse, som tilkendegiver solidaritet med Occupy Boston ved hyppige besøg på Dewey Square.
Ikke antikapitalister
Unge Philip Anderson, der arbejder i Boston-lejrens pressetelt, ser andre forskelle mellem Seattle 1999 og Occupy-bevægelsen 2011:
»Vi er hverken imod kapitalisme, imod erhvervslivet eller imod globalisering. Vi vil pengegriskhed i banker og finanshuse til livs. Virksomheder har ret til at tjene penge, men de har ikke ret til hemmeligt at pumpe dollar ind i det politiske system og korrumpere politikere. Det undergraver borgernes demokratiske ret til at være repræsenteret på borgen.«
På Dewey Square har generalforsamlingen derfor opstillet tre krav: En radikal reform af privat finansiering af valgkampe; en forkastelse af højesterets beslutning om at give virksomheder samme ytringsret som individuelle borgere; nye love til at sikre retsforfølgelse for manipulation med et uigennemsigtigt finanssystem.
»Ikke alle, men mange af os, ser gerne reformer. Vi er villige til hjælpe Obama og Demokraterne under valget i 2012, men kun hvis de lover at bruge deres indflydelse til at rense ud i pengenes korrumpering af det politiske system. Folket har mistet sin stemme,« siger Anderson, der indtil for nylig arbejdede for demokratiske lokalpolitikere.
Antallet af skuffede aktivister fra Obama-bevægelsen er større i periferien end i kernen af Occupy-grupperne, mener Todd Gitlin.
»Hvad der forener dem, er en afsky for særbehandling af svindlerne på Wall Street. Hvis Obama tog konfrontationen med finanshuse og banker, ville vi se reformer. Men det gør han ikke.«

