Hvor er der håb for mennesket?
I dag mobiliserer USA al sin mytologi om storhed og ære på 40-årsdagen for den første mand på Månen. Imens tæller manden i Det Hvide Hus på knapper, om amerikanerne har råd til at satse 150 mia. dollar på en ny rejse eller hellere skal blive ved Jorden og få sat skik på den hjemlige planet


 Her er en bid af en Richard Nixon-tale, som De aldrig har hørt, forberedt af præsidentens daværende taleskriver William Safire den 18. juli 1969:
»Skæbnen har bestemt, at de mænd, der rejste til Månen i fred for at udforske den, vil forblive på Månen og finde fred. Disse brave mænd, Neil Armstrong og Edwin Aldrin, ved, at der ikke er noget håb om redning for dem. Men de ved også, at deres offer giver håb for menneskeheden.«
Richard Nixon holdt aldrig talen. For ikke alene landede Apollo 11's landingsmodul, Ørnen, sikkert på Månen den 20. juli 1969. Efter knap et døgns ophold lykkedes det tilmed de to astronauter at starte Ørnens raketmotor og løfte landingsfartøjet op i det kredsløb, hvor kollegaen Michael Collins cirklede i moderfartøjet Columbia. Og dermed slap Collins for det, han havde frygtet mest af alt: At skulle flyve alene tilbage til Jorden og møde resten af menneskeheden, mens de strandede kolleger på det kolde himmellegeme ventede på, at iltforsyningen skulle slippe op.
Apollo 11's kaptajn Neil Armstrong, der kort før rumrejsen var tæt på at miste livet, da hans træningsfartøj eksploderede i luften, har selv sagt, at han vurderede chancen for at komme tilbage fra Månen til 50:50.
Men alt gik mirakuløst efter bogen, og derfor blev månelandingsprojektet ikke blot en gigantisk teknologisk triumf for USA, men også en symbolmættet bekræftelse af den amerikanske vision om at erobre nye horisonter og realisere menneskets fulde potentialer, »uhæmmet af de barrierer, der langsomt har rejst sig i de gamle civilisationer,« som historikeren James Truslow Adams skrev, da han tilbage i 1931 satte ord på The American Dream.
Armstrong i flyverskjul
Flere millioner mennesker hyldede angiveligt Apollo-mandskabet med den største ticker tape-parade i New Yorks historie, da de tre omtumlede astronauter vendte tilbage til civilisationen. Og lige siden har en sådan mytologi været knyttet til Apollo 11-bedriften, at Neil Armstrong nærmest har måttet gå i hi for at kunne fortsætte et jordisk liv. Astronautens autograf - som han holdt op med at skrive i 1994 - sælges for over 6.000 dollar stykket, Apollo 11's stjernekort gik forleden for 218.000 dollar på en auktion i New York, og Armstrongs barber i hjemstaten Ohio har forsøgt at sælge astronautens afklippede hårtotter for 3.000 dollar.
I dag, på 40 årsdagen for landgangen på Månen, genopliver USA mytologien for fuld styrke. NASA har godt nok forleden måttet erkende, at selve originalbåndene med filmoptagelser fra månelandingen er forsvundet, men til gengæld har man kunnet offentliggøre billeder fra satelitten LRO - netop nu i kredsløb om Månen - der som små prikker faktisk viser Ørnens landingsstel som det endnu står på Månens overflade. Selv astronaut-fodspor siges at være med på billederne som et endegyldigt dementi af konspirationsteorien om, at Apollo-månelandingerne aldrig har fundet sted. I de amerikanske medier portrætteres alle, der havde en finger med i Apollo 11-projektet - som Edwin Aldrins påklæder, Ron Woods, der til Orlando Sentinel skildrer, hvordan han gav Aldrin et klap på skulderen, før denne krøb ned i sit sæde i måneraketten.
Og i Lima, Ohio markerer Sarah Kaufmann ifølge lokalavisen den store bedrift ved at skabe en full size astronaut-figur i mild cheddar-ost - næsten 900 kilo.
Tilbage til Månen
Størst interesse er der omkring Barack Obamas forventede modtagelse i dag af Armstrong, Aldrin og Collins i Det Hvide Hus.
Apollo-programmet sluttede i 1972 efter seks velgennemførte månelandinger og én fejlslagen og til en samlet pris for de amerikanske skatteydere på 25 mia. dollar - svarende til over 750 mia. kr. i dagens valuta.
I 2004 annoncerede George Bush - Obamas stærkt trængte forgænger med elendige meningsmålinger og modgang i sin globale krig mod terror - at det bemandede rumprogram skulle genoplives. Med ny landgang på Månen som første mål, efterfulgt af en ekspedition til Mars, skulle USA spejde mod nye horisonter og ny storhed.
Bush's plan var fra 2010 at indstille flyvningerne til Den Internationale Rumstation med de godt slidte amerikanske rumfærger og så fra 2015 have nye raketter og rumfartøjer klar, som kunne betjene rumstationen og i 2020 bringe amerikanere tilbage til Månen.
Præsident Obama har ikke undsagt programmet eller skåret i NASA's budget, men foreløbig nedsat en uafhængig ekspertgruppe, som i august skal barsle med en vurdering af hele programmet. Herefter skal præsidenten i tænkeboks. Og med i overvejelserne er, at både Kina og Indien går målretttet efter at sætte egne astronauter på Månen. Indien har i dag en satellit i kredsløb om Månen og planlægger at lande et ubemandet rumfartøj i 2011, mens Kina allerede i marts i år fik en rumsonde ned på Månens overflade. Spekulationer og væddemål går på, om et af landene eller begge kan landsætte astronauter før 2020.
»Jeg vil blive overrasket, hvis USA er tilbage på Månen, før Kina kommer til Månen,« sagde Michael Griffin, daværende NASA-chef, sidste år.
Prioriteringen
Det ny amerikanske Constellation-program for en bemandet månerejse med en nyudviklet raket og rumkapsel skønnes at ville koste 150 mia. dollar. NASA's samlede 2010-budget lyder på 18,7 mia. dollar, men heraf er mindre end fire mia. reserveret Constellation, så præsidenten skal enten finde flere penge, finde en billigere måde at komme til Månen på eller finde en vej ud af projektet.
Som præsidentkandidat tilbage i 2007 rejste Obama selv spørgsmålet om den rimelige prioritering af amerikanernes penge.
»Vi vil ikke have ingeniører og videnskabsfolk til at fortsætte rumforskningen, hvis vi ikke har børn, der er i stand til at læse, skrive og bruge computere,« sagde Obama dengang som argument for et udvidet amerikansk uddannelsesbudget.
Nu står han med en nation i dyb økonomisk krise, en historisk stor statsgæld og en stribe presserende og udgiftskrævende udfordringer. F.eks. den udfordring at redde den planet, som både amerikanere og andre indtil videre er bundet til, fra den globale opvarmnings konsekvenser.
Månerejsens 150 mia. dollar svarer f.eks. til, hvad der skønnes at være brug for til ét års klimabeskyttelsesindsats i u-landene.
Hjemme i Ohio har 78-årige Neil Armstrong kastet sin kærlighed på motorløse, CO2-neutrale svævefly. Hans rumkammerat Edwin Aldrin skrev forleden i Washington Post, at »et kapløb mod Månen er en blindgyde.« Hans råd til præsidenten er at droppe en amerikansk månerejse og i stedet gå direkte efter den bemandede Mars-ekspedition.
I dag skal de to Apollo-11-veteraner have et alvorsord med manden i Det Hvide Hus.


