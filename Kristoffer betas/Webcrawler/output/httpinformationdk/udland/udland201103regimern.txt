Regimerne vakler
Magthaverne i Libyen og Yemen er reelt færdige – i Bahrain og Syrien er regimerne truet af oprør med sekteriske undertoner. Vestens indgriben accepteres øjensynlig


 BEIRUT – Hvad der begyndte for tre måneder siden som spæde protester i Tunesien, er i dag udartet i protester i det meste af den arabiske verden. To regimer er faldet, og to andre står over for snarlig afslutning: Libyens og Yemens. Magthaverne i Bahrain og det hidtil stabile Syrien er nu truet af protester, der ikke vil gå væk trods eskalering af de metoder, regimerne tager i anvendelse, herunder skarp ammunition.
I dette kaos-scenarie er Vesten nu indtrådt som direkte aktør i Libyen og indirekte i Bahrain, hvis kongehus beskyttes af arabiske sunni-allierede til USA, primært Saudi-Arabien.
Den militære afstraffelse af Libyen gør »mærkbare fremskridt« ifølge den amerikanske stabschef, Mike Mullen, som i går annoncerede et »fungerende flyveforbud« i Libyen. Det er »den gode nyhed«, som han sagde til den amerikanske tv-kanal NBC. USA har kommandoen over den koalition, der med arabisk deltagelse angriber Libyen, men vil snart indtage en mere tilbagetrukket rolle og overlade kommandoen til europæiske styrker.
Amerikanske flådefartøjer affyrede i weekenden 125 Tomahawk-krydsermissiler mod mål i det vestlige Libyen, franske, amerikanske og britiske kampfly har bombet mål i det østlige Libyen, angiveligt også nær Gaddafis regeringsbygning, Bab al-Azizitah, i hovedstaden Tripoli, der også blev bombet af amerikanske fly i 1986.
I angrebet deltog ingen arabiske kampfly, men Qatar har udstationeret fire Mirage-jagere, og De Forenede Arabiske Emirater, Marokko, Jordan og Irak støtter den militære koalition.
Muammar Gaddafi sagde i går i en tale fra sin bunker i Tripoli, at det libyske folk er blevet udstyret med »våben og bomber« fra hærens depoter og kaldte angrebet for »en kolonialistisk korstogs-aggression, der kan antænde en større korstogs-krig«. Fra  Libyen meldes 48 personer dræbt og mere end 100 såret, »hovedsagelig kvinder og børn«, som følge af bombardementerne, der begyndte lørdag og fortsatte i går.
Angrebet indledtes på otte-års-dagen for invasionen af Irak som den mest omfattende militæraktion siden dengang. Men i modsætning til 2003 har Vesten 'arabisk dække', ligesom angrebet ikke har afstedkommet demonstrationer eller protester andre steder i den arabiske verden.
En anonym politisk iagttager i Syrien, som Information talte med i går, sporede ligefrem »lettelse« hos syriske reformtilhængere over, at Vesten nu har indledt et angreb mod den libyske diktator.
Syrisk uro inddæmmes
Lettelsen er forklarlig – den vestlige indblanding ses som støtte til de oppositionelle kræfter. Og i Syrien fik den arabiske reformbølge efter flere halvforkølede forsøg fodfæste denne weekend i Bashar al-Assads republik, da demonstranter i fem byer inklusive hovedstaden Damaskus efter fredagsbønnen demonstrerede mod regimet med krav om politiske frihedsrettigheder. Sikkerhedsstyrker slog hårdt ned på dem, og i byen Daraa i det sydlige Syrien blev fem dræbt af sikkerhedsstyrker. Byen blev i går 'forseglet' af myndighederne  folk kan forlade byen, men ikke komme ind i den, ligesom politiet siger, at kun to er dræbt. De ansvarlige vil blive stillet for retten, var beskeden fra den delegation, præsident Bashar al-Assad i går sendte til Daraa for dels at 'kondolere' de dræbtes familier, dels at fyre byens borgmester og chefen for de lokale sikkerhedsstyrker.
Den syriske opposition, der er organiseret i liberale og islamiske grupper, har med bekymring fulgt Gaddafis håndtering af det libyske oprør og lagde også mærke til, at Syrien – sammen med Algeriet og Yemen – undlod at stemme for en resolution i Den Arabiske Liga forrige lørdag, der fordømte Gaddafi og anmodede Vesten om det flyveforbud, der altså nu er »fungerende« ifølge Mike Mullen.
Hvad der må bekymre Bashar al-Assad er, at protesterne har bredt sig til byer som Daraa, altså til et klan- og stammeområde, der er uden kontakt til 'café-oppositionen' i Damaskus. Det har næppe heller undgået regimets opmærksomhed, at protesten i hovedstaden udgik fra Ummayade-moskeen, et nationalt symbol, men også et sunni-muslimsk pejlemærke. 70 pct. af Syriens 20 mio. indbyggere er sunnier, men styres af alawitter, en halv-shiitisk sekt, der udgør 10 pct. af befolkningen, og som er allieret med landets ca. 15 pct. kristne. Hafez al-Assad, den nuværende præsidents far, slog i 1982 et sunni-oprør ned i byen Hama, hvor tusinder blev dræbt.
Sekteriske undertoner
Fredagens protester havde tydelig sunni-afsender, hvilket har øget bekymringen for sekteriske undertoner, akkurat som det er tilfældet i Bahrain, hvor shiitter står over for et sunni-styre.
Hovedstaden Manama var i går rolig, men langtfra fredelig. Landets hospitaler er belejret af sikkerhedsfolk, der chikanerer læger og patienter, og helikoptere cirkler over byen, der er sat i undtagelsestilstand. Hillary Clinton, USA's udenrigsminister, sagde lørdag, at en løsning »kun kan nås med politisk dialog«, men demonstranterne vil af med al-Khalifa-kongehuset.
Og i Yemen synes det kun at være et spørgsmål om tid, før Ali Abdullah Saleh er faldet som præsident. Efter at snigskytter fredag dræbte mindst 46 demonstranter, er Salehs magtbase skrumpet ind til kontrol over sikkerhedsstyrkerne – stammer både i nord og syd har vendt ham ryggen, og lørdag tog de hidtil loyale oppositions-partier afstand fra hans regime ved solidaritets-erklæringer med demonstranterne. »I er den generation, der bringer revolutionen til Yemen«, sagde den socialistiske leder af den yemenitiske opposition, socialisten Yassin Said Noman.
Som Gaddafi i Libyen oplever Saleh, at hans regime smuldrer indefra. Lørdag fik Yemens ambassadør i Libanon nok og hoppede af. Også lørdag trådte ministeren for turisme, Nabil Hassan al-Faqih, tilbage i protest mod fredagens massakre, ligesom redaktøren af det nationale nyhedsbureau og to chefredaktører for statsejede aviser har ryddet deres skriveborde. Saleh er isoleret, og politiske iagttagere her i Beirut giver ham højst tre ugers respit.

