Romney er en koldkrigsnostalgiker
Forskellene på Obamas og Mitt Romneys udenrigspolitik er absolut til at få øje på, skønt mange hævder det modsatte. Den republikanske præsidentkandidats syn USA’s globale lederskab er åbenlyst inspireret af Ronald Reagan


 Det er blevet en yndet pointe blandt kommentatorer at fastslå, at der ikke er de store forskelle på Barack Obama og Mitt Romney, når det gælder synet på de vigtigste internationale udfordringer, som USA og dets allierede står overfor. Og at der kun vil ske beskedne reelle ændringer i amerikansk udenrigspolitik i tilfælde af en republikansk valgsejr. Efter min mening rammer disse vurderinger ikke plet. De er desuden faretruende kortsigtede.
Romneys udenrigspolitiske indfaldsvinkel bygger på nostalgisk illusion om, at det skulle være muligt at vende tilbage 1980’erne. En længsel efter Den Kolde Krig, da USA mente, at det skulle påtage sig lederskabet for verden i en konfrontation med ’Ondskabens Imperium’ (Sovjetunionen). Dengang hele kontinenter blev inddelt i føjelige klientnationer og slyngelstater, og da vestlige (i betydningen amerikanske) værdier blev søgt udbredt som det uovertrufne paradigme, alle burde følge.
Inspireret af Reagan
Ganske som tilfældet er for de fleste konservative republikanere, er Romneys ’helt nummer 1’ Ronald Reagan, USA’s præsident fra 1981 til 1989. Hans filosofi er i høj grad inspireret af The Gipper (I sin tid som skuespiller brillerede Ronald Reagan i rollen som baseballstjernen George ’The Gipper’ Gipp – deraf dette øgenavn, red). Derfor er overskriften på hans udenrigspolitiske program: ’Et nyt amerikansk århundrede’ (en konservativ Reagan-inspireret tænketank kalder sig Project for A New American Century, red). Og derfor insisterer han på USA’s enestående internationale lederrolle og forkynder sin tro på landet som et moralsk fyrtårn, der kan agere som en overlegen ledestjerne for verden. Meget à la »den strålende by på bjerget« fra Reagans tale i 1976, der lancerede den såkaldte Reagan-revolution.
Romney, der åbenlyst nyder at svælge i rollen som den genopstandne Reagan, har følgelig fået travlt med at farvelægge verdenskortet efter sin afdøde mentors forsimplede, neoimperialistiske begreber. Det er grunden til, at Putins Rusland er genopstået som en førsteklasses fjende. »Rusland er en destabiliserende kraft på den internationale scene. Den må nedtones,« siger Romney, der også lover, at han vil »håndtere Rusland mere fast«.
Selvom han på det seneste selv har forsøgt at moderere dette, knæsætter Romney udenrigspolitisk et princip om konfrontation som styrende for relationerne til rivalen Kina, hvis økonomi har kurs mod at vokse sig større end USA’s ved udgangen af dette årti. Kina er således en passende arving til ’ondskabens imperium’. Told- og handelskrige om importen fra Kina kan blot være begyndelsen. Romney ser ud til at opfatte det vestlige Stillehav som et nyt konfliktområde i stil med Den Kolde Krig. Romney, der har genopfundet slyngelstat-temaet, lover en hårdere linje over for Irans nukleare aktiviteter. Han siger, at han vil bevæbne Syriens oprørere, truer med en mulig blokade af Nordkorea, sværger at hævne de krigsforbrydelser, som Sudans regime angiveligt har begået, og advarer palæstinenserne om, at ethvert forsøg på at proklamere deres egen stat uden om en aftale med Israel vil udløse bekostelige sanktioner. Alt dette vil blive fulgt op af en stor forøgelse af forsvarsudgifterne – igen som et ekko af Reagans 1980’ere. For at nå dette mål har Romney planer om at forøge Pentagons i forvejen enorme årsbudget på 711 milliarder dollars med yderligere 2.000 milliarder dollars over de næste ti år. Samtidig foreslår han en overnational og verdensomspændende frihandelszone, Reagan Economic Zone (sic), der skal udvide fordelene ved den frie foretagsomhed. Sjældent er kanoner og handelspolitik blevet åbenlyst forbundet.
Obama er mere prosaisk og lover en videreførelse af den pragmatiske udenrigspolitik, der prægede hans første embedsperiode og skuffede så mange af hans tilhængere: Et stramt fokus på tilbagetrækning fra Afghanistan-Pakistan, fortsat bekæmpelse af al-Qaeda, omhyggelig styring af Det Arabiske Forår og Iran-spørgsmålet, ny fokus på Asien og atomafrustning. Kommentatoren Martin Indyk mfl. skrev i magasinet Foreign Affairs: »Obamas fremgangsmåde er kvalificeret af en overordnet realistisk fornemmelse af den amerikanske rolle i verden. Tonen har ikke været hverken triumfalistisk eller exceptionalistisk på Amerikas vegne, men et amerikansk tilbagetog har der på den anden side heller ikke været tale om. Alt i alt har denne udenrigspolitik vist sig afbalanceret og effektiv.«
 
© The Guardian og Information
Oversat af Niels Ivar Larsen

