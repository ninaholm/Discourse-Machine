Portugals nødråb vækker lettelse - men hvor længe?
Portugals appel om økonomisk hjælp er blevet modtaget med sindsro i Europa. Men eksperter er uenige om, hvorvidt Spanien nu er i større eller mindre risiko for at blive næste offer
Den portugisiske arbejdsstyrke er dårligt uddannet, og økonomien er ufleksibel og overbeskyttet. Det er årsagen til, at den er stagneret, siger økonomen Simon Tilford


 Det var som at iagttage et bilsammenstød i slowmotion. Sådan er Portugals modstridende anmodning onsdag om økonomisk hjælp fra de øvrige EU-partnere blevet beskrevet. Investorer og iagttagere har i månedsvis sagt, at det var så godt som sikkert, at Portugal i sidste ende måtte bede om hjælp udefra.
»Senest er det blevet tydeligt på grund af det beløb, Portugal skulle finde til en meget høj rente for at kunne tilbagebetale sin gæld,« siger Simon Tilford, cheføkonom ved tænketanken Centre for European Reform i London, til Information. Samme prognose lyder fra andre eksperter:
»Vi har i et stykke tid sagt, at Portugals finanser ikke var bæredygtige under disse lånevilkår,« siger Erik Nielsen, cheføkonom for Europa hos Goldman Sachs, til Reuters.
Ikke som de andre
Portugal er det tredje land i euro-zonen - efter Grækenland og Irland - der har måttet bede om en økonomisk redningspakke, efter at investorernes manglende tillid pressede prisen for låntagning op på et uholdbart niveau.
I Portugals tilfælde skete det, efter at den socialistiske premierminister, José Sócrates, for to uger siden gik af som reaktion på, at parlamentet nedstemte regeringens nedskæringspakke.
De tre landes økonomiske situationer er imidlertid langt fra identiske - på nær på ét punkt:
»I alle tre tilfælde var der alt for meget gæld,« siger Simon Tilford.
»Men i Irland var det banksektorens kollaps, der trak den offentlige sektor med ned. I Grækenland var det regeringen, der var skyldig i at bruge for mange penge. I Portugal er problemet grundlæggende set, at økonomien ikke vokser. Investorerne tror ikke længere på, at økonomien vil vokse nok til, at landet kan tilbagebetale sin gæld.«
God nyhed
Nyheden om Portugals appel om hjælp blev i går primært mødt med tilfredshed af både investorer, EU-partnere og eksperter.
EU-topembedsmand Olli Rehn kaldte over for Financial Times beslutningen truffet af den portugisiske regering for »et ansvarligt træk«. Og cheføkonom Erik Nielsen fra Goldman Sachs beskrev appellen som »godt nyt.« Selv markederne reagerede positivt.
Årsagen er, at den portugisiske beslutning fjerner en mørk sky af usikkerhed, der har hængt over euro-zonen, mens de ventede på portugisernes beslutning. Flere anser det nu for mindre sandsynligt, at gældskrisen vil blive spredt til Spanien - en økonomi som modsat de mindre græske, irske og portugisiske kan bringe hele euro-samarbejdet i fare, hvis den skulle få behov for hjælp.
Portugal forventes at få brug for mellem 60 og 80 milliarder euro (450-600 mia. kr., red.) - et beløb, der ikke vil være problemer med at finde i euro-zonens nyligt etablerede redningsmekanisme, der har 440 milliarder euro på kistebunden. Især fordi IMF og EU også forventes at bidrage til hjælpepakken.
»Investorerne synes ikke længere at være bekymrede over en omfattende eurozonekrise og en mulig ned-smeltning af den fælles valuta, fordi de nu vurderer, at mekanismerne er på plads til at forhindre, at krisen eskalerer ud af kontrol,« siger Jane Caron, økonomisk chefstrateg hos Dwight Asset Management, til Reuters. Nielsen er enig: »Vi tror, at smitten stopper her,« siger han.
Simon Tilford forstår imidlertid ikke optimismen.
»Det undrer mig, at Portugals appel bliver modtaget som en god nyhed, for det vil blot stable mere gæld oven på deres i forvejen kæmpestore gæld,« siger han og tvivler på, at det kan stoppe en eventuel spredning til Spanien.
»Redningen af Grækenlands og Irlands økonomier stoppede ikke 'smitten', og jeg køber ikke argumentet om, at Spanien nu er reddet. Spanien vil overleve, hvis investorerne tror på det.«
Spanien har EU's højeste arbejdsløshed på over 20 procent og kæmper for at håndtere en bankkrise og sammenbruddet af dets ejendomsmarked. Men regeringen har i de seneste måneder gennemført reformer af arbejdsmarkedet, pensionerne og banksektoren, hvilket har stabiliseret låne-           niveauet.
Tilford mener dog, at »eksperterne er for optimistiske« med hensyn til Spanien.
»Der er ingen tegn på, at den spanske økonomi vender tilbage til vækst, og det sidste, den har brug for, er højere renter. Hvis rentestigningen vedtaget af den Europæiske Centralbank i dag er den første i en stribe, så tror jeg, at der er en reel risiko for, at Spanien bliver trukket ned,« siger han.

