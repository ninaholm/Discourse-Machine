I Göteborg er seks timers arbejdsdag en realitet
En arbejdskritisk bevægelse er på vej frem i Sverige. Göteborg kommunes forsøg med sekstimers arbejdsdag til fuld løn på et ældrecenter er seneste skud på stammen
 26-årige Daniel Larsson (th.) hørte om Toyota Center Göteborg – værkstedet hvor man kun arbejder 30 timer om ugen – på teknisk skole, og tænkte ’dér vil jeg arbejde’. Nu har han været her i otte år. Man har meget mere energi både på arbejdet og i fritiden, siger han


 »Skal vi kigge på det,« siger servicechef Martin Banck med et sigende smil og ruller kontorstolen hen, så han sidder lige foran computeren, og kalder nogle slides frem. Han har forklaret det her en del gange. For de svenske socialdemokraters tidligere leder Mona Sahlin. For feministpartiets Gudrun Schyman. For aviser, radio og tv-stationer fra hele verden, der kommer til Toyota Center Göteborg for at spørge, hvordan det overhovedet hænger sammen, at de 36 mekanikere og smede arbejder 30 timer om ugen og får løn for 40.
Det er 12 år siden, de ansatte på værkstedet gik fra otte til seks timers arbejdsdag. Det havde intet med ideologi at gøre, men rå kapitalisme. Ventetiderne på at få en bil på værkstedet var for lang, ledelsen pressede personalet til at arbejde mere, og der kom mange klager, fordi personalet blev for stressede. Skulle de bygge ud ville det koste syv mio. svenske kroner.
I stedet fik Martin Banck en idé. Værkstedet indførte toholdsskift, hvor det ene hold møder om morgenen det andet om eftermiddagen. Samtidig blev arbejdstiden sat ned.
»Vi havde forstillet os en produktivitetsøgning på omkring fem procent. Men den kom op på omkring 20. Dels fordi vi udnytter værkstedets kapacitet bedre. Dels fordi medarbejderne laver mere i løbet af de seks timer, end de gjorde i løbet af de otte timer,« siger Martin Banck.
Antallet af sygedage er bragt ned, spildtiden med mange pauser i løbet af en lang arbejdsdag er reduceret, medarbejderne har mere energi og er alt i alt blevet mere effektive. Desuden har værkstedet fået flere kunder på grund af den øgede åbningstid.
»Medarbejderne trives langt bedre, og vi har meget nemmere ved at rekruttere nye dygtige folk. Hvis det ikke var en god idé, så gjorde vi det ikke på tolvte år,« siger Martin Banck.
26-årige Daniel Larsson hørte om værkstedet på teknisk skole, og tænkte ’dér vil jeg arbejde’. Nu har han været her i otte år.
»Man har meget mere energi både på arbejdet og i fritiden,« siger han. Hans 30 år ældre kollega, Edin Jazvin, er enig. »Jeg har været ansat her i 16 år. Tidligere kørte man hjem klokken 17 og lagde sig på sofaen. Efter den nye ordning blev indført, har jeg fået tid til at lave andre ting, hente børnene fra skolen eller handle. Man skulle lige vænne sig til det. Men jeg kan kun se fordele,« siger Edin Jazvin og forklarer, at arbejdet på værkstedet er fysisk hårdt, men at han ikke frygter nedslidning på samme måde som tidligere.
Selv om værkstedet har haft mange besøgende, der var interesserede i deres arbejdsmodel, har Martin Banck ikke hørt om nogen, der rent faktisk har indført det efterfølgende:
»Mange er bange for forandringer. Jeg forstår det faktisk ikke, for det er så indlysende rigtigt for os. Jeg er ikke politisk, men jeg synes, det er en lidt kedelig indstilling, den der med, at det går nok ikke.«
Arbejdskritik
Men der er ved at ske noget, mener Roland Paulsen, der er sociolog ved Lunds Universitet, hvor han bl.a. forsker i, hvordan svenskerne bruger deres arbejdstid.
Ifølge sociologen er der i Sverige lige nu en voksende arbejdskritisk bevægelse, der vender sig imod den borgerlige Alliances såkaldte »arbejdslinje«. Parolen har været, at ’det skal kunne betale sig at arbejde’, og den siddende regering har bl.a. sænket arbejdsløshedsunderstøttelsen for at nå deres mål.
Men ikke mindst blandt yngre svenskere – Roland Paulsen er selv i starten af 30’erne – bliver der nu sat spørgsmålstegn ved arbejds- livets lyksaligheder. Et eksempel er 28-årige Clara Lindstrøm, »Skønne Clara«, der er en af Sveriges mest populære bloggere. Hun skrev for nylig på sin blog: »Det her system har vi jo prøvet i en himlens masse år og set, at det overhovedet ikke fungerer. Det, der sker, er at økosystemet bryder sammen.«
Göteborg Kommune, der har rødgrønt flertal i byrådet, vedtog i foråret at indføre et forsøg med seks timers arbejdsdag på et af kommunes plejecentre, og flere partier som Vänsterpartiet – efter sværdslag med partiledelsen – Feministisk Initiativ og ikke mindst Miljöpartiet har en seks timers arbejdsdag på deres program. Og selv om temaet ikke fylder det store i den verserende valgkamp, så er det en forandring i forhold til for bare få år siden, at arbejdstid overhovedet er blevet en politisk brudflade, påpeger sociologen.
Selv har han fremført det synspunkt i debatten, at svenskerne ville kunne bevare deres velfærdsniveau, selvom man kun arbejdede fire til fem timer om dagen.
»Jeg bygger det på den øgede produktivitet i Sverige. Siden 1976, hvor vi sidst nedsatte arbejdstiden, har vi fordoblet vores produktivitet. Det arbejde, to personer kunne udføre dengang, kan nu udføres af en. I 1970’erne havde man allerede i to årtier talt om overskudssamfundet, det vil sige at overskuddet var et problem, fordi det tærer på naturens ressourcer at producere mere, end der er brug for. Det problem er bare blevet større. Samtidig får vi højere og højere arbejdsløshed, og så er det jo mærkværdigt, at vi holdt op med at omsætte produktivitetsforbedringerne til kortere arbejdstid,« siger Roland Paulsen, der peger på, at det går den modsatte vej nu, hvor man i stedet for at sænke arbejdstiden forlænger pensionsalderen i Sverige.
Socialdemokraterna og den blå bloks politiske fokus er, ligesom det er tilfældet i Danmark, et helt andet, når det gælder arbejdstid. De taler om at skaffe flere job og om at få svenskerne til at lægge flere timer på jobbet.
»Når produktiviteten er øget over årtier, og arbejdstiden samtidig er konstant, så må man jo skabe flere job, for at få det til at hænge sammen,« siger Roland Paulsen.
Det koster
Men én ting er, hvordan arbejdet fordeles. En anden er, hvad man så laver, når man er på jobbet.
I sin ph.d.-afhandling har Roland Paulsen interviewet 40 svenskere, der brugte op mod halvdelen af deres arbejdstid på private sysler som f.eks. at være på Twitter eller Facebook. De sagde samstemmende, at deres arbejde føltes meningsløst og tomt.
»Det bekræftes af studier fra Tyskland, Finland og USA, der viser, at man bruger omkring to timer af en arbejdsdag på private aktiviteter. Så i praksis har vi jo allerede indført seks timers arbejdsdag. På den ene side er der altså en gruppe, som må lade som om, at de er vældig optagede, og på den anden er der dem, som har så travlt, at de knap nok når at spise frokost. Det viser, at der burde være et råderum for at forkorte arbejdstiden,« siger Roland Paulsen.
Erfaringer fra et tidligere forsøg med nedsat arbejdstid blandt 462 kommunalt ansatte i Sverige har været blandede. Ifølge Ugebrevet A4 blev sygefraværet ikke mindre, men medarbejderne fik det bedre psykisk. Et andet forsøg blev for dyrt og for kompliceret.
Men ifølge Mats Pilhem, medlem af byrådet i Göteborg for det socialistiske Vänsterpartiet, er en af tankerne bag kommunens forsøg med nedsat arbejdstid i omsorgssektoren blandt andet at få mere konkret viden, fordi de tidligere forsøg ifølge Pilhem ikke har været tilstrækkelig sagligt vurderet. Derfor søger man lige nu en forsker, der kan følge Svartedalens Ældrecentrum, hvor medarbejderne fra januar skal gå ned på en 30 timers arbejdsuge.
»Den eksisterende forskning viser blandede resultater, ja. Men når man besøger Toyota-værkstedet her i Göteborg, så ser de lidt trætte ud, og siger: ’men der er altså ikke noget underligt ved det her.’ Det er jo helt enkelt. De gevinster, som Toyota har opnået, må man jo også kunne opnå i den kvindeligt dominerede omsorgssektor, så det ikke kun er mændene i det private erhvervsliv, der opnår effektivitetsforbedringer og lavere arbejdstid,« siger Mats Pilhem, da Information besøger ham på hans kontor på Rådhuset.
Mats Pilhem forventer at forsøget vil halvere personalets sygefravær, og samtidig give dem mere overskud til de ældre. Projektet skal køre et år, og der er afsat fem millioner til bl.a. at ansætte flere på ældrecentret.
Den borgerlige opposition i Göteborgs byråd er modstandere af projektet, bl.a. fordi de mener, det er en uforsvarlig måde at øge kommunens budgetter. Men Mats Pilhem forsvarer projektet med, at det vil få flere i arbejde.
»Desuden er mange kvinder i omsorgssektoren jo allerede overgået til 30 timers uge, som de selv betaler, fordi de hverken har fysisk overskud til at arbejde en hel arbejdsdag, eller til at arbejde, til de bliver 65, fordi det er et meget nedslidende arbejde,« siger Mats Pilhem, der desuden henter inspiration i Frankrig, hvor den socialistiske regering i år 2000 nedsatte den officielle arbejdsuge til 35 timer for at få flere i arbejde.
Ifølge en ny meningsmåling i Frankrig går to tredjedele af franskmændene imidlertid ind for at tillade virksomhederne at bryde med 35 timers arbejdsugen for at styrke produktiviteten. Et synspunkt Frankrigs nye økonomiminister, Emmanuel Macron, ligeledes har fremført.
Noget tyder dog på, at borgerne i Göteborg ikke er skræmte af ideen om en seks timers arbejdsdag.
Ifølge en meningsmåling i Göteborg Posten fra slutningen af august, står den rødgrønne blok bestående af Socialdemokraterna, Vänsterpartiet og Miljöpartiet til at genvinde magten på søndag, hvor Sverige går til kommunal- og Riksdagsvalg.
Både Mats Pilhems Vänsterparti og Miljöpartiet står til en fremgang på omkring tre procentpoint, mens Socialdemokraterna går et procentpoint tilbage.
 
 

