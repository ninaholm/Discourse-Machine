Hver anden ledig i EU har været uden job i over et år
Selv om ledigheden i EU ikke længere stiger, så forværres situationen for de, der allerede har mistet jobbet. Der kommer flere langtidsledige, de får svært ved at komme i job igen, og det kan også få samfundsøkonomiske konsekvenser, siger dansk tænketank og svensk professor
 
	De sydeuropæiske lande er hårdest ramt af arbejdsløshed. Også her i Spanien, hvor ledige jævnligt demonstrerer for at gøre opmærksom på den høje ledighed (25,8 procent) i landet


 
	På overfladen ser arbejdsløshedsudviklingen i EU ud til at fortælle en positiv historie. Men under det, der ligner en stabilisering, ligger en fortsat forværring af ledighedssituationen i EU.

	»Igennem 2013 har vi set en stabilisering i arbejdsløsheden. Den er høj i historisk perspektiv, men har trods alt stabiliseret sig,« siger Erik Bjørsted, der er chefanalytiker i Arbejderbevægelsens Erhvervsråd (AE-rådet). »Men gruppen af dem, der har været længerevarende ledige, stiger fortsat. Det er en ret markant stigning vi har i langtidsledigheden også i denne fase af krisen.«

	AE-rådet har netop udgivet en ny opgørelse, der viser, at langtidsledigheden i alle EU’s 28 lande er 12,5 mio. (det europæiske statistikbureau, Eurostat, definerer langtidsledighed som personer, der har været ledige i mere end 12 måneder). Heraf bor de 9,5 mio. langtidsledige i euroområdet. Det svarer til niveauet i slutningen af 1990’erne, og problemet med langtidsledighed er »i et historisk perspektiv ganske alvorlig«, siger Erik Bjørsted. Han peger på, at udover de personlige omkostninger for de langtidsledige kan de mange langtidsledige også få samfundsøkonomiske konsekvenser.

	»Det kan sætte sig i den strukturelle ledighed, det vil sige, at vi kan få et højt underliggende ledighedsniveau i Europa. Sker det så går det ud over Europas vækstpotentiale, og det bliver også sværere at skabe sunde offentlige finanser, hvis du underliggende har et højere ledighedsniveau og skal bruge flere penge på arbejdsløshedsunderstøttelse og får færre skattekroner ind,« siger Erik Bjørsted. Det skyldes, at de langtidsledige ikke er attraktive medarbejdere for arbejdsgiverne.

	»Det betyder, at den gruppe får sværere ved at komme i arbejde igen. Selv om vi skulle få gang i hjulene igen, så kan det være et tegn på, at det bliver vanskelligt at reducere ledigheden fremadrettet.«

	AE-rådet har lavet en prognose sammen med et tysk og et fransk institut, der forudsiger, at langtidsledigheden i 2015 fortsat vil være omkring 11,5 mio. i EU som helhed.

	»Det er et ret begrænset indhug, vi gør i antallet af langtidsledige, selv om der kommer gang i hjulene.«

	Langtidsledige taber værdi

	Hvad langtidsledighed betyder for, hvordan arbejdsgivere ser på jobansøgere, har de to svenske økonomer Stefan Eriksson, lektor i økonomi ved Uppsala Universitet, og Dan-Olof Rooth, professor i økonomi ved Linné-universitetet, undersøgt i et studie, der er publiseret i martsudgaven af det anerkendte økonomiske tidsskrift American Economic Review.

	Det har de gjort ved et stort eksperiment, hvor de søgte mere end 3.500 svenske job ved at bruge 8.500 fiktive ansøgninger og cv. Nogle af de opdigtede ansøgere havde konstant været i beskæftigelse, nogle var i øjeblikket i arbejde, men havde tidligere været arbejdsløse, og andre igen var folk, der havde været ledige i kortere eller længere tid.

	Bagefter har de to svenske økonomer afventet, hvor mange af de fiktive jobansøgere, der blev kaldt til samtale.

	»Det, vi ser, er, at de ansøgere, som har mindst ni måneders arbejdsløshed, vælges fra af arbejdsgiverne,« siger Stefan Eriksson.

	Hvis ledigheden har været kortere end ni måneder, ser ledigheden ikke ud til at have en negativ effekt på chancerne for at få et nyt job, mens studiet derimod viser tydelig tegn på, at personer, der har været ledige i over ni måneder, bliver klart mindre attraktive for arbejdsgiverne.

	»Tankegangen er helt enkelt, at når arbejdsgiverne skal rekruttere til de ledige job, så vurderer de, at de langtidsarbejdsløse har tabt human kapital (viden, red.) og værdi på arbejdsmarkedet.«

	Og det er et stort problem, hvis arbejdsgiverne ikke længere betragter de langtidsledige som interessante.

	»Hvis man tænker samfundsøkonomisk, så gør det risikoen stor for, at man aldrig får arbejdsløsheden ned igen,« siger Stefan Eriksson.

– Hvad er det, der skaber langtidsledighed?

	»På den ene side kan man tænke sig, at en del af dem, der forlader jobbet, har arbejdet i sektorer, som er uddøende, som strukturelt er ved at forsvinde, og at de derfor ikke passer til de nye job, der dukker op. Man kan også tænke sig, at nogle helt enkelt har tabt en del af deres kundskaber under tiden som arbejdsløs.«

– Hvad kan man gøre for at nedbringe antallet af langtidsledige?

	»Det, man kan tænke sig, er, at man forsøger at fastholde og udvikle kompetencerne hos dem, der er arbejdsløse, så de får de kompetencer, der efterspørges på arbejdsmarkedet. Det er den bedste metode, for så ruster man de arbejdsløse til de job, der findes.«

	Stefan Eriksson peger på, at det studie, han og Dan-Olof Rooth har lavet, viser, at når man kommer i arbejde igen efter en periode med langtidsledighed, så hænger den negative effekt fra den langvarige ledighed ikke længere ved.

	»Det er et positivt resultat. Hvis man kan få et nyt job, selv om man har været langtidsledig, så virker det ikke, som om man skades i fremtidige muligheder, hvis man skulle være uheldig og blive arbejdsløs igen,« siger han.

