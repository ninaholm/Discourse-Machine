Bagsiden: Smog er ikke så ringe endda
Heldigvis er smoggen i Kina så tyk, at den skaber mere lighed og gør det sværere for USA at starte et missilangreb


 
	Intet er så dårligt, at det ikke er godt for noget. Det gælder tilsyneladende også Kinas massive forurening.

	Nogle af landets statskontrollerede medier har inden for de sidste dage fortalt om en lang række uventede fordele ved, at mange kinesiske storbyer er indhyllet i en yderst sundhedsskadelig og kraftig smog. Forureningen forener folket, øger ligheden og gør kineserne mere humoristiske. Og ikke nok med det. Smoggen er også et effektivt forsvar mod missilangreb.

	»Smoggen kan have en indflydelse på folks helbred og dagligdag,« skriver avisen Globalt Tidende, der udgives af kommunistpartiets talerør, Folkets Dagblad. »Men på slagmarken kan den også fungere som en defensiv fordel i militæroperationer.«

	Globalt Tidende argumenterer på sin hjemmeside for, at den høje fremkomst af forureningspartikler gør den kinesiske luft så uigennemtrængelig, at det kan modarbejde fjendens missilers styringssystemer. Missilerne kan simpelthen ikke finde vej. Avisen peger på, at det specielt kan forstyrre USA’s ellers yderst avancerede våbensystemer.

	Ingen lettelse

	Udmeldingen har dog ikke fået kineserne til at drage et lettelsens suk over, at den amerikanske trussel er neutraliseret.

	»Betyder det, at smoggen i virkeligheden ikke skal ses som luftforurening, men i stedet som en del af et nationalt forsvar?« spørger en kineser ironisk på sin mikroblog. En anden peger på en mindre svaghed i smog-forsvaret:

	»Fjenderne har ikke brug for at angribe med missiler, hvis smoggen fortsætter – de kan bare vente på, at vi alle dør af forgiftning i stedet.«

	Nå, men der er andre fortrin ved smoggen. I starten af ugen, da store dele af Kina var plaget af luftforurening mange gange over det niveau, der anses for at være sundhedsskadeligt, fortalte kinesisk stats-tv, CCTV, på sin hjemmeside om »overraskende fordele« ved smoggen.

	Den både forener det kinesiske folk og gør det mere lige, skriver CCTV, da forureningen påvirker både folk i land og by og rige såvel som fattige. Den højner desuden befolkningens opmærksomhed på prisen, som miljøet betaler for Kinas økonomiske udvikling.

	Kinesisk humor

	Og så gør smoggen kineserne sjovere – da livet i smoggen genererer en helt nye genre af vittigheder, som markant kan øge kinesernes humoristiske repertoire.

	Der var ingen tegn på, at CCTV selv mente indlægget som en joke. Og den blev i hvert fald ikke betragtet som sådan – hverken af andre medier eller internetbrugere.

	»Vil smoggen forsvinde, hvis vi griner ad den?« spurgte en avis hovedrystende. Skribenten på et andet dagblad vidste ikke, om han skulle »grine eller græde«. Men der er dog tegn på, at CCTV kan have ret i, at smoggen giver kineserne bedre mulighed for at udvise humor, da flere begyndte at føje til listen over fordele ved smoggen:

	»I smoggen kan folk ikke se tydeligt, så alle ser smukkere ud, fordi deres fejl sløres,« skrev en kineser på sin mikroblog.

	Men både Globalt Tidende og CCTV blev dog tilsyneladende hurtigt trætte af at være til grin. Begge medier har nu fjernet deres artikler fra internettet.

	 

