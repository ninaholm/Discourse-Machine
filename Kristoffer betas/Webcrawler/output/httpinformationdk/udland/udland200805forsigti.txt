Forsigtig glæde over serbisk valg
EU lykønsker Serbiens proeuropæiske fløj med valgresultatet, og serbiske medier rapporterer om præsident Tadic's triumf. Men sejren er ikke helt i hus endnu
-Dette er en stor sejr, men det er ikke overstået endnu-, sagde sagde den proeuropæiske præsident Boris Tadic med henvisning til de forestående regeringsforhandlinger.


 Serbiske medier havde mandag fundet de store overskrifter frem, efter den proeuropæiske præsident Boris Tadic og hans Demokratiske Parti (DS) vandt en overraskende sejr ved søndagens parlamentsvalg.
Tadic's koalition "triumferede" og vandt "en historisk sejr" i kampen mod den antivestlige fløj, lød det på avisernes forsider. Men alle slår fast, at Tadic har brug for yderligere et lille løft, inden han kan danne en ny regering.
"Dette er en stor sejr, men det er ikke overstået endnu," sagde præsidenten efter resultatet var offentliggjort sent søndag.
Partierne gik mandag i gang med at forhandle om dannelsen af en ny regering.
Den afgørende faktor er, om socialistpartiet SPS vælger at støtte den ene eller den anden fløj. Partiet, der fik 7,9 procent af stemmerne og dermed 20 pladser i parlamentet, blev dannet i 1989 af den nu afdøde serbiske leder Slobodan Milosevic. I de seneste år har partiet undergået en forandring og er i dag forkæmpere for social retfærdighed.
SPS-leder Ivica Dacic siger, at han vil forhandle med alle partier, der vil kæmpe for samfundets svageste og for at beholde Kosovo inden for Serbien - men i første omgang med den afgående premierminister Vojislav Kostunicas nationalkonservative parti, Serbiens Demokratiske Parti (DSS).
Aftaler med EU
DS' overraskende store valgsejr kommer kun tre måneder efter, at serbiske demonstranter stak ild til blandt andet den amerikanske ambassade i Beograd i vrede over Kosovos løsrivelse. Politiske iagttagere siger, at blandt de faktorer, der styrkede den proeuropæiske fløj, er indgåelsen af en Stabiliserings- og Associeringsaftale med EU, en plan om at gøre det lettere for serbere at få visum til Europa samt en investeringsaftale til en værdi af 700 millioner euro (5,3 milliarder kroner) mellem den italienske bilfabrikant Fiat og den serbiske producent Zastava.
EU's slovenske formandskab lykønskede søndag de proeuropæiske partier i Serbien med "den klare sejr" og tilføjede, at EU "håber, at der snart vil blive sammensat en ny regering med en tydelig europæisk dagsorden".ritzau


