Cosa Nostras 'udenrigsminister' anholdt i Venezuela
Politiet i Venezuela har anholdt Salvatore Miceli, et højtstående medlem af den sicilianske mafia, der har været på flugt fra politiet siden 2001. Miceli  regnes  for at være en nøgleperson i narkosmuglingen fra Sydamerika til Europa
Kokainhandel er en lukrativ forretning for mafiaen, og den netop anholdte Salvatore Miceli har været et vigtigt bindeled mellem mafiaen og de colombianske narkokarteller. Miceli er ikke blevet fotograferet af politiet siden 1993 og har angiveligt ladet sit ansigt transformere for at kunne fortsætte sit virke. Billedet her er fra en razzia mod mafiaen i Napoli tidligere i år.


 ROM  Han levede det søde liv, skiftede konstant udseende og tilholdssted, men ringede for ofte hjem til Sicilien.
Således blev den 63-årige Salvatore Miceli, der af angrende mafiosi betegnes som den sicilianske mafias 'udenrigsminister', opsporet i Venezuela og anholdt på et luksushotel i hovedstaden Caracas efter et samarbejde mellem Interpol, venezuelansk politi og antimafiaenheden i Trapani på Siciliens vestkyst.
Miceli fik sin første dom for narkokriminalitet i 1975 og er efterfølgende blevet kendt skyldig i mafiakriminalitet. I 2001 gik han under jorden og figurerede indtil anholdelsen lørdag aften på listen over de 30 mest eftersøgte i Italien. Miceli blev sidst fotograferet af politiet i 1993, og han har angiveligt ændret sine ansigtstræk ved hjælp af plastikkirurgi.
»Bossen fra Trapani-provinsen betragtes af efterforskningsmyndighederne som en af den eftersøgte mafiaboss Matteo Messina Denaros mest betroede samarbejdspartnere og som mægler mellem Cosa Nostras og 'Ndranghetas (den calabresiske mafia,  red. ) klaner og de colombianske kokainkarteller,« skriver nyhedsbureauet ANSA, som oplyser, at Miceli i de seneste måneder har haft en intens rejseaktivitet mellem Colombia, Venezuela og USA.
Salvatore Miceli stammer fra byen Salemi i Trapani-provinsen, hvor hans bedstefar var en kendt og frygtet mafiaboss. Af en rumaflytning af en samtale i august 2000 mellem Miceli og Pino Lipari  en nær rådgiver for Cosa Nostras daværende overhoved, Bernardo Provenzano, som blev anholdt i april 2006  fremgår det, at Miceli havde fået officielt mandat fra mafiaen til at organisere indsmuglingen af kokain fra Sydamerika.
I 2003 blev Miceli taget som gidsel i Colombia, da et større parti kokain gik tabt: Først lykkedes det politiet i Grækenland at konfiskere 220 kg, og derefter forsvandt omkring 700 kg sporløst   ifølge årsberetningen for 2006 fra det italienske parlaments antimafiakommission. Miceli blev frigivet med hjælp fra bl.a. den 47-årige mafiaboss Matteo Messina Denaro, der regnes for at være Cosa Nostras nuværende overhoved.
I 90erne lykkedes det endvidere Messina Denaro at overtale mafiaens øverste ledelse,  la cupola , til at benåde Miceli, efter at han var blevet dødsdømt på grund af en mislykket narkotikatransport til en værdi af 500 millioner dollar. Det siger en del om såvel Messina Denaros indflydelse som Micelis strategiske betydning.
Hønen med guldægget
Den sicilianske mafia tjente i 70erne og 80erne milliarder på at raffinere heroin og sælge stoffet i hele den vestlige verden. De store summer blev efterfølgende investeret i bl.a. byggebranchen. Nu sidder den calabresiske mafia, 'Ndrangheta, på det meste af kokainhandlen i Europa, hvor markedet i modsætning til USA er i stor vækst.
I flere politiaflytninger bliver Miceli omtalt som »hønen med guldægget«, fordi han har formået at skaffe sicilianerne adgang til det lukrative kokainmarked. Det skønnes, at italienerne bruger fire milliarder euro på kokain om året (2007)  og markedet er i konstant vækst.
Ifølge forfatteren Roberto Saviano er stoffet »den moderne kapitalismes sande mirakel«.
»Kokainen er uden tvivl den mest indbringende forretning i Italien, det største firma med de bedste internationale kontakter. Alene kokainen giver mafiaklanerne en omsætning, der er 60 gange større end Fiats og 100 gange større end Benettons,« siger Saviano.
I 2007 gav den daværende indenrigsminister Giuliano Amato nærmest op over for fænomenet.
»Hvis familier, voksne og unge efterspørger stoffet, kan I ikke kræve, at myndighederne skal bekæmpe indsmuglingen.«
Legetøjet gået i stykker
De italienske myndigheder har begæret Salvatore Miceli udleveret fra Venezuala, og han forventes snart at ankomme til Italien. Hvis han vælger at samarbejde med myndighederne, kan hans vidneudsagn ikke alene kaste lys over narkotikasmuglingen, men også kaste lys over den italienske stats forhandlinger med mafiaen før og efter drabene på undersøgelsesdommerne Paolo Borsellino og Giovanni Falcone i 1992 og bombeattentaterne på det italienske fastland i 1993.
Ifølge journalisten Lirio Abbate fra ANSA i Palermo gik Cosa Nostras strategi dengang ud på at »gå i krig for at kunne slutte fred«. I den aflyttede samtale mellem Pino Lipari og Salvatore Miceli kan man bl.a. høre følgende ordveksling:
»Legetøjet er gået i stykker.«
»Så lad os reparere det.«
Legetøjet er et kodeord for forholdet mellem mafiaen og den italienske stat, så ordvekslingen betyder reelt, at den sicilianske mafia vil lade våbnene hvile for i stedet at søge økonomisk og politisk indflydelse.
Lirio Abbate siger:
»'Legetøjet', sådan kalder Cosa Nostra det. Og dette ord indeholder det hele. Mafiaen på Sicilien har aldrig nogensinde været antistat, men kun stat. Den evige kamp mellem politi og røvere betragtes som en naturlig gene, ligesom hagl eller regn. Strisserne kommer og henter dig, hvis du overdriver, men lukker øjnene, hvis du tager den lidt med ro.«

