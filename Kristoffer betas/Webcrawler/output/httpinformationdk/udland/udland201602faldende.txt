Faldende priser på råstoffer truer Afrikas opsving
Årtiers forsøg på at gøre Afrika mindre afhængig af eksport af råstoffer har slået fejl, og nu truer massive prisfald de afrikanske landes økonomier, lyder advarslen fra eksperter


 Afrika står over for massive økonomiske udfordringer på grund af de seneste måneders massive prisfald på råstoffer som olie og mineraler. De udgør nemlig, trods årtiers forsøg på reformer, fortsat den primære indtægtskilde for de fleste afrikanske lande.
»Vi skal være meget bekymrede,« siger Peter Kragelund, der er professor ved Roskilde Universitet og ekspert i de afrikanske landes økonomi. »Mens råvarepriserne har været høje, har mange afrikanske lande kunnet tage billige lån til at finansiere udbygning af sundheds- og uddannelsessektoren. Men når deres kreditvurderinger nu bliver nedgraderet, bliver de lån dyre – så eksempelvis indsatsen mod hiv kan blive hårdt ramt.«
Udfordringerne skyldes især den faldende oliepris, men som følge af den økonomiske opbremsning i Kina er også andre råvarer ramt. Prisen på metaller er eksempelvis faldet gennemsnitligt 21 procent, og ifølge Verdensbanken forventes udviklingen at fortsætte i 2016.
Læs også: Myten om ’Africa Rising’ er farlig og misvisende
Det er dramatisk for et kontinent, hvor råstoffer ifølge en FN-rapport udgør over 60 procent af eksporten i 45 af de 54 lande – og for størstedelens vedkommende også over 80 procent. IMF har nedjusteret sin vækstprognose for kontinentet til 4,25 procent i 2016 – hele to procentpoint lavere end forventningen for bare to år siden.
Forfejlet indsats
Især i de store olieproducerende lande som Nigeria og Angola bliver faldene i råstofpriser både et alvorligt økonomisk og politisk problem: »Forventningerne om de her ’lette’ penge, som man havde håbet skulle komme fra olie, gas og mineraler, bliver man nu nødt til at justere meget drastisk,« siger Ole Therkildsen, forsker emeritus ved Dansk Institut for Internationale Studier.
Økonomer har siden slutningen af 1940’erne været opmærksomme på farerne ved for stor afhængighed af råstoffer, og derfor har en modernisering af de afrikanske økonomier været en rød tråd i IMF’s og Verdensbankens rådgivning i årtier.
Denne indsats har dog ikke haft den store effekt, siger den norske økonom Morten Jerven, der i dagens udgave af Moderne Tider betegner de seneste års historier om Afrikas eksplosive vækst som en »skrøne«.
Ifølge Peter Kragelund findes der enkelte succeseksempler, men overordnet har indsatsen ikke rykket det store: »De lokale regeringsledere har generelt foretrukket at hive overskuddene ud af mine- og olieselskaberne og bruge dem på fordelingspolitik i stedet for at investere i at udvikle økonomien.«

