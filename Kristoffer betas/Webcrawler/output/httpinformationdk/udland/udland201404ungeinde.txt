De unge indere holder fremtiden i deres hænder
I en nation, der balancerer på grænsen mellem fremgang og katastrofe, skal 120 mio. vælgere stemme for første gang
Det indiske valg varer helt til den 12. maj. Her ses tilhængere af det hindunationalistiske parti BJP, hvis opbakning er vokset i de senere år.


 
	Udsigten fra Vijay Kumars hjem i nærheden af Shadipur, West Delhi, er langtfra prangende. Han bor i et af de fattigste slumkvarterer i den indiske hovedstad, en firkant med snævre veje, vakkelvorne lejeboliger og åbne kloakker, der deles af 15.000 mennesker. Alligevel har Kumar aldrig ladet sine ambitioner begrænse af omstændighederne. Han er 22 år gammel og i gang med at forberede sig til optagelsesprøven på prestigeuddannelsesinstitutionen Indian Administrative Service (IAS). Eller det gør han i hvert fald i de timer, hvor der er strøm til at oplyse de to rum, hvor han bor sammen med sine forældre og søskende. Blot 4.500 elitebureaukrater er blevet uddannet fra IAS, og ikke mere end omkring 100 bliver optaget om året. Kumar kommer til at slås for sin plads med 500.000 andre kandidater.

	»Jeg vil ind i systemet og gøre noget for mit lokalmiljø og mit land indefra,« siger han. »Man har brug for magt, hvis man vil ændre noget. Jeg er ikke interesseret i penge, men i at gøre noget for Indien. Det er min generations ansvar.«

	I løbet af de næste uger skal knap en milliard indere stemme ved 930.000 stemmesteder i det 16. nationale valg, siden landet blev uafhængigt af Storbritannien i 1947. Den indflydelse, som de mere end 120 millioner førstegangsvælgere, kan få, bliver ivrigt diskuteret. Men én ting hersker der ingen tvivl om, og det er, at Kumars generation kommer til at afgøre landets fremtid.

	En tredjedel af Indiens befolkning er under 15 år, mere end halvdelen er under 24. Hver tredje indbygger i Indiens byer er mellem 15 og 32, og medianalderen i Indien er 27. Dertil kommer en større historie om Indien i dag. Den vækst, som sikrede stigende indkomster og faldende fattigdom, er ikke fortsat med samme styrke de senere år. Traditionelle værdier og skikke er blevet erstattet af usikkerhed. Meget er under forandring, og overgangsprocessen opleves traumatisk af millioner af mennesker.

	Indiens unge kan muligvis udgøre en ’demografisk dividende’, der kan sikre stabilitet og fremgang i årtier fremover – eller de kan udgøre en katastrofe, der trækker landet ned i dybe sociale spændinger.

	Dynamik og vrede

	I en nyligt udkommen rapport skriver FN, at der er »dynamik« blandt de unge i Indien, men også meget vrede. Den er delvist fremprovokeret af de udfordringer, Kumar og folk som ham står over for i deres søgen efter et bedre liv for sig selv og for andre.

	Uddannelsesinstitutionerne er overbelastede og underfinansierede. Og hvad værre er: Der er ingen garanti for et meningsfuldt arbejde efterfølgende, som kan kompensere for den investering af tid og penge, en uddannelse kræver.

	Ifølge tal fra den indiske regering blev der kun skabt én million nye job på trods af en gennemsnitlig vækst på 8,7 procent mellem 2005 og 2010. Det betyder, at 59 af de 60 millioner, der kom ud på arbejdsmarkedet i samme periode, stadig søger.

	Det er dette perspektiv, som bekymrer 19-årige Saklan Shukla, som hver dag tilbringer seks timer i en overfyldt bus for at komme til sit college i Delhi, hvor han studerer computervidenskab.

	»Det største problem er, at der ikke er job til de færdiguddannede. Og at jeg skal rejse så langt for at finde en god uddannelse, jeg kan betale,« siger han.

	I visse landdistrikter er arbejdsløsheden blandt nyuddannede kvinder 30 procent. Og selv for mænd i byerne er den på 17 procent. 20-årige Javed Khan fra den nordvestlige by Meerut siger: »Et godt job er meget svært at få. Måske er det bedst at arbejde for staten. Men for at komme til det, skal man kende nogen.«

	I byerne bliver disse bekymringer yderligere forstærket af myndighedernes manglende evne til at sørge for de mest basale offentlige goder. Strømsvigt er almindelige. Rent drikkevand er svært at finde. Fødevarepriserne stiger, og det samme gør huslejerne. Der skal betales bestikkelse til uddannelsesinstitutioner, til politiet, til embedsmænd og sågar til hospitalerne. Hvis man har forbindelser – til en læge, en overlærer, en topembedsmand, en politikommissær, eller, allerbedst, en politiker – vil livet være meget lettere. Men uden er det en kamp.

	Dertil kommer volden. Som andre steder i verden er de 18-25-årige i Indien overrepræsenteret blandt såvel ofre som overfaldsmænd. Såkaldte æresdrab involverer ikke kun forældrene, men også søskende. Unge kvinder lever mere uafhængige liv end deres mødre, og for det bliver de udsat for systematisk seksuel chikane, somme tider overgreb, i det offentlige rum og i stigende grad også på arbejdspladserne.

	Men de unge siger, at deres generation ikke længere vil acceptere disse omstændigheder – og det er i sig selv en kæmpe forandring.

	»Jeg ved, at had er et stærkt ord, men jeg hader folk, der sidder hjemme eller på kontoret og brokker sig over dette land. Hvis vi vil have forandringer, er der ikke andet for end at handle,« siger 21-årige Palak Muchhal fra Indore i Madhya Pradesh.

	Muchhal er professionel sanger og har indsamlet mere end 37 millioner rupier (knap 2,5 millioner kr.) til flere end 550 børn med hjerteproblemer.

	»Jeg har et talent, og jeg ønsker at bruge det til at hjælpe folk omkring mig. Jeg føler mig velsignet,« siger hun.

	Samme indstilling har andre – fra en ung kvinde fra Kashmir, som opfandt en Android-app, der fungerer som vejviser til alle de vigtige og ofte utilgængelige myndigheder, til en handelsstuderende, der startede en ngo, som bringer donorer og velgørenhedsorganisationer sammen.

	Eller folk som 26-årige Jason Temasfieldt, en tidligere eventorganisator, som startede en kampagne mod chikane af kvinder i forretningskvarteret i Mumbai, efter at hans kusine blev stukket ihjel, da hun forsøgte at beskytte en veninde. Temasfieldt siger, at tragedien fik ham til at indse, at han ikke længere kan vende ryggen til folk i nød og måtte engagere sig gennem social aktivisme.

	»Og jeg er ikke alene. Der er sket en voldsom forandring de seneste år. Engang var vi ligeglade med verden omkring os. Det er vi ikke længere, og jeg tror på store omvæltninger i fremtiden,« siger han.

	Store forventninger

	Selv i det slumkvarter, hvor de mænd, der gruppevoldtog og myrdede en 23-årig psykoterapeut i Delhi i 2012 kommer fra, har de unge store forventninger til livet. Unge kvinder taler om at blive designere, læger og forskere. De unge mænd er mindre ambitiøse og måske mere realistiske, men håber dog på noget bedre.

	»Jeg kunne begynde med at blive rickshaw-chauffør ligesom min far og så investere min opsparing og starte et taxi-firma. Hvis jeg så arbejder hårdt, kan jeg flytte herfra og begynde at tjene nogle rigtige penge,« siger 21-årige Rakesh Singh.

	Den måske største udfordring for Indiens aldrende politikere ligger i at håndtere disse forventninger.

	B Narayanaswamy fra Ipsos Indica, et markedsanalysebureau, udpeger fire generationsskift siden 1947. I starten af 1950’erne var patriotisme og selvopofrelse herskende, og de unge ville være lærere. Efter 1971-krigen med Pakistan og den autokratiske Indira Gandhis socialistiske programmer var militæret den foretrukne karrierevej. I starten af 1990’erne opstod en identitetsbaseret reaktion på globaliseringen, opmuntret af en nyvakt hindunationalistisk ideologi. I dag er værdierne i stigende grad præget af urbanisering.

	»De nye tankesæt og levemåder er urbane. Job og fremtidsperspektiver ligger i byerne. Der er et omfattende skift væk fra hierarki og feudal bevidsthed. Succes bliver defineret i økonomiske begreber – løn, bil, mobiltelefon,« siger Narayanaswamy.

	Mange mener, at dette er en generation, for hvilken doktrinære argumenter, der opererer med en modsætning mellem socialisme og kapitalisme eller udviklingslandene mod Vesten, har ringe eller i hvert fald mindre relevans.

	Pratap Bhanu Mehta, leder af den New Delhi-baserede tænketank Centre for Policy Research, siger, at de unge næppe kommer til at stemme som en samlet blok.

	»Mange af de historiske eksempler, som partierne plejede at bruge til at miskreditere hinanden, vækker på godt og ondt ikke længere genklang. Minderne om Undtagelsestilstanden [en uropræget periode i 1970’erne], 1984 [attentatet på Indira Gandhi og efterfølgende anti-sikh-optøjer], al den slags, som på mange måder definerede det ideologiske rum og rammerne for sekularisme med mere, fylder ikke ret meget for disse unge,« sagde Mehta til den lokale avis Mint.

	Bekæmpelse af korruption

	Det forklarer også, hvorfor ledende medlemmer af BJP tror på, at deres budskab om økonomisk reform og resolut lederskab vil appellere bredt til de unges krav om såvel løsninger som ’styrke’.

	Strateger fra Kongrespartiet siger, at deres kampagneleder Rahul Gandhis relativt unge alder og deres tradition for ’pluralistisk sekularisme’ vil vinde folk over på deres side. Mange unge forventes at stemme på Aam Aadmi-partiet, der blev dannet i 2012 med bekæmpelse af korruption og en vision om et nyt, gennemsigtigt og troværdigt alternativ til det politiske establishment som mærkesager.

	Valgkommissionen – som håber på mere end 70 procents valgdeltagelse – har forsøgt at motivere de unge til at stemme. I hovedstaden er antallet af registrerede vælgere i løbet af de seneste fire måneder steget fra 11,9 til 12,7 millioner, hvoraf omkring 42 procent af de nyregistrerede er 18-19-årige vælgere.

	Nogle eksperter maner dog til besindighed omkring ’ungdomsrevolutionen’.

	»Der er tegn på større interesse for politik sammenlignet med tidligere, men det er marginalt,« siger professor Sanjay Kumar fra Centre for Developing Societies, Delhi. »Der er megen eufori, men enhver forskel fra det seneste valg vil formentlig højst være demografisk. Men i det mindste er der ikke tegn på store spændinger. Og det indgyder håb.«

© Guardian og Information 

Oversat af Nina Trige Andersen

