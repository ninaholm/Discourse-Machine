Russerne er verdensmestre i alkoholisme
Prisen og restriktionerne på vodka faldt samtidig med kommunismen, og derfor drikker russerne i dag tre gange så meget som i 1990. Russiske alkoholrådgivere forsøger at sætte Gudi stedet for flasken


 "Jeg hedder Sergei, og jeg er alkoholiker."
I kælderrum nr. 6 under St. Andrews Anglikanske Kirke i Moskva, sidder tre kvinder og 17 mænd i en rundkreds, der fylder rummet helt ud. Tre af mændene skåler i tekopper. Når alle i rummet har erkendt, at de er alkoholikere, og fællesbønnen er overstået, kan mandagens AA-møde begynde.
Rusland har i mange år hængt på en kedelig verdensrekord, og den er ikke blevet udfordret de seneste 19 år. I 1990 drak hver russer 5,4 liter alkohol, mens tallet i dag næsten er tredoblet til 15 liter ren alkohol om året. 
Flere end 2,3 millioner russere er ifølge WHO alkoholikere. 
I rundkredsen sidder Sergei. Han er 39 år og kører taxi om aftenen, fordi han ikke kan få lønnen som underviser i psykologi på universitetet til at slå til. Han har drukket tæt siden studietiden. Efter timerne drak de på universitetet. I starten var det bare vin, men efterhånden blev det til vodka. 
"Jeg kunne mærke fra starten, at jeg havde behov for at blive fuld med det samme, jeg kunne ikke bare hygge mig med alkohol," fortæller Sergei.
Han er ingen undtagelse fra den russiske alkoholkultur, som i høj grad handler om at drikke for rusen. Zapoy er det russiske ord for intens druk over et par dage, og russisk alkoholkultur er en del af forklaringen på, hvorfor russerne i dag konsumerer mere end halvdelen af verdens vodkaproduktion.
Vladimir Putin har imidlertid indført højere afgifter på vodka, og det betyder, at flere ældre, fattige russere de senere år har slået sig på den hjemmebryggede russiske brændevin, samogoon, i stedet. 
Illegalt produceret samogoon kan ikke registreres, men WHO anslår, at hjemmebryggen udgør halvdelen af russernes alkoholindtag. Hjemmebryggen er ofte fyldt med giftige tilsætningsstoffer og indeholder op til 80 procent alkohol, og det er en af grundene til, at WHO vurderer, at hjemmebrænderieti 2001 var årsag til 47.000 russiske dødsfald. 
Den stille dræber
Alkoholmisbruget er en stille dræber, og i Rusland er alkoholindtaget blevet så stort, at befolkningstallet hvert år falder med 700.000. 
Sovjetunionens sidste præsident Mikhail Gorbatjov forsøgte gennem 1980'erne at tæmme russernes begejstring for vodka ved at begrænse produktionen, hæve prisen og føre kampagner mod hjemmebrænding. Dengang steg mændenes levealder med 3,2 år. Restriktionerne og prisen på en flaske vodka faldt dog samtidig med kommunismen, og da de første reformer begyndte at sætte igennem, faldt levealderen med fem år. I dag er den gennemsnitlige levealder for en russisk kvinde 73 år, mens russiske mænd kun bliver 60 år i snit. 
"Afhængighedsproblemet er steget", siger psykologen Eugene Protsenko, der siden 1992 har hjulpet mellem 300 og 500 russere til et alkoholfrit liv gennem rådgivning og møder i kælderen af St. Andrews Anglikanske Kirke.
Afhængighed er genetisk
"Vi taler ikke om, hvorfor de drikker, fordi al afhængighed er genetisk. Derfor taler vi i stedet om, hvordan de kan leve med deres sygdom," fortæller han.
Anonyme Alkoholikere (AA), Anonyme Narkomaner og Al-Anon har spiret i Rusland siden midten af 1980'erne, og i dag kører der omkring 200 programmer i hele Rusland, hvoraf 30 er i Moskva. De kristendoms-baserede 12-trins-programmer har det til fælles, at de tilbyder en spirituel vej ud af afhængigheden.
"Vi forsøger at omvende folk spirituelt, at vende dem mod Gud og at tale med dem om, hvordan de får mål i livet, der frisætter dem fra afhængighed," siger Eugene Protsenko, som tilbyder gratis personlig rådgivning til alkoholikere, narkomaner og pårørende i kælderrum 7. 
Det er mandag efter juleferien, hvor det er særlig svært at holde sig fra alkohol, og uden for døren sidder otte mennesker og venter. I nr. 6 slutter AA-mødet med en samstemmende bøn.
"Da jeg drak, gik jeg ikke i kirke," siger Sergei, der i dag går til AA-møder i forskellige kirker op til fire gange om ugen.
"Gud har gjort det meget lettere at holde op med at drikke." 


