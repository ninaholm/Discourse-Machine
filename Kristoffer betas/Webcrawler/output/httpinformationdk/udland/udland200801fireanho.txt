Fire anholdt efter bombe



 Fire personer er blevet anholdt efter en kraftig bilbombe i Diyarbakir, hovedbyen i det overvejende kurdiske, sydøstlige Tyrkiet. Det sagde Diyarbakirs chefanklager, Durdu Kavak, i går. Fem mennesker blev dræbt og 110 andre såret. 
Hidtil har ingen påtaget sig skylden for bomben, men mistanken rettes mod den kurdiske separatistbevægelse PKK. Diyarbakir er centrum for den tyrkiske hærs operationer i regionen. Byen har samtidig stor betydning for PKK, der både opererer i Tyrkiet og i det nordlige Irak. Bombeanslaget ventes derfor at føre til flere tyrkiske angreb på PKK-baser i Irak.

