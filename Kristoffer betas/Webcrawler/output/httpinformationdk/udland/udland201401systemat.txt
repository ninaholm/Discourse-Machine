’Systematiske drab i Syrien er kun toppen af isbjerget’
Internationale hjælpeorganisationer påpeger, at dokumentationen for henrettelser af 11.000 tilbageholdte i Assad-regimets fængsler kun opgør tal fra dele af landet
 
	Den nyligt offentligtgjordte rapport baserer sig på materiale fra en fotograf, som er hoppet af fra det syriske regime med et omfattende fotomateriale, der ifølge rapporten beviser systematisk tortur og henrettelser af regimemodstandere. Foto fra rapporten (cencureret af dens forfattere)/Scanpix


 
	Den omfattende dokumentation, som kom frem tidligere på ugen efter at være smuglet ud af Syrien, tyder ifølge de internationale hjælpeorganisationer på, at »de systematiske drab« på 11.000 fanger i syriske fængsler kun udgør ’toppen af isbjerget’.

	Den Internationale Røde Kors Komité, diverse FN-organer og Human Rights Watch har gentagne gange klaget over konsekvent at blive nægtet adgang til de tilbageholdte og holdt hen af de syriske myndigheder, der har ignoreret talrige anmodninger om at måtte besøge de berygtede interneringscentre, såsom Sayednaya-fængslet i Damaskus.

	Hjælpeorganisationerne siger, at mandagens undersøgelsesrapport fra tre fremtrædende internationale jurister, af hvilken det fremgår at mindst 11.000 tilbageholdte er blevet dræbt i fængsler og lejre, kun opgør tal fra dele af landet.

	»Efter flere års forgæves forsøg på at få adgang kan jeg ikke sige andet, end at når det her nu kommer frem, må verden for alvor blive chokeret,« siger en højtstående embedsmand fra et internationalt organ til The Guardian på betingelse af anonymitet.

	»Det, vi kan læse os til i rapporten (fra de internationale menneskerets-jurister, red.), ligger stort set i tråd med det, vi selv har været i stand til at stykke sammen over de seneste par år.«

	Syriske aktivister anslår, at 50.000 fanger fortsat er forsvundet. Titusinder af syrere har i kortere eller længere perioder været tilbageholdt i fangelejre, og er de blevet frigivet, er det typisk sket efter måneders afsavn og tortur.

	Travlere end nogensinde

	De fleste af de 55.000 billeder, som er taget af ofres døde kroppe, stammer fra en enkelt officiel fotograf. Men mange andre fotografer vides at være knyttet til sikkerhedsenheder andre steder i landet og er efter alt at dømme ligeledes blevet bedt om at levere visuel dokumentation af dødsfald.

	Alle Syriens større byer har flere store fængsler, hvortil adgang alene er forbeholdt sikkerhedspoliti og militære eliteenheder, men de vides alle at rumme et stort antal indsatte.

	Syrien har et af ​​de mest omfattende statssikkerhedsapparater i hele Mellemøsten. Før opstanden frygtede landets borgere at komme i søgelyset hos et eller flere af de over 15 sikkerhedsagenturer, hvis overvågning suppleres af øjnene og ørerne hos medlemmer af Baath-partiet, der altid har været flittige til at sladre om eventuel opposition imod præsident Bashar al-Assad og hans inderkreds af højtstående embedsmænd.

	Siden de første spirende opstande i marts 2011 har Syriens sikkerhedschefer haft mere travlt end nogensinde. Den militære efterretningstjeneste, Air Force Intelligence, og de politiske sikkerhedsafdelinger har været blandt de mest aktive og har tilbageholdt et stort antal borgere, især fra områder holdt af oppositionens kampgrupper. Også syriske oprørere og udenlandske jihadister er blevet tilbageholdt.

	Internationale organisationer i Tyrkiet, Jordan og Libanon har tidligere erklæret sig overvældet over antallet af familier, som har rapporteret om tilbageholdelse af deres pårørende. Men det fulde omfang af brutaliteten i Syriens fængsler vil, siger de, muligvis aldrig blive kendt.

	Flygtninge uden for Syrien beretter hyppigt om savnede slægtninge. Og i de seneste måneder har disse indberetninger forekommet stadig mere desperate, i takt med at de, som er flygtet fra Syrien, får stadig sværere ved at skaffe oplysninger om dem, der blev tilbage.

	Summariske henrettelser

	»De kom for at tage ham med en nat i juni,« siger Subhi Ahmed, en flygtning fra Aleppo, der nu bor i Beirut, om sin søn Mohammed Ali. »De var fra Air Force Intelligence, og vi ved ikke, hvor han er nu. Vi har ikke hørt et ord. Vi henvendte os i fængslet, før vi forlod Syrien og har siden ringet mange gange. Men intet kan vi få at vide.«

	De, som er blevet løsladt fra sådanne interneringscentre, har over for The Guardian og internationale efterforskere fortalt om en udbredt brug af summariske henrettelser. Indsatte har også fortalt, at tortur skulle finde rutinemæssigt sted bag fængslets mure. I en rapport fra 2012 opregnede Amnesty International 31 torturmetoder, som det sagde, blev brugt regelmæssigt mod fanger.

	I spidsen for den mest omhyggelige proces for at finde frem til et så præcist tal som muligt stod længe Razan Zeitouneh, en syrisk aktivist og menneskerettighedsadvokat, der arbejder med gruppen Violation Documentation Centre – en organisation, der har indsamlet tal om tilbageholdte syrere siden opstandens begyndelse. Indtil hun forsvandt i december havde Zeitounehs gruppe optalt over 47.000 forsvundne borgere. Zeitouneh blev pågrebet nær Damaskus, i et bykvarter kontrolleret af oppositionsstyrker. I modsætning til størstedelen af ​​dem, hvis sager hun har dokumenteret, menes Zeitouneh at være bortført af en jihadgruppe. Siden har ingen hørt fra hende.

© The Guardian og Information.

Oversat af Niels Ivar Larsen

