Bonde-selvmord ryster Indien
En desperat landmand hængte sig i denne uge ikke langt fra det indiske parlament. Det har givet styrke  til kritikerne af regeringens land­brugsfjendtlige politik


 Han var landmand og fra Dausa-provinsen i Rajasthan. I onsdags kravlede han op i et træ under et udendørs politisk mødet i hovedstaden Delhi og hængde sig i sit tørklæde. Han hed Gajender Singh og i et selvmordsbrev forklarede han, at hans høst var fejlet: »Jeg er far til tre (...) Vis mig en måde, jeg kan vende hjem til dem.«
Det spektakulære var ikke, at Gajender Singh valgte den sidste udvej. Det, der har givet politisk genlyd var, at han valgte at gøre det foran delstatsledelsen af Delhi, herunder delstatsleder Arvind Kejriwal, altså de politikere, der bla. har ansvar for, hvad mange betegner som de seneste årtiers ’landbrugsfjendtlige’ indiske samfundsudvikling – en politik, der satser på service og industri i et land, hvor omkring 60 procent af befolkningen stadig lever direkte eller indirekte af landbrug.
Mange af Gajender Sings landmandskolleger har valgt mindre spektakulære, men ikke mindre fatale løsninger – bl.a. den stærkt symbolladede handling som at drikke de dræbende pesticider, der har gældsat dem. Ifølge tal fra det indiske landbrugsministerium udgør selvmord af ’landbrugsmæssige årsager’ hele 11,2 procent af alle selvmord i Indien. I 2004 toppede antallet med 18.241 selvmord, og efter en periode med færre steg antallet igen i 2014, hvor der alene 1.200 begik selvmord i delstaten Maharashtra.
Årsagerne er mange: Fejlslagen høst på grund af tørke eller regn – fænomener, der i deres ekstreme form næppe bliver mindre hyppige. Gældsætning på grund af den stadig mere teknologikrævende landbrugsproduktion med kunstgødning, bekæmpelsesmidler og modificeret såsæd. Svingende priser på verdensmarkedet, som rammer de mange smålandbrug, der er gået væk fra at producere afgrøder til det nære market til fordel for eksportvarer. Og ikke mindst: Voldsom ekspropriering af landbrugsjord til industri og byudvikling. Det er ikke nye tendenser, men mange peger på, at Indien med industrimagnaten Narendra Modi (BJP) i spidsen, kun bevæger sig endnu længere væk fra sine bønder. Modi stod i spidsen for det økonomiske mirakel i delstaten Gujarat. Det var drevet af industri og serviceerhverv, ikke af landbrug. Vil hans ’Skinnende Indien’ igen overse landets millioner af bønder, lyder spørgsmålet.
Og alt tyder på, at Gajender Singh får den indflydelse på beslutningerne i Delhi som han sandsynligvis – ja, forhåbentligvis – ønskede. I hvert fald var oppositionens leder, Kongres­partiets Rahul Gandhi, hurtig til at koble selvmordet til en kontroversiel ny lov, der vil gøre det endnu nemmere at ekspropriere landbrugsjord – en lov, der har premierminister Modis tydelige fingeraftryk.
»Jeg vil bare sige til bønderne, at vi er med dem. I skal ikke være bange,« forsikrede arvingen til Gandhi-dynastiet med slet skjult reference til partifader Mahatma Gandhis insisteren på, at Indien begynder og slutter med landsbyen. Det kan blive et problem for Narendra Modi. Spørgsmålet er, om det bliver en redning for de desperate i landsbyer eller om det blot er endnu en omgang politiske tovtrækkerier  i hovedstaden.
ansp@information.dk

