Grænseoverskridende
En uge præget af interessante pengebevægelser på tværs af landegrænser


 Lugter gør de ikke- og penge bekymrer sig heller ikke om internationale grænser. Men derfor kan det nu godt være interessant, når de flytter sig fra land til land. Det kunne man se et par eksempler på i den forgangne uge:
Kinabesluttede at flytte store summer til det gældsplagede Grækenland - og kineserne indtog dermed endnu en gang rollen som dem, der vil lege med dem, de andre ikke vil lege med. Netop som den græske stat igen fik nedvurderet sin kreditværdighed, underskrev en delegation kinesiske politikere og forretningsfolk investeringsaftaler med Grækenland, som udgør den største, enkeltstående kinesiske investering i Europa nogensinde. Der er tale om i alt 14 aftaler om alt fra skibs- og hotelbygning til investeringer i telesektoren og eksport af græsk olivenolie.
»Jeg er overbevist om, at Grækenland kan komme ud af sine aktuelle problemer,« sagde vicepremierminister Zhang Dejiang ved en ceremoni i Athen, hvor han opfordrede kinesiske virksomheder til at investere mere i Grækenland. Kineserne overvejer også at købe Grækenlands svar på DSB og at bygge en ny lufthavn på Kreta, siger grækerne.
Saxo Bankhar også præsteret interessante pengeflytninger. Administrerende direktør Lars Seier Christensen flytter nu sig selv og sine 2,8 milliarder, fordi han er bekymret for Danmarks økonomiske og politiske fremtid, siger han til Berlingske. Altså ikke på grund af de Saxo-pengeflytninger, medierne har været fulde af i forsøget på at finde ud af, hvem bankens hemmelige partnere i udlandet er - partnere, som tiltrækker en stor del af den handel på Saxo Banks platforme, som banken bl.a. tjener sine penge på: Jyllands-Posten har f.eks. berettet om den amerikanske svindler Gerard Rogers, der har indsat nogle af pengene fra sit pyramide-fupnummer på Saxo-konti. Der er også den mulige svindelsag, hvor 200 mio. kr. er forsvundet fra ca. 500 investorer i London. De havde overladt deres penge til Saxo-partneren Quest med kontor i Dubai. Quests direktør er nu forsvundet. Endelig har en række sydafrikanske investorer lagt sag an mod banken for at få godt 200 tabte millioner tilbage, skriver Børsen.
Ifølge partilederen i Liberal Alliance, Anders Samuelsen, er Lars Seier Christensens flytning tegn på, at »der er noget helt galt« i Danmark:
»Hvis folk kan flytte til udlandet med deres familier, kan de også gå skridtet videre og flytte deres virksomheder med til udlandet,« advarer han til Business.dk.
Spanske banker drager til gengæld fordel af muligheden for international pengeflytning lige nu: De har lånt rekord mange penge i maj - 85 mia. euro - i Den Europæiske Centralbank (ECB). De spanske banker har svært ved at låne andre steder, fordi de har så mange penge til gode i den kollapsende spanske ejendomsbranche, at finansmarkederne frygter, det kan få bankerne til at gå fallit.
Kommuner i Danmarkhar derimod mærket konsekvenserne af, hvor let det er at handle på tværs af grænser: Odense, Faxe og Odsherred har tilsammen lånt næsten 300 mio. i schweizerfranc (1,59 mia. kr.), skriver Børsen. Det lignede en god idé på lånetidspunktet, fordi renten var lav. Men siden er euroen - og dermed den danske krone - raslet ned i værdi i forhold til schweizerfranc. Derfor er gælden steget i værdi. Faxe vil omlægge deres 80 mio. i lån til danske kroner, mens Odense tager deres 160 mio. kr. store lån med sindsro.

