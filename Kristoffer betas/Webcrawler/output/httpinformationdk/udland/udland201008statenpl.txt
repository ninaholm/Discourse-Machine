'Staten er til for at blive plyndret'
Ny kommissionsrapport revser Bulgarien og Rumænien for mangelfuld bekæmpelse af korruption på højeste sted. Udviklingen i de to lande illustrerer, hvordan indsatsen mod korruption i mange nye EU-lande tabte pusten, da medlemskabet kom i hus
Korruption er et stigende problem i de nyoptagede EU-lande. Her protesterer borgere foran det bulgarske parlament i hovedstaden Sofia. De forlanger, at regeringen skal tage landets økonomiske problemer med særligt fokus på korruption alvorligt.


 200.000 euro i kontanter  - det var angiveligt prisen for at blive topdommer i Bulgarien indtil for et år siden, hvis man betalte til »Sorte Krasio«. Det er i hvert fald den centrale påstand i en verserende retssag mod manden med det borgerlige navn Krasimir Georgiev, som er anklaget for at bestikke Bulgariens øverste juridiske råd, der udpeger landets dommere. Sagen har allerede ført til flere dommeres afgang.
I Bulgarien er det et stort fremskridt, at sådan en sag, som involverer højtstående embedsmænd, overhovedet bliver rejst. Derfor får landets anklagemyndighed ros i en ny såkaldt CVM-rapport fra EU-Kommissionen. Rapporten roser også landet for, at en siddende minister for første gang er kommet under anklage for korruption. Det drejer sig om den nuværende regerings tidligere sundhedsminister, som mistænkes i forbindelse med sit  indkøb af svineinfluenza-vacciner.
Men netop sundhedsministerens sag peger på, at der er meget langt igen, før Bulgarien er kommet sit korruptionsproblem til livs, hvilket også fremgår af CVM-rapporten. Den er den syvende af sin slags, og den udkom 20. juli sammen med en tilsvarende rapport om Rumænien. Rapporterne er et led i EU's særaftale med unionens to nyeste medlemslande, som cirka hvert halve år bliver bedømt på en række parametre, herunder korruptionsbekæmpelse. Og selv om der er ros til Bulgarien, er der også hårde ord til begge lande, især når det gælder forebyggelsen af politikere og embedsmænds misbrug af offentlige midler.
Ligesom i en række af EU's øvrige nye medlemslande gik indsatsen mod korruption i Bulgarien og Rumænien i stå - eller ligefrem baglæns - efter optagelsen i unionen.
»Da først Bulgarien var blevet medlem, besluttede regeringen, at missionen var fuldført,« siger Dimitar Markov, senioranalytiker i demokratitænketanken Center for the Study of Democracy (CSD) i Sofia. EU-medlemskabet var direkte årsag til et øget korruptionsniveau, pointerer han:
»Med medlemskabet blev flere midler tilgængelige til fordeling, så på den ene side var fristelsen højere, og på den anden side mistede regeringen altså momentum i kampen mod korruption.«
I perioden 2007 - 2013 har Bulgarien fået tildelt i alt 6,9 mia. euro i EU-støtte, mens Rumænien har fået tildelt 19,7 mia. euro. De to lande  - hovedsageligt Bulgarien - fik i 2008 indefrosset hundreder af millioner EU-midler på grund af korruption. Trods de hårde ord fra EU-Kommissionen er flere indefrysninger dog ikke på tale i denne omgang.
Bulgariens nye regering, som kom til magten for et år siden, har lovet at bekæmpe korruption, og Dimitar Markov bemærker, at der er sket fremskridt - men kun »delvist«:
»CVM-rapporten gør ret i at bemærke, at vi stadig mangler domfældelser. Vi ser flere anholdelser, men venter stadig på straffene,« siger han og fremhæver, at korruption i retssystemet stadig er et stort problem.
»Med den nye regering er der politisk vilje til at gøre noget ved korruptionen, men udfordringen er at fastholde viljen gennem hele regeringsperioden,« tilføjer han.
Rumænien plyndres
I Rumænien vækker især den nylige stækkelse af antikorruptionsmyndigheden ANI bekymring hos både EU-Kommissionen og lokale korruptionsmodstandere. Parlamentet har ifølge kritikken benyttet en dom fra forfatningsdomstolen, der dømte visse af ANI's praksisser forfatningsstridige, til at stække ANI uforholdsmæssigt meget i en ny lov. EU-Kommissionen kalder det »et alvorligt tilbageskridt« og medvirkende til, at landet ikke udviser »tilstrækkelig politisk engagement i reformprocessen«.
Stækkelsen af ANI bekymrer Alina Mungiu-Pippidi, grundlægger af demokratitænketanken Romanian Academic Society og leder af demokratiprogrammet ved Hertie School of Governance i Berlin.
Hun beskriver sit hjemland som en stat nedsunket i udbredt korruption, hvor politikere og deres personlige forbindelser rager til sig af alle tilgængelige offentlige midler, EU-penge inkluderet:
»Der eksisterer en slags overenskomst partierne imellem om, at staten er til for at blive plyndret. Groft sagt fungerer partierne som middelalderens hære - de modtager ikke betaling, men plyndrer for at overleve - og det er hovedmotivationen for at melde sig ind i et parti eller gå ind i politik,« siger hun.
»Hver gang et parti kommer til magten, giver de deres støtter job i titusindvis, og samtidig bliver pengene til offentlige anlægsarbejder og andet fordelt langs partikanaler. Sådan opererede den tidligere regering, sådan opererede den forrige, og sådan opererer den nuværende.«
Mafiaøkonomi
Hvad angår Bulgarien, beskriver en rapport fra tænketanken CSD udgivet tidligere i år, hvad det er for et system, der skal gøres op med for at komme korruptionen til livs. Rapporten er baseret på anonyme interview med tidligere og nuværende højtstående embedsmænd, anklagere og politifolk, og den tegner et dystert billede af et samfund, hvor grænsen mellem politik og organiseret kriminalitet er svær at trække: Op til og efter EU-optagelsen skiftede Bulgariens magtfulde mafiaorganisationer form og fokus, så der i toppen af de kriminelle organisationer sad på papiret legitime forretningsfolk, som af uformelle kanaler kunne kontrollere organisationer involveret i smugling, narkohandel og prostitution. Disse hvidvaskede mafiabosser, som altså også var ledere af helt legitime firmaer, sikrede sig gennem politiske sponsorater og venskabelige forbindelser med politikere og embedsmænd udbredt kontrol med offentlige midler - hvilket ifølge rapporten betød »privilegeret adgang til offentlige licitationer og koncessioner, adgang til EU-midler, bedrageri med offentlig ejendom (...), korrupt udstedelse af forretningslicenser, beskyttelse af monopoler, etc.«.
Når det i dag går fremad i Bulgarien, er det altså fra et temmelig tvivlsomt udgangspunkt.
»Situationen har ændret sig i hvert fald lidt, men der er stadig anklager om korruption på højeste sted, hvilket vil sige, at højtstående embedsmænd og politikere i hvert fald tidligere har været involveret med virksomheder fra den grå og sorte sektor,« siger Dimitar Markov og fortsætter:
»Indflydelsesrige virksomheder får typisk store offentlige kontrakter og betaler så nogle af pengene tilbage til de politiske partier, typisk ved at betale deres valgkampagner. Det er en af de måder, som forbindelsen mellem organiseret kriminalitet og politik fungerer på.«


