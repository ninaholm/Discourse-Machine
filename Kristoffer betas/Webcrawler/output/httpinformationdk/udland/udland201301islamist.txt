Islamistisk terrorisme er kun ét af Malis mange problemer
Konflikten i Mali handler om meget andet end påstået ’neokolonialistisk dominans’ og al-Qaedas bestræbelser på at sikre sig en regional bastion
En fransk soldat gør V-tegn fra toppen af sin kampvogn i byen Niono i Mali


 I det seneste par uger har vi hørt to udlægninger af de aktuelle begivenheder i Mali. Begge tilbyder en forsimplet forklaring på, at islamistiske grupper har kunnet overtage magten i den nordlige del af landet.
Denne konflikt var ikke brudt ud, lyder det første argument, hvis det ikke havde været for de strømme af våben, der kom til Mali som en konsekvens af de vestlige magters medvirken til at styrte Gaddafi-regimet i nabolandet Libyen; hvis amerikanske militærrådgivere ikke havde trænet soldater, som senere hoppede af og sluttede sig til den islamistiske bevægelse, og hvis Vesten ikke havde været så optaget af at sikre sig kontrol med Malis ressourcer. Med andre ord: Det er Vestens neokolonialisme, som bærer skylden for miseren.
Det andet argument er endnu mere forsimplet. Det ser Malis problemer alene som en konsekvens af al-Qaedas tilstedeværelse i landet og dens angivelige bestræbelser på at sikre sig en regional base for international jihad. Ifølge den forklaring er Mali derved blevet et globalt sikkerhedsproblem ved Europas dørtærskel. Dette er den foretrukne version hos en del europæiske regeringer, ikke mindst den franske, og tillige legitimationsgrundlaget for deres militære intervention i Mali.
Som så meget andet, der skrives om Mali og de al-Qaeda-beslægtede grupper, der lige nu udkæmper hårde kampe med franske tropper og maliske regeringsstyrker, er begge disse forklaringer først og fremmest udsprunget af et ideologisk verdensbillede. Herved kommer de til at skygge for en forståelse af, hvad der i realiteten foregår.
Vil vi forstå Malis eskalerende problemer, som i sidste uge bredte sig ind over grænsen til Algeriet, er det mere korrekt at se dem som kulminationen på et halvt århundreders spændinger mellem forskellige grupper i Mali. Disse spændinger er over årtier blevet forstærket af maliske regeringer, der har spillet stridende interesser ud imod hinanden og senest af den kraftigt forøgede mængde våben blandt de tuaregiske og arabiske folkegrupper i landets nordlige del, der længe har vansmægtet under styret i Bamako.
Skønmalerier
Hvis de vestlige regeringer og institutioner kan bebrejdes noget, er det deres langvarige og overbærende accept og promovering af den ’proceduremæssige’ demokrativariant, som landets elite og middelklasse har indført i Bamako. Man har i højere grad interesseret sig for at få et formelt system på plads end for at sikre en virkelig regional og social inklusion. Det kan ikke overraske: Mali er næppe det første sted, hvor man har malet skønmalerier af demokratiske fremskridt. Tænk på Rwanda, Irak eller endda Afghanistan i tiden umiddelbart efter Talebans fald.
Kendsgerningerne er deprimerende læsestof: Malis golde nordregion, som udgør omkring 70 procent af landets territorium (men kun er hjemsted for 10 procent af dets befolkning), har længe været en af Afrikas fattigste regioner. Den er blevet forbigået med hensyn til investeringer fra centralregeringen og for international hjælp, og dens befolkning er blevet marginaliseret, både af den socialistiske regering, som styrede Mali igennem det meste af 1960’erne, og af det militærregime, som siden tog over. Med overgangen til demokrati midt i 1990’erne skete der dog en beskeden forøgelse af investeringerne.
Tuaregernes og arabernes vrede over, hvad de oplever som manglende inklusion i den maliske stat, går årtier tilbage. Den første tuaregiske revolte fandt sted allerede kort tid efter uafhængigheden i 1960. Den blev nedkæmpet med stor brutalitet og nordregionen sat under militær kontrol.
Endnu en tuaregisk revolte brød ud i begyndelsen af 1990’erne og udviklede sig hurtigt til en mere indviklet, lavintensiv konflikt, da det derudover kom til en strid mellem den mere fastboende songhai-befolkning (som beskyttes af sine egne militser) og forskellige militante tuaregiske og arabiske grupper, der tillige kæmpede indbyrdes om det lokale herredømme. Hele dette spil søgte centralregeringen i Bamako skamløst at udnytte til egen fordel. Der var også stigende spændinger mellem stammernes traditionelle elite og grupper længere nede i hierarkiet. En skrøbelig fred varede fra midt i 1990’erne til 2006, da volden brød ud på ny.
Igennem Malis historie efter diktaturets fald har Bamakos reaktion på de periodiske voldsudbrud i nord været at satse på en politik, hvor dens bevæbning af de forskellige militser skulle sikre, at grupperne holdt hinanden i skak. Denne politik blev fulgt over en lang periode, i hvilken regeringen tillod parterne at bryde bestemmelser i deres fredsaftaler, mens det gensidige nag fik lov til at vokse sig stadig stærkere.
I det seneste årtis analyser fra iagttagere af regionen har man kunnet læse om stigende bekymring for såvel centralregeringens dysfunktionelle karakter som for opkomsten af tuaregiske og islamistiske væbnede grupper i nord. I en rapport fra juli sidste år noterede International Crisis Group således, at relationen mellem magtcenteret i Bamako og perifierien under den tidligere præsident Tours periode ved magten hvilede »på et løst netværk af personlige, klientelistiske og mafialignende alliancer« – et system, som »gik i opløsning, da det blev konfronteret med oprørskræfter, som hurtigt udviklede sig til velbevæbnede grupper som følge af den libyske krises effekter og islamistiske gruppers opportunisme«.
Islamisme og smugling
Hvis den neokolonialistiske forklaring på Malis problemer er mangelfuld, er det andet fokus på al-Qaeda som årsag til Malis vanskeligheder heller ikke fyldestgørende. I Malis destabilisering har der længe været regionale faktorer på spil. Ved at sætte sin lid til arabiske stammeledere i nord, som ofte kombinerede islamistiske politiske interesser med smugling af cigaretter, narkotika og mennesker, forsøgte Tour at hindre det algerisk dominerede al-Qaeda i at etablere sig i det nordlige Mali. Problemet var bare, at disse grupper også indgik alliancer med de samme stammeledere.
Realiteten er imidlertid, at når al-Qaeda-lignende grupper får mulighed for at etablere sig, er dette altid et symptom på eksisterende ustabilitet og svag regeringsførelse. Dette gjorde sig gældende for Afghanistan, Irak, Somalia og Yemen, hvor sådanne grupper har bestræbt sig på at vinde lokal og folkelig støtte til deres ekstremistiske ambitioner. I Mali og den omgivende region er mange af disse grupper også blevet synonyme med organiseret kriminalitet ud over med jihad.
Som Bruce Whitehouse, en antropolog, der har tilbragt fem år i Mali, hævder på sin blog, Bridges from Bamako, ser mange maliere med dyb mistro på de islamistiske krigere i nord, herunder den gruppe, som ledes af tuareglederen Ag Ghaly. »Malierne«, noterer han, »betragter i vidt omfang disse grupper som udenlandsk indtrængen, der er motiveret af racisme og grådighed og af et perverteret, ja, ligefrem uvidende syn på den islamiske tro«.
Selv om det lige nu er fuldstændig umuligt at forudsige, hvordan situationen udvikler sig i Mali og Sahel over de kommende måneder, står én ting klar: Hvis og når den franske og afrikanske intervention når sit krigsmål, vil en hvilken som helst ny regering, der indsættes i Mali være nødsaget til at tale med de samfund i nord, som så længe er blevet holdt på armslængde i Malis underudviklede randzoner.
Ethvert nyt forsøg på at etablere et demokrati må sikre, at der tilvejebringes en ægte inklusion, så det ikke bliver ved den neoliberale version, der alene er designet til at imødekomme landets eliter. Kun på en sådan måde kan der findes et virkeligt grundlag for stabilitet – en stabilitet, som ikke vil efterlade manøvrerum for al-Qaeda-beslægtede grupper.
 
 
Peter Beaumont er udlandsredaktør ved avisen The Observer
© The Observer og Information Oversat af Niels Ivar Larsen

