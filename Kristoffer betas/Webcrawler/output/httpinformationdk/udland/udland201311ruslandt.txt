Rusland er tilbage i det geopolitiske spil
Rusland har høstet endnu en udenrigspolitisk sejr ved at standse Ukraines tilnærmelse til EU. Præsident Putin er med til at drage en ny grænselinje gennem Europa, siger internationale Ruslands-eksperter.


 
	Rusland er tilbage på den verdenspolitiske scene med overraskende styrke. Først lykkedes det gennem snildt diplomati at forhindre en vestlig militær ”;afstraffelse”; af Syrien efter Assad-regimets brug af kemiske våben. Og nu har Rusland gennem brug af skiftevis trusler og lokkemidler fået forhindret, at Ukraine underskriver en økonomisk samarbejdsaftale med EU, der kunne forankre den store tidligere Sovjet-republik i det europæiske samarbejde og Vesten.

	»At EU har fejlet i sit forsøg på at få en associeringsaftale i stand med Ukraine betragtes af alle som en succes for Rusland og Vladimir Putin, som har kæmpet indædt imod Ukraines ’tilslutning’ til Vesten,« skriver Fjodor Lukjanov, en af Ruslands mest anerkendte udenrigspolitiske kommentatorer, i sin seneste kommentar i magasinet Russia in Global Affairs

	Putins manøvrer for at forhindre tilnærmelsen mellem Ukraine og EU er et eksempel på klassisk magtpolitik. For få uger siden så det stadig ud til, at Ukraine ville knytte sig tættere til EU. Men så tog Putin fat. Først brugte man i Moskva trusler – man ville lukke for eksporten af billig naturgas til Ukraine den kommende vinter – og derpå kom løfterne i form af tilbud om lån for flere milliarder dollars til det gældsplagede Ukraine.

	Nederlaget gør ondt

	Både EU’s ledere og den ukrainske præsident, Viktor Janukovitj, vil pligtskyldigt på det nuværende topmøde i Vilnius gentage, at døren holdes åben for at indgå en aftale på et senere tidspunkt.

	Men nederlaget til Rusland gør ondt i Bruxelles. Kampen om Ukraines gunst var et klassisk geopolitisk opgør, og i Vesten har man klart undervurderet Ruslands vilje og evne til at holde fast i Ukraine og andre tidligere Sovjet-republikker.

	»Ruslands opfattelse af EU er langt mere negativ end tidligere. Indtil for nogle år siden betragtede man EU som et instrument, man kunne bruge som en mulig modvægt til USA på den globale politik,« siger James Sherr, Ruslands-ekspert ved tænketanken Chatham House og forfatter til bogen ’Hard Diplomacy and Soft Coercion’ om Ruslands udenrigspolitik.

	Frygt for den eurasiske union

	Men EU’s forsøg på at knytte Ukraine og andre tidligere Sovjet-republikker til sig gennem partnerskabsprogrammer bliver i Moskva betragtet som en afgørende trussel. Putin har i de seneste år spillet på historiske og kulturelle strenge for at forsvare, at det russiske samfund udvikler sig gennem en model, der ikke svarer til vestlige ideer om demokrati og retssamfund. Han kan derfor ikke tillade, at netop et vigtigt naboland som Ukraine med dets stærke historiske bånd til Rusland vælger en mere vestlig samfundsmodel. »Det vil være for stor en trussel mod Putins egen politiske magt,« påpeger James Sherr.

	»Det er en stor sejr for Putin, at han har standset Ukraines bevægelse mod Vesten.«

	Putin er personligt også stærkt optaget af at få udviklet sin ’Eurasiske Union’, som han ser som en måde at cementere netop sin model for udviklingen af det russiske samfund, siger den britiske Ruslandskender.

	Med James Sheers ord kan der blive tale om en ny mulig grænselinje i Europa. »Spørgsmålet er nu kun, hvor grænsen præcis skal trækkes.«

	Indtil videre har kun Hviderusland, Kasakhstan og Armenien af forskellige grunde sagt ja til Putins ’union’ som ifølge russiske udsagn udelukkede er et told- og handelssamarbejde. Men for Putin er hovedgevinsten Ukraine, og han forsøger også at udbrede den Eurasiske Union til at omfatte den gamle russiske interessesfære i Centralasien.

	I NATO-hovedkvarteret i Bruxelles frygter diplomater, at den Eurasiske Union er begyndelsen på et nyt russisk ledet forsvarssamarbejde. I Moskva har man ikke glemt, at Bush-administrationen i sine sidste år på trods af europæisk betænkelighed forsøgte at tvinge en NATO-optagelse af Georgien og Ukraine igennem.

	Russiske iagttagere advarer mod at se unionen som begyndelsen på en ny kold krig.

	»Rusland er ikke Sovjetunionen og vil aldrig blive det igen,« skriver Fjodor Ljukanov. »I Kreml har man ikke ressourcerne til at blive en global spiller på samme niveau som tidligere – heller ikke i Mellemøsten.«

	Men James Sherr mener, at Vestens forhåbninger de sidste to årtier om et dybere samarbejde og forståelse med Rusland er slået afgørende tilbage.

	»Russerne har altid betragtet diplomati som en kamp, der føres for at vinde snævre nationale interesser. Men gennem presset på Ukraine, Armenien og andre er man gået over grænsen, hvor det ikke længere kun er hårdt diplomati, men brug af tvang,« siger han.

	»Det har man nu forstået i EU-lande som Tyskland, der har bygget sin politik i efterkrigstiden på en helt anden international måde at agere på,« siger James Sherr.

	»Tyskland er allerede begyndt at anlægge et køligere forhold til Rusland.«

	 

