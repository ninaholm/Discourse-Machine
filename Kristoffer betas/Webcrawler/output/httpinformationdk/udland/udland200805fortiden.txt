Fortiden skygger for ønsket om et bedre forhold
I går ankom præsident Hu Jintao til Japan på det første besøg af et kinesisk statsoverhoved i et årti. Kina og Japan vil fokusere på de økonomiske bånd, men fortiden lurer fortsat truende i baggrunden
Kinas præsident Hu Jintao (t.h.) er på officielt besøg hos Japans premierminister Yasuo Fukuda. De to statsledere skal diskutere økonomisk samarbejde, men gamle stridigheder mellem Kina og Japan, der går helt tilbage til Anden Verdenskrig, truer med at kaste grus i maskineriet.


 TOKYO/BEIJING - "Det er her, man allerbedst forstår, hvad det vil sige at være japaner. Det er her, vi kan være stolte," siger Yoshihiro Yoshida, inden han viser sin 14-årige søn, hvordan han forventes at bukke ærbødigt for Japans faldne soldater.
De to er på besøg i det, der formentlig er Asiens mest omstridte og udskældte sted, Yasukuni-templet, der lynhurtigt kan få temperamentet og nationalismen i kog blandt både japanere og kinesere.
Krigsmindesmærket i Tokyo ærer ikke kun millioner af japanere dræbt i krig gennem det sidste halvandet hundrede år, men også 14 højtrangerende krigsforbrydere fra Japans brutale angrebskrig i Asien i 1930'erne og 1940'erne.
Japanske premierministres besøg hertil har inden for det seneste årti ført til et iskoldt forhold til Kina, der opfatter Yasukuni som et symbol på Japans forstokkede militarisme og manglende anger over fortidens ugerninger.
Japans nuværende leder, Yasuo Fukuda, har meldt ud, at han ikke vil besøge templet i løbet af sin embedsperiode.
Det signal har uden tvivl skabt en positiv atmosfære forud for Fukudas møde i dag med Kinas præsident Hu Jintao.
Hu ankom i går til Japan, og han har virket klar til at skubbe stridighederne om Japans fortid i baggrunden for at fokusere på udviklingen af de økonomiske bånd mellem de to lande. 
Han taler om udsigten til et "varmt forår", og begge sider siger, de søger et "gen-sidigt udbytterigt forhold".
Økonomisk afhængighed
Og de to lande er blevet mere og mere afhængige af hinanden.
De handlede sidste år med hinanden for over 230 mia. dollar, og Kina overtog USA's status som Japans største eksportmarked. Samtidig investerede Japan 6,2 mia. dollar i Kina i 2007.
Det er udviklingen af det samarbejde, Hu og Fukuda håber ikke vil blive forstyrret af stigende nationalisme i begge lande.
Men der er fortsat rigeligt med uløste problemer, der plager.
Beijing er stærkt utilfreds med Tokyos forstærkede kontakt med USA om sikkerhed i Taiwan-strædet og øgede samarbejde om et missilforsvar. Og mens kineserne også er nervøse over Japans forsøg på at omgå sin pacifistiske grundlov, der begrænser militær aktivitet i udlandet, er japanerne bekymret over det kinesiske militærs voksende budget. 
Samtidig er Beijing og Tokyo uenige om, hvor grænsen mellem de to lande går i Det Østkinesiske Hav, og dermed om, hvem der har ret til at udvinde gas i området. 
Forud for Hu Jintaos besøg var der lagt op til en forhandlingsløsning på det, der beskrives som det største bilaterale problem. Men på trods af, at der er blevet afholdt 11 forhandlingsrunder, er der ifølge japanske medier fortsat ikke enighed. Dermed blev der sået tvivl om, hvorvidt besøget vil blive stemplet som en fiasko, allerede inden det er gået i gang.
Forholdet er dog kommet langt på kort tid. Det er et helt årti siden en kinesisk præsident sidst var på visit. Besøget blev en katastrofe, domineret af bitterhed over fortiden, med den kinesiske leder Jiang Zemins hårde kritik af sine værter for ikke at undskylde tilstrækkeligt for Japans militaristiske historie.
På trods af forsøg fra begge sider på at reparere på skaden blev relationerne iskolde mellem 2001 og 2006, da premierminister Junichiro Koizumi foretog årlige besøg til Yasukuni-templet.
Nu kan de to regerings-ledere trods alt blive enige om, at de begge har brug for et bedre forhold. 
Spørgsmålet er, om folk i Japan og Kina er klar til at overkomme den gensidige mistro.
Ifølge en ny menings-måling mener 51 procent af den japanske befolkning, at Tokyo bør stille sig hårdere op over for Beijing. Kun 26 procent ønsker, at Japan ville blive "mere venligt" over for Kina.
Den hårde attitude er bl.a. resultatet af, at omkring 10 japanere i januar blev syge efter at have spist kinesiskproduceret ravioli, der var blevet forgiftet med pesticider. Det førte til udbredt frygt for fødevaresikkerheden og bekymring over Japans afhængighed af kinesisk mad.
"Den offentlige stemning er skrøbelig i begge lande," har en embedsmand i Tokyo sagt til japanske medier.
Han pegede bl.a. på de voldsomme demonstrationer mod Japan i 2005 i Beijing og Shanghai, hvor kinesere protesterede over det, som de opfattede som japanske forsøg på at bagatellisere overgrebene i løbet af den japanske besættelse.
To versioner
Yoshida, den besøgende i Yasukuni, beskriver nabolandets anklager mod sit land som "ren propaganda", der har til formål at svække Japans internationale indflydelse. En del japanere i hovedstaden kommer til Yasukuni i frokostpausen eller ved fyraftenstid for med et hurtigt buk at ære de faldne. Men det er langtfra alle japanere, der støtter den gestus.
"Folk bør ikke komme her og ære krigsforbrydere," siger Kazuaki Terada. "Det ville være ligesom, hvis tyskere ærede de nazistiske krigsforbrydere."
Ved det tilstødende museum fortælles historien om Japans deltagelse i Anden Verdenskrig, som landets højrefløj udlægger den.
Mens kinesiske museer ofte bruges som en platform til at angribe Japan, beskrives landet her som værende i offerrollen. Som et land, der blev tvunget til at gå i krig, og hvis kamp mod de allierede var en inspirationskilde for andre asiatiske nationer, der ville frigøre sig fra undertrykkende europæere og amerikanere.
Her er ikke et ord om Nanjing-massakren, hvor japanske soldater, ifølge Kina, dræbte op mod 300.000 civile. Enkelte konservative japanske politikere og akademikere nægter, at massakren overhovedet fandt sted.
Også en del kinesere kommer til Yasukuni-templet. Af nysgerrighed siger de.
"Det er ulækkert," mener en shanghaineser om templet.
"Det er alt sammen blot fortid," mener en taiwaner dog.


