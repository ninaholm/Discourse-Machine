Britisk mission i Irak nærmer sig sin afslutning
Storbritanniens premierminister, Gordon Brown, besøgte i går de britiske tropper i Irak og bebudede samtidig, at han forventer de sidste britiske soldater ude af landet i løbet af første halvår af 2009
Gordon Brown besøgte i går de britiske styrker i det sydlige Irak og lagde en krans til ære for de 178 faldne briter.


 De britiske soldater i Irak vil i løbet af første halvår af 2009 have opfyldt deres mission i Irak. Derefter forlader de landet, sagde den britiske premierminister, Gordon Brown, da han i går var i Bagdad på sit fjerde besøg, siden han blev regeringschef for halvandet år siden.
Brown, der blandt andet mødtes med den irakiske premierminister, Nuri al-Maliki, kom til Bagdad dagen efter, at Iraks regering havde fremlagt et forslag, der baner vejen for, at Storbritannien kan trække sine 4.100 soldater ud af Irak i juli 2009.
"Ved udgangen af maj, eller tidligere, vil missionen være afsluttet," sagde Brown på en fælles pressekonference med al-Maliki. 
Han tilføjede, at den sidste britiske soldat vil flyve hjem i løbet af de følgende to måneder.
Den britiske premierminister ankom kort efter, at USA's præsident, George Bush, havde været på et farvelbesøg i Bagdad, hvor det vakte stor opsigt, at en irakisk journalist smed sine sko efter ham på et pressemøde. Ved pressemødet med Brown og al-Maliki var sikkerhedsforanstaltningerne blevet skærpet.
178 faldne soldater
Den stadig usikre situation i landet blev understreget under Browns besøg, da mindst ni mennesker blev dræbt og over 40 såret af en bilbombe uden for én af færdselspolitiets poster i hovedstaden. Men Brown understregede, at den overordnede sikkerhedssituation er blevet bedre. 
"De fleste af de steder, hvor jeg har været i dag, kunne jeg ikke have besøgt for et par få måneder sider," sagde Brown under en rundtur i det sydlige Irak. 
Tidsplanen for den britiske tilbagetrækning er i overensstemmelse med den irakiske regerings plan om at lade alle udenlandske styrker - undtagen de amerikanske - afslutte deres mission i landet inden juni næste sommer. Den amerikanske tilbagetrækning afhænger af en særlig ny sikkerhedsaftale. De amerikanske styrker skal ifølge denne plan være ude af Irak inden udgangen af 2011.
I det sydlige Irak lagde Brown en krans til minde om de 178 britiske soldater, der er blevet dræbt i landet siden invasionen mod Saddam Husseins regime i april 2003.  


