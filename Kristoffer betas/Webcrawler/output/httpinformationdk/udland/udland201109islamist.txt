Islamisterne står stærkest inden valget i Egypten
Hver tredje vil stemme på islamisterne til valget i Egypten. Den tidligere udenrigsminister Amr Moussa er storfavorit til at blive ny præsident, viser meningsmåling foretaget i samarbejde med Det Dansk-Egyptiske Dialoginstitut i Kairo


 BEIRUT - »Der er ikke dét bizarre synspunkt, der ikke er repræsenteret,« sagde en af de videnskabelige medarbejdere ved Det Dansk-Egyptiske Dialoginstitut i Kairo (DEDI), da han blev spurgt til graden af ytringsfrihed i det nye Egypten efter Mubarak.
En søgning på nettet bekræfter udsagnet: egyptiske salafister fundamentalister af den ultrakonservative skole har således indpakning af pyramiderne på programmet forud for parlamentsvalget i november. Hvorfor? Fordi pyramiderne er fra tiden før Profeten blev medium for Guds ord. Sidst verden så noget tilsvarende var, da Talebans Mullah Omar i 2001 dekreterede bortsprængning af før-islamiske Buddha-monumenter fra det 3. århundrede i den afghanske Bamiyan-provins.
Støtte til salafisterne
Så galt går det ikke i Egypten, hvis pyramider som turistattraktioner er en hjørnesten i Egyptens økonomi ved siden af landbrug, tekstilindustri og dollar fra egyptere med job i udlandet. Men at islamisterne, primært 'Ikhwan', Det Muslimske Broderskab, står stærkt, er der nu tal på i en omfattende undersøgelse foretaget af avisen Al Ahrams tænketank ACPSS i et samarbejde med dialoginstituttet.
I det post-revolutionære Egypten vil hver tredje vælger sætte kryds ved Friheds-og Retfærdigheds-Partiet, de muslimske brødres politiske arm. Da forskellige salafistiske lister vil stille op, betyder det, at mindst 40 pct. af vælgerne ventes at stemme islamisk. I undersøgelsen spørges vælgerne også om, hvilken stat de vil foretrække, hvis de ikke var egyptere, og Saudi-Arabien er den absolutte topscorer med netop 40 procent.
Men tallene skal dog tages med lidt mere end et gran salt, siger direktør for DEDI Jakob Erle i telefonen fra Kairo.
»I samme undersøgelse spørges vælgerne, om de går ind for en islamisk stat, og her er tallet ca. 15 pct. Hos vælgerne står Det Muslimske Broderskab først og fremmest for stabilitet, og vælgerne frygter først og fremmest kaos. På samme måde skal tallene for Saudi-Arabien som idealstat aflæses: egyptere er religiøse og rejser til Saudi-Arabien som pilgrimme eller arbejdere og så er de jo rige i Saudi-Arabien. Begge dele spiller ind i besvarelserne.«
Moussa fører ræset
Wafd, det sekulære egyptiske parti, der var førende før Nassers revolution i 1952, og som opbyggede Egyptens institutioner under monarkiet, har tilslutning fra knap 15 pct. af vælgerne. De nye liberale partier, der opstod efter februar-revolutionen, har endnu ikke manifesteret sig som afgørende politiske faktorer, men har indflydelse som pressionsgrupper.
Meningsmålingen er foretaget i et bredt udsnit af den egyptiske befolkning, hvoraf omkring halvdelen stadig bor på landet. Målingen omfatter også de præsidentkandidater, der har meldt sig som afløsere for Hosni Mubarak, der i disse uger står tiltalt ved retten i Kairo anklaget for blandt andet at beordre mord på demonstranter i de februar-dage, der førte til hans fald. Amr Moussa, den tidligere udenrigsminister og generalsekretær for Den Arabiske Liga, ligner en storfavorit med tilslutning fra 44 pct. af vælgerne.
Ahmed Shafiq, der var det gamle regimes sidste premierminister, udnævnt i panik af Mubarak i de sidste dage før hans afgang, får 12 pct., hvilket nogenlunde svarer til den politiske arv efter det gamle styre, hvis dominerende NDP-parti nu er forbudt.
El-Baradei uden støtte
Nobelprisvinderen Mohamed el-Baradei, tidligere chef for FN's atomagentur og den mest artikulerede demokrat af præsidentkandidaterne, er helt nede på ca. 4 pct., men topper listen over de mest upopulære politikere med ca. 60 pct. El-Baradei har som den eneste foreslået, at internationale observatører følger de kommende valg.
Amr Moussa, en politisk kamæleon, der blev forvist til Den Arabiske Liga, da han som Mubaraks udenrigsminister blev lige lovlig synlig i den egyptiske offentlighed, vil givetvis få støtte fra både islamisterne og Egyptens nuværende militære magthavere, der synes at have indgået en stiltiende alliance med Det Muslimske Broderskab.
Et endeligt forslag til en ny valglov blev afleveret til militærrådet i forgårs, og en ny forfatning er på vej. Islamisterne har bl.a. krævet, at kvinder samt de kristne koptere, der udgør 10 pct. af befolkningen, ikke kan blive valgt til præsidentembedet.

