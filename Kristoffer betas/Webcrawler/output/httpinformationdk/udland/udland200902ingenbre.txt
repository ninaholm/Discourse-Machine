Ingen bred koalition i Israel
'Jeg blev mødt med kategorisk afvisning hos Livni', siger Likuds leder, Benjamin Netanyahu
Det lykkedes ikke lederne for de to store partier, Tzipi Livni (t.v.) og Benjamin Netanyahu, at nå til enighed om en bred regeringskoalition.


 Det mislykkedes i går for Israels store partier at nå til enighed om at danne en bred koalition. Dermed er der øget bekymring for en opgivelse af den skrøbelige freds-proces i Mellemøsten.
Efter et 90 minutter langt møde med udenrigsminister Tzipi Livni, der leder det midtsøgende Kadima-parti, sagde lederen af det højreorienterede Likud, Benjamin Netanyahu, at det er "umuligt" at danne en regeringskoalition med Kadima.
"Jeg har gjort alt, hvad jeg overhovedet kunne, for at nå til enighed. Men til min store fortrydelse har jeg hos Livni kun mødt kategorisk afvisning," sagde Likuds leder.
Tzipi Livni sagde efter mødet, at der ikke var opnået enighed om de centrale spørgsmål. 
"Vi vil være en ansvarlig opposition," sagde hun til journalister.
Livni udtrykte skuffelse over Netanyahus skeptiske syn på fredsforhandlinger med palæstinenserne. 
"Netanyahu tror ikke på fredsprocessen og er fanget ind af højrefløjens traditionelle vision," sagde Livni, som har ledet forhandlinger med palæstinenserne siden 2007.
Vil forhandle
Men Netanyahu skulle angiveligt torsdag have erklæret over for USA's særlige udsending, George Mitchell, at han vil fremme fredsforhandlingerne med palæstinenserne og respektere tidligere indgåede aftaler.
Iagttagere i Jerusalem siger, at Netanyahu ikke på nuværende tidspunkt kan sige dette officielt, da han dermed ville miste støtte fra allierede på højrefløjen.
Hjemmesiden Ynet News citerede Netanyahu for, at Likud ikke vil acceptere princippet om "to stater for to befolkninger", hvilket synes at være den vigtigste grund til, at han ikke kunne nå frem til en aftale med Livni.
De fejlslagne forhandlinger mellem Netanyahu og Livni skaber øget bekymring for, at fredsprocessen vil blive endeligt torpederet.
Selvom Likud vandt 27 mandater ved valget - ét mindre end Kadima - så har Netanyahu fået til opgave at danne den næste regering, da han spås bedre muligheder for at stykke en koalition sammen, inden tidsfristen udløber den 3. april. 
Netanyahu stod i spidsen for en højreorienteret regering, da han blev Israels yngste premierminister i 1996, men regeringen faldt fra hinanden tre år senere, da små højreekstremistiske partier trak sig i protest over handler, som Netanyahu indgik med palæstinenserne under amerikansk pres. ritzau/AFP


