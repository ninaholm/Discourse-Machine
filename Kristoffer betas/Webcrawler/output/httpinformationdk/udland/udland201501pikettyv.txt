Piketty vil ikke være fransk ridder
Den franske økonom, Thomas Piketty blev på årets første dag udnævnt til ridder af den franske æreslegion, men afviste rungende at tage imod hædersbevisningen


 Den franske stjerneøkonom Thomas Piketty afviser at tage imod hædersbevisningen Chevalier de la legion D’Honneur – Ridder af æreslegionen, som han sammen med 571 andre af Frankrigs fremmeste personligheder, ifølge en over to hundrede år gammel tradition, blev udnævnt til på årets første dag.
Og Piketty går ikke stille med sin afvisning, Han udsendte prompte en pressemeddelelse til nyhedsbureauet AFP, med en bredside mod den franske regering.
»Jeg har netop erfaret, at jeg er indstillet til æreslegionen. Jeg afviser denne udnævnelse, da jeg ikke mener, det er en regerings opgave at beslutte, hvem der har ære,« kunne man læse. »De skulle hellere tage sig af at få gang i væksten i Frankrig og Europa.«
Thomas Pikettys værk Kapitalen i det 21 århundred, har opnået stor international succes og er solgt verden over i over halvanden million eksemplarer på i alt 32 sprog. Især i USA har Pikettys teser om stigende ulighed og kapitalkoncentration været en kæmpesucces, og Piketty har været inviteret til møder med Barak Obamas rådgivere.
Man er imidlertid sjældent profet i eget land, og mens Piketty fejres verden over, går modtagelse af ham i Frankrig anderledes sløvt. Ganske vist går salget forrygende, men den socialistiske regering og Præsident François Hollande har stik modsat valgløfter ikke taget Pikettys teser til efterretning. Som en af de dybt utilfredse socialistiske parlamentsmedlemmer Christian Paul bemærkede det på Twitter »så ville den bedste måde at ære Pikettys arbejde på være omsider at lade det være inspiration for en strukturel reform af det franske skattesystem«.
Paradoksalt nok var det et af den socialistiske regerings egne medlemmer, forskningsminister Geneviève Fioraso, der have indstillet Piketty. Begrundelsen var hans »excellente arbejde for skolen for økonomi i Paris«.
»Det står ham frit for at acceptere eller nægte at tage imod denne hæder, han har valgt at afvise det, og det tager vi til efterretning,« udtalte Fioraso stramt, efter Pikettys slagkraftige affærdigelse tikkede ud i alle medier og endnu en gang satte regeringens politik i et ugunstigt lys. Piketty var ikke blevet underrettet om sin ridderstatus, før den blev offentliggjort.
Den socialistiske forbindelse
Den 44-årige Piketty har et langt forhold til de franske socialister. Allerede fra 1995 deltog han i partiets økonomiske kommission, og under den socialistiske Ségolène Royals kamp om præsidentposten i 2007 var Piketty hendes økonomiske rådgiver. Sammen med andre økonomer var han i 2012 medunderskriver på et støttebrev for François Hollande, da denne stillede op til præsidentposten.
Men skønt det i 2012 var den socialistiske kandidat, som blev valgt, var skuffelsernes tid ikke slut for Piketty. Den skattereform, der fra bunden skulle skabe omfordeling i det franske samfund, er end ikke på tegnebrættet. Et af de eneste tiltag, den såkaldte ’millionnærskat’, har vist sig at være et dødfødt projekt, der kun har ført til pinligheder, uden for alvor at være økonomisk indbringende. Millionærskatten skadede Frankrigs omdømme i forretningsverdenen og sendte visse prominente personligheder, som skuespilleren Gérard Depardieu til Belgien, mens fodboldspillere og erhvervsmænd drog til Schweiz. Den nuværende franske økonomiminister Emmanuel Macron har netop givet loven, der beskattede al indtjening over 1 million euro med 75%, dødsstødet. »Det var som Cuba, men uden sol,« som Macron formulerede det.
Republikkens hæder
Pikettys dom over Hollande og de skiftende socialistiske regeringers skattepolitik er hård. I en video på dagbladet le Mondes hjemmeside, forklarer han, at »der er en forstemmende grad af improvisation i François Hollandes skattepolitik«. At takke nej til at være ridder i æreslegionen, synes at have været en velkommen lejlighed for Piketty til at slippe sin bitterhed løs.
Piketty er ikke på nogen måde den første, der afviser at være ridder af æreslegionen. Han indskriver sig i en fornem række principielle modstandere over Maupassant til Simone de Beauvoir, Albert Camus og Sartre.
Andre er til gengæld ved dette nytår trådt ind i republikkens ridderorden, som blev skabt af Napoleon – om end det er blevet overdøvet af Pikettys rungende nej: Det gælder de to nobelpristagere, Patrick Modiano og økonomen Jean Tirole, men også sprogforskeren Julia Kristeva og den tidligere minister Jacques Lang har sluttet sig til de omkring 93.000 nulevende hæderspersoner, der kan sætte republikkens hæder på brystet.

