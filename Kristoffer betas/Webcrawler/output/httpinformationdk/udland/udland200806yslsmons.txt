YSL's monstre
Problemet med Yves Saint Laurents kreationer er, at de udelukkende kan bæres med ynde af høje, slanke og overjordisk smukke kvinder
Yves Saint Laurent på catwalken sammen med supermodellen Laetitia Casta i en hvid kjole, der udelukkende består af fjer.


 Le Smoking. Safarisæt. Dybe udskæringer. Dyremønstre. Moden har en mængde at takke nys afdøde Yves Saint Laurent for. Eller har den nu også det?
Havde man lejlighed til at iagttage de sortklædte fashionistas ved YSL's begravelse i forrige uge, og læste man de ærbødige nekrologer, kan der ikke herske tvivl om hans retmæssige plads i de allerstørste modeskaberes pantheon. Men lad os nu ikke glemme, at medmindre man er fotomodel, er Laurents største hits noget nær umulige at have med at gøre.
Lige siden han bragede igennem i 1954 som vinder af en konkurrence om design af en cocktailkjole, præsterede YSL at lancere nye og innovative ideer i modebranchen.
Da vi så Bianca Jagger blive gift i en guddommelig buksedragt, under hvilken hun var splitternøgen, var det fra YSL, at inspirationen kom. Værd at dø for var også den hvide kjole, som den franske supermodel Laetitia Casta trak i for nogen år siden, og som alene bestod af fjer (YSL havde videreudviklet den fra sin tidligere 1968-udgave). Mindeværdig er også 60'er-ikonet Betty Catroux i lårhøje silkestrømper.
Claudia og Hillary
Men disse kvinder har ét til fælles: De er alle høje, slanke og overjordisk smukke. Og her ligger problemet.
For efterhånden som YSL's klassiske kreationer siver videre ned gennem modens fødekæde, bliver de stadig mere uhyggelige. For hvor Claudia Schiffer i en Le Smoking-jakke og bukser med masser af kavalergang ser fabelagtig ud, kan man bestemt ikke sige det samme om en Hillary Clinton i en rynkefri beige buksedragt med kitten-hæle.
Og ligesådan er det med de lige så lårhøje sorte læderstøvler - andre store navne yndede dem før ham, men det var unægtelig denne gådefulde franskmand, der fuldendte dem. Men hvad ville han have sagt til synet af Heroes-skuespillerinden Hayden Panettiere i kort nederdel og med disse smerteligt stramme bukser om hendes muskuløse lægge?
Dyretryk er en trend, der almindeligvis er anerkendt som "vanskelig". Klogeligt brugte YSL den fortrinsvis til accessories, men nu er katten sluppet ud af tasken for alle fra Bet Lynch til Amy Winehouse. Hvad ville mesteren mon have ment om tidens leopardprikkede strømpebukser?
Det er muligt, at hans 1968-aftenkjole, der alene bestod af strudsefjer omkring modellens liv, var nok til at skabe store overskrifter, men den havde en aura af mystik over sig. Hvorimod Nicole Kidmans tur ned ad den røde løber i mikrominikjole med tydeligt synlig bh og g-streng intet overlader til fantasien.
Åh, Yves ... hvad har du dog sat i værk? Hvil i fred.

© The Independent og InformationOversat af Niels Ivar Larsen

