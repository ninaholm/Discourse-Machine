Jødisk kvinde efterlader sig 2.000 efterkommere
93-årige Yitta Schwartz var tidligt ude. Og hun blev ved og endte med at have 200 børnebørn. Ved hendes død havde hun over 2.000 efterkommere. 'En torn i øjet på nazisterne,' mener New York Times


 Yitta Schwartz var del af den ortodokse jødiske harediske sekt, hvor familierne i gennemsnit har ni børn. Men selv blandt hende trosfæller var hendes familie opsigtsvækkende. Da Yitta døde sidste måned i en alder af 93 år, efterlod hun sig nemlig 15 børn, 200 børnebørn og så mange tip-og tip-tip tipoldebørn, at hendes familie hævder, at de er hele 2.000 hoveder, hovedsageligt i New York.
Yitta Schwartzs efterkommere spænder fra en 75-årig datter til et tip-tip-tipoldebarn født i marts.
»Den rundhovedede kvinde, med et lysende smil, havde måske genereret den største klan af Holocaust-overlevere - en torn i øjet på nazisterne,« skriver New York Times.
Vokser
Yitta Schwartz anså det nemlig som en hellig pligt at føde børn. Som en af hendes mange svigersønner, rabbiner Menashe Mayer, fortæller, tog hun tekstens ord - »Du skal ikke glemme, hvad du så på Sinai-bjerget og fortælle det til dine børnebørn« - meget bogstaveligt.
Hun blev født i 1916 i den ungarske landsby Kalev som et ud af en søskende flok på syv.
Efter koncentrationslejrophold i Bergen Belsen, endte hun efter krigen i Antwerpen i Belgien, for i 1953 at immigrere til USA med 11 børn og slog sig ned i Williamsburg.
New York er hjem for det største jødiske samfund udenfor Israel. Traditionelt har der hovedsageligt været tale om sekulære jøder, men de seneste to årtier har demografien ændret sig drastisk. For familien Schwartz er ikke ene om at få mange børn. De ultraortodokse jøder i USA er et af de hastigt voksende religiøse mindretal. I 2000 var der således 360.000 harediske jøder, mens det tal var vokset til 468.000 i 2006.
Som profeten Elijah
Omskæringer, første klipning, bar mitzvah, forlovelser og bryllupper. Uanset anledningen mødte Yitta Schwartz op. Hun pakkede en lille kuffert og rejste fra sit hjem i byen Kiryas Joel i staten New York, beretter hendes 64 årige datter, Nechuma Mayer, der har 16 børn og 100 børnebørn.
»Hun ville pludselig dukke op som profeten Elijah,« siger Nechuma. Ifølge den Israelske avis Haaretz, er den hidtil største dokumenterede familie på 1.400 medlemmer.
Yitta Schwartz har sat 19 til verden, men mistede to børn i koncentrationslejren Bergen-Belsen. Selv plejede hun, ifølge New York Times, at sige: »Hvis du efterlader et barn eller barnebarn, lever du for evigt.«
Det gjorde hun så... 2.000 gange.

