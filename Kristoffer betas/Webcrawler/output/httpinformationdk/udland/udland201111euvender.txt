EU vender interessen fra vest mod øst
EU satser i stigende grad på, at drivkraften bag indsatsen mod klimaforandringer skal komme fra Kina frem for fra USA. Kinas analyse af situationens alvor ligner EU’s, siger Kommissionens klimachef
Kina har en målsætning om at nedbringe sin afhængighed af kul og olie, men den eksplosive udvikling i landet betyder, at Kinas CO2-udslip er langt større end forventet.


 LONDON — Den Europæiske Union ser i stigende grad mod øst for at finde ligesindede i kampen om at begrænse den menneskeskabte globale temperaturstigning. For på trods af at der fortsat er adskillige uoverensstemmelser mellem EU og Kina i opfattelsen af, hvordan en international aftale skal strikkes sammen, er der efterhånden større fodslag mellem de to, end der er mellem EU og USA, erkender flere af EU’s topfolk.
»Der er ingen tvivl om, at Kina tager nødvendigheden af at opbygge en lavudslips-økonomi seriøst, og at de anerkender dette som en enorm forretningsmulighed, som de ikke må gå glip af. Den kinesiske regering hælder penge ind i udviklingen af rene energikilder og infrastruktur,« siger generalsekretæren for EU-Kommissionens klimaafdeling, Jos Delbeke, i en kommentar til Information.
Netop denne anerkendelse af problemets alvor koblet med erkendelsen af, at det grønne teknologimarked udgør en mulighed for at skabe vækst og arbejdspladser, deler kineserne med EU, hvorimod USA — ifølge Delbeke — er i en »tilstand af relativ fornægtelse«. Amerikanerne har to gange i år udskudt planer om at regulere CO2-udslippet fra dets kraftværker, og krav om nye, højere standarder for bilindustrien er netop blevet udskudt. Sidste år blev en mere ambitiøs klimalov bremset af Kongressen.
»Vi ser fuldstændig det modsatte med kineserne, hvilket er rigtig godt. Kineserne følger faktisk europæernes ræsonnement,« siger Jos Delbeke til Bloomberg.
Jo Leinen, formand for Europa-Parlamentets miljø- komité, går skridtet videre og ser en mulighed for, at Kina kan hjælpe med at isolere de skeptiske amerikanere.
»Jeg udelukker ikke, at EU og Kina og andre nye økonomier laver dette strategiske partnerskab på klimaområdet, og at USA bliver isoleret,« siger Leinen til Reuters.
Offer for ekstremt vejr
En af årsagerne til, at Kina er begyndt at tage klimaforandring alvorligt, er, at landet også er et af det hårdest ramte af ekstreme og uforudsigelige vejrfænomener som storme, tørke og oversvømmelser.
»Tidligere i år vurderede vi G20-landene i forhold til deres udsathed, sårbarhed og evne til at adaptere til klimaforandring. Kina var den tredjemest sårbare efter Indien og Indonesien,« skriver Wai-Shin Chan, direktør i HSBC Global Researchs Klimaafdeling, i en artikel bragt på chinadialogue.net.
»Den gode nyhed er, at Beijing aktivt gør noget ved disse problemer. Deres politikker er baseret på den præmis, at lavudslips-vækst og en mere effektiv brug af deres naturressourcer er afgørende for udviklingen af landet,« tilføjer han i en meddelelse til bankens investorer om at tage sårbarhed over for klimaforandring med i deres overvejelser, hvis de vil investere i Kina.
Antony Froggatt, miljø- og energiekspert ved tænketanken Chatham House i London, er enig i analysen af Kina.
»Kinas energi-intensivitetsmål og deres udvikling af vedvarende energi er drevet af bekymring over energisikkerhed, men det er sådan set ligegyldigt, hvad årsagen er. Det vigtige er, at Kina anerkender, at hvis deres stigning i energiforbrug og udledning af drivhusgasser fortsætter, så vil de få problemer. Derfor ser EU Kina som en vigtig partner i klimakampen,« siger han til Information.
Ikke bedste venner
Kina er i dag verdens største producent af vedvarende energi og dominerer kapløbet om produktionen af rene teknologier. Landet har desuden sat sig selv et mål om at reducere mængden af CO2-udledning pr. BNP-enhed med 40-45 procent inden 2020 fra 2005-niveau og 17 procent inden 2015.
Beijing vil bl.a. udvide andelen af vind-, sol-, hydro- og atomenergi fra 8 til 11 procent inden 2015 og har igangsat en række pilotprojekter, hvor en række provinser vil blive særlige lavenergi-zoner. I sidste uge offentliggjorde regeringen desuden retningslinjer for, hvordan landet skal nå sine reduktionsmål og afslørede samtidig, at den vil igangsætte et CO2-kvotemarked a la det europæiske i seks regioner inden 2015. Offentliggørelsen kommer kort efter, at EU’s Jos Delbeke besøgte Kina — bl.a. for at dele Europas erfaringer med et CO2-kvotemarked.
Men det betyder ikke, at forholdet til Kina er rosenrødt, og at en ny formel alliance er formet. Landet er i øjeblikket rasende over, at EU vil udvide sit CO2-kvotemarked til fly uden for EU, der lander inden for unionen. Og Kina går desuden fortsat ind for en international klimaaftale baseret på Kyoto Protokollen fra 1997, hvor kun udviklede lande binder sig juridisk til at begrænse deres CO2-udslip i en ’Kyoto 2’-aftale.
Kina foreslår, at udviklingslandene i stedet skal fremsætte reduktionsplaner, der viser, at de tager udfordringen alvorligt, om end disse ikke skal være juridisk bindende. Viceformand i den kinesiske regerings Nationale Udviklings- og Reformkommission, Xie Zhenhua, påpeger i The Guardian, at Kina over de seneste fem år har været bedre til at nå sine hjemlige mål, end mange af landene med internationalt bindende mål har været til at opfylde deres.
USA og EU afviser begge at underskrive en traktat uden juridisk bindende mål for alle — især i lyset af, at Kina har overhalet USA som verdens største udleder af drivhusgasser, og at denne vækst ser ud til at fortsætte.
»Med dets højere niveau af udvikling og økonomiske styrke kommer større ansvar for klimahandling,« påpeger Jos Delbeke over for Information.
Antony Froggatt mener, at uoverensstemmelserne om klimaaftalen udspringer af, at Kina og Vesten ikke har samme opfattelse af, hvad en aftale og et mål er.
»Kina sætter mål for sig selv, og hvad de gjorde i København under COP15 var at internationalisere deres mål. Men forskellen på Kina og EU er, at Kina sætter mål, som det vil nå. EU’s 2020-mål er sat for at inspirere — drive udviklingen fremad — og så ser vi, om vi når dem. I Kina lukkede de simpelthen en række industrier for tre år siden, fordi de fandt ud af, at de ikke var på vej til at nå de reduktionsmål, de havde sat sig i den 11. femårsplan,« fortæller Froggatt.
Udslip accelererer
Ifølge en ny rapport fra Potsdam Institute for Climate Impact Research og Berlins Tekniske Universitet vil det imidlertid blive ekstremt svært for Kina at begrænse udledningen af CO2 på trods af investeringerne i grønne teknologier og energieffektiviseringsmål. Den eksplosive udvikling i landet betyder ifølge rapporten, at Kinas CO2-udslip er langt større end forventet.
»Frem til 2002 var der et kapløb mellem vækst i forbruget og effektivitetsfortjenester. Men den seneste stigning i udledning kommer udelukkende fra den massive strukturelle ændring af Kinas økonomi,« sagde Jan Minx, klimaforsker ved Postdam Instituttet, i en pressemeddelelse ved rapportens udgivelse i oktober.
»CO2-udledningerne vokser hurtigere og hurtigere, fordi CO2-intensive sektorer forbundet til bygningen af infrastruktur er blevet mere og mere dominerende. Kina har udviklet sig til en ’karboniserings-drage’,« fortsætter han.
Ifølge rapporten vil Kinas samlede udslip være omkring en gigaton højere i 2020, end tidligere udregninger har forudset — en årlig vækst, der svarer til det samlede CO2-udslip i et land som Storbritannien.
»Kina har et mål om syv procents vækst i BNP om året, og samtidig foregår der en urbanisering. 45 procent af verdens cementproduktion finder sted i landet — og cement er ikke en eksportvare — så det fører til en meget høj CO2-udledning. Men der er analyser, der siger, at vi vil se et markant fald i Kinas CO2-udslip om 20 år, når infrastrukturen er bygget,« siger Froggatt.
Eksemplets magt
Inden da er det dog altafgørende, at det internationale samfund handler for at bremse den globale temperaturstigning, siger eksperter. Men håbet om at nå en aftale under klimaforhandlingerne i Durban, der starter d. 28. november, er blevet dæmpet fra alle sider. I EU synes der i stadig højere grad at være en erkendelse af og tro på, at man her må gå foran og håbe på at overvinde verdens skeptikere ved eksemplets magt.
Et eksempel på dette er netop CO2-kvotemarkedet, hvor det europæiske — startet i 2005 som en måde at begrænse CO2-udslippet i unionen med 20 procent inden 2020 — er verdens største. Frem for at satse på enighed om ét globalt system håber EU, at det europæiske system kan blive en hjørnesten i en sammenkædning med andre nationale eller regionale systemer, der allerede opererer eller er under diskussion — bl.a. i Kina, Australien, Sydkorea, New Zealand, Schweiz og Californien.
»Jeg tror, vi vil se en global CO2-pris meget hurtigere og for en langt bredere dækning sammenlignet med, hvad vi kunne have forventet for et par år siden,« siger Delbeke til Bloomberg.
Antony Froggatt ser ligeledes fremskridt på regionalt og lokalt niveau som mere håbefuldt end på det nationale niveau — især i forhold til USA, som han ikke tror på vil binde sig juridisk til stramme reduktionsmål. Landet ratificerede aldrig Kyoto-protokollen, og Todd Stern, den amerikanske klimaforhandler, sagde tidligere på året, at en bindende traktat er »unødvendig« og måske ikke »realisabel«.
»Der er ingen forventning om, at Obama vil presse på, som situationen er med valg om et år, så man regner ikke med USA på det nationale niveau. Derimod er der forhåbninger om udvikling på individuelt statsniveau,« siger han.
Jos Delbeke mener ikke, at Sterns udtalelse er nogen hjælp forud for Durban- forhandlingerne, men påpeger, at amerikanerne ikke længere er det land, EU koncentrerer sig mest om.
»Jeg vil hellere koncentrere mig om, hvor de nye økonomier er, og om vi kan gøre operationel forretning med kineserne, inderne, brasilianerne, hvor stigningen i CO2-udslip vil finde sted,« siger han.
Jennifer Morgan fra miljøtænketanken World Resources Institute er enig i, at EU nu bør satse på Kina frem for USA.
»Min fornemmelse er, at hvis Durban mislykkes, så vil det være på grund af manglende amerikansk politisk vilje til at levere, og hvis det bliver en succes, vil det være på grund af Kinas ekstra indsats,« siger hun til Reuters.

