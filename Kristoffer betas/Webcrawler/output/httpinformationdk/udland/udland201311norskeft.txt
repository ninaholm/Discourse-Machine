Norsk efterretningstjeneste: NSA overvåger ikke norske statsborgere
Norge har givet NSA efterretninger om 33 mio. telefonsamtaler på en måned, men Dagbladet misforstår, hvor de stammer fra, siger den norske efterretningstjeneste: De er indhentet under norske militæroperationer i udlandet, og ingen nordmænd er blevet overvåget


 
	På et pressemøde i går morges bekræftede den norske efterretningstjenestes chef, generalløjtnant Kjell Grandhagen, at 33 millioner stykker metadata om samtaler med tilknytning til Norge er indhentet af den amerikanske efterretningstjeneste NSA over en periode på 30 dage ved årsskiftet 2012-13. Det skete efter, at den norske avis Dagbladet viderebragte oplysningerne fra dokumenter lækket af whistlebloweren Edward Snowden.

	Men Dagbladet havde misforstået oplysningerne i lækket, sagde Grandhagen:

	»Det drejer sig ikke om amerikansk efterretningsindsamling i Norge, men om norsk efterretnings egen indsamling af data til støtte for norske militære operationer i udlandet samt indhentning relateret til international terrorisme, ligeledes i udlandet« sagde han til de norske medier.

	»Det er altså ikke indhentning i Norge eller mod Norge, men norsk indhentning som deles med amerikanerne«, understregede han, og tilføjede: »Denne information deles løbende med vores partnere, herunder NSA«.

	Dagbladet kan have taget fejl

	Dagbladets redaktør, John Arne Markussen, udtalte få timer efter avisens afsløring i samarbejde med journalist Glenn Greenwald at »vi kan have misforstået dokumenterne« med henvisning til den kategoriske afvisning fra efterretningstjenesten: »Vi må jo antage, at det Grandhagen siger, stemmer,« sagde Markussen.

	Men Glenn Greenwald står fast ved at amerikanske NSA har overvåget Norge:

	»NSA’s dokumenter siger selv, at dette er overvågning og indsamling af data fra Norge» skrev Greenwald i går eftermiddag på Twitter, og lover flere afsløringer i de kommende dage.

	»Måden, de er indhentet på, er uklar ud fra disse dokumenter, men disse data identitet er krystalklar,« uddybede han.

Boundless Informant, som dagens afsløring handler om, er NSA’s værktøj til at behandle gigantiske mængder metadata fra verdens telefon- og internetværk.

	Det er altså ikke antallet af aflyttede samtaler på gammeldags façon, men oplysninger om samtalerne: telefonnumre, samtalens længde samt oplysninger fra telefonmaster, som kan bruges til med stor præcision at lokal-isere, hvor deltagerne i samtalen befinder sig, som er blevet delt med NSA.

	»Vi bruger det til at holde styr på, hvor meget, vi indsamler, hvor, og hvilke myndigheder, der har givet lov til det, og så videre. NSA løj om dets eksistens foran Kongressen,« sagde Edward Snowden om programmet til avisen The Guardian, da det blev afsløret i juni.

	Ikke usædvanligt højt tal

	På pressekonferencen i går sagde efterretningschef Kjell Grandhagen, at 33 millioner stykker metadata ikke er noget usædvanligt højt tal.

	»Et sådant tal er egentlig ikke så forfærdeligt højt set i forhold til den totale mængde af global kommunikation. Det er ikke noget, der kun har foregået i en måned. Det foregår nu, og det kommer til at foregå i fremtiden,« fortalte han.

	Men efterretningschefen afviser, at NSA skulle have aflyttet norske borgere:

	»E-tjenesten er ikke bekendt med, at NSA indsamler oplysninger om norske borgere, og har selvfølgelig heller ikke medvirket til noget sådant«.

	 

	 

