Parlamentsformand går af
Afsløringerne af britiske politikeres misbrug af refusionsregler tvinger Michael Martin til at træde tilbage


 LONDON - Som den første britiske parlamentsformand i 300 år er Michael Martin trådt tilbage.
Den tidligere metalarbejder er blevet skarpt kritiseret for sin rolle i skandalen om britiske politikeres misbrug af diætregler og refusion af boligudgifter.
Den konservative politiker Douglas Carswell var den første, der krævede parlamentsformandens afgang.
"Det er glædeligt og på høje tid. Martin har gjort det rigtige," siger Carswell til Information.
Ifølge gældende regler kan britiske parlamentarikere få refunderet udgifter til dobbelt husførelse. Dette omfatter bl.a. tilbagebetaling af huslån, vedligeholdelse af boligen samt "rimelige udgifter i forbindelse med daglig husholdning". De fleste britiske parlamentarikere har en bolig i den kreds, hvor de er valgt, og de fleste af dem har også en bolig i London, hvor parlamentet ligger. Parlamentarikere fra alle partier har fået refunderet store beløb gennem ordningen.
Carswell var en af de politikere, der råbte vagt i gevær, da der opstod rygter om hans parlamentariske kollegers misbrug af reglerne.
Sammen med den tidligere sportsminister - Labours parlamentsmedlem Kate Hoey - har Carswell længe argumenteret for, at der burde indføres gennemskuelige regler for dobbelt husførelse.
Måtte ikke give interview
Parlamentsformand Michael Martin var også formand for det udvalg, der godkendte politikernes mange bilag, og han har længe kæmpet imod offentliggørelsen af bilagene. I sidste uge kritiserede Martin - fra parlamentets talerstol - de politikere, der havde talt med pressen om sagen.
"Jeg kan godt selv holde til det. Men det var dumt gjort. At kritisere os for at tale med pressen og at være forarget over, at pressen skriver om vores surrealistiske overforbrug, det er hykleri og naivt," siger Carswell.
Han har i en avisartikel i The Daily Mail krævet parlamentsformandens afgang. Dette krav er blevet støttet af den liberale formand Nick Clegg.
Parlamentsformanden er normalt fredhellig, og ingen formand for parlamentet er blevet fjernet i de seneste 300 år.
Selv om hverken premierminister Gordon Brown eller den konservative leder David Cameron havde krævet Martins afgang, afholdt de sig fra at støtte formanden aktivt.
Nye afsløringer
I går var der nye afsløringer. Den konservative skyggeminister for offentlige anliggender, Oliver Letwin, har fået refunderet udgifter til et opvarmningsanlæg under sin private tennisbane, den tidligere konservative minister Douglas Hogg har fået 50.000 kroner skattefrit for at rense voldgraven rundt om sit slot, og flere Labour-politikere - bl.a. integrationsminister Hazel Blears - har modtaget hjælp til afdrag af huslån, der allerede var tilbagebetalt for fem år siden.
"Det er en trist, trist affære, og den bliver stadig mere absurd," siger den konservative politiker Douglas Carswell med et citat fra en gammel Elton John-sang.
Forsvarer politikerne
Men nogle forskere mener, at det er forståeligt, at politikerne udnytter systemet. En af dem, der forsvarer politikerne, er politologen David Butler fra Oxford University.
"Set i internationalt perspektiv er der tale om pebernødder. Britiske politikere er relativt dårligt lønnet (de tjener ca. 600.000 kroner årligt, red.). I andre lande tjener de meget mere. I USA f.eks. tjener de det dobbelte," siger Butler.
Han fremhæver, at der er langt mere korruption i Irland.
"Den tidligere irske premierminister Bertie Ahern købte en lejlighed kontant i en pub og gjorde det med bunter af pengesedler, som han angiveligt havde vundet på travbanen. Det er langt værre. Selvfølgelig er det på kanten af det etiske - og måske også på kanten af det lovlige - men dette er ret beset i småtingsafdelingen," siger Butler.
Men det argument overbeviser ikke vælgerne. Den seneste meningsmåling viser, at alle partier lider under skandalen. De konservative har mistet 15 procent tilslutning og ligger nu til 30 procent. Labour har mistet 10 procent og står til at få 17 procent ved Europa-Parlamentsvalget.
Det eneste parti, der nyder godt af skandalen, er De Grønne. Et parti, der ikke er repræsenteret i parlamentet.


