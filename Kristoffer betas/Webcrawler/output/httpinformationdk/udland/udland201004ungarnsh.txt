Ungarns højrefløj stormer frem
De marcherer i sorte uniformer og fører sig frem med en hadsk retorik rettet mod romaer og jøder. Fascistpartiet Jobbik drømmer om et Storungarn og står til at blive de store vindere ved søndagens valg
Partiets Jobbiks gadesoldater kaldet Magyar Garda, (den ungarske garde) marcherer i sorte bukser, hvid skjorte og sort vest, som i en film fra mellemkrigstiden. Garden blev sidste år forbudt af en ungarsk domstol, da gardens uniformslignende antræk, bringer mindelser om de ungarske fascister, der samarbejdede med den nazistiske besættelsesmagt.


 BERLIN - Højreekstremismen har fået godt tag i Ungarn. Det ligger fast forud for søndagens ungarske valg, hvor det ungarske fascistparti Jobbik, der åbent lufter had til etniske minoriteter og marcherer på gaden i sorte uniformer, er spået et overraskende valgresultat på mellem 15-20 pct. af stemmerne.
Sammen med det nationalkonservative parti Fidesz står fascisterne i Jobbik dermed til at blive valgets sejrherre, mens det regerende socialistparti har haft alvorlige vanskeligheder med at overbevise den ungarske befolkning.
Eksperter og kommentatorer frygter, at Ungarn fremover vil få et højrenationalt flertal i parlamentet.
Ifølge Melani Barlai, der forsker i ungarsk politik ved det tekniske universitet i Chemnitz i Tyskland, er udviklingen i Ungarn en del af en generel europæisk højredrejning. Men der er også særlige ungarske forhold, der gør sig gældende, understreger Barlai over for Information:
»Partiets succes reflekterer den almene frustration i Ungarn, men den er også en konsekvens af magtpolitiske konflikter mellem det socialistiske parti og det højrepopulistiske Fidesz. Af protest stemmer man nu på Jobbik, der beskæftiger sig med temaer, der er blevet forsømt af de andre partier«, siger Barlai til Information og nævner som eksempler:
»Den dramatiske finansielle situation i landet, et nedslidt socialvæsen og uddannelsessystem, såvel som antallet af romaer, der bliver gjort til genstand for en hadsk retorik fra Jobbik.«
Også den tidligere korrespondent ved Sydsvenska Dagbladet og mangeårige Østeuropa-kender Richard Swartz kalder Ungarn for »avantgarden«, når det gælder parlamentarisk baseret højreekstremisme i Østeuropa og understreger over for Information:
»I Ungarn har man altid kendt til de radikale nationalistiske strømninger. Men situationen er blevet radikaliseret af den økonomiske krise og den politiske impotens i Ungarn. Jobbik har kunnet etablere sig lynhurtigt.«
Hvis den økonomiske krise fortsætter på europæisk niveau, vil en lignende udvikling også snart kunne ses i andre østeuropæiske lande, advarer Swartz.
Grundlovsændring
Og netop den lynhurtige og overraskende fremgang for Jobbik, der blev dannet i 2003, kan nu kulminere i et jordskredsvalg, der kan få betydning for Ungarns samlede nationale højrefløj.
Efter morgendagens valg hedder landets nye regeringsleder ifølge alle prognoser Viktor Orbán, der som formand for landets store højrepopulistiske parti  Fidesz allerede stod i spidsen for en ungarsk regering i perioden 1998-2002.
Fidesz har også gjort sig til talsmand for en hård linje mod udlændinge og mindretal, hvilket atter har sendt Orbáns nationalkonservative folkeparti tilbage på vinderkurs. Fidesz står til at hente op mod 60 pct. af de ungarske stemmer og er dermed særdeles tæt på at opnå de afgørende flertal på to tredjedele i parlamentet, som tillader vidtrækkende grundlovsændringer.
Alligevel er eksperter og kommentatorer usikre på, om det nationalkonservative Fidesz kan blive enige med det uregerlige fascistparti Jobbik, der har større erfaring med effektiv populisme og symbolpolitiske udmeldinger end med konkret politisk ledelse.
Også Jobbiks tradition for at kritisere Fidesz kan blive et problem for et regeringssamarbejde mellem de to partier.
Ifølge Jobbik har Fidesz således svigtet den nationale sag ved at danne alliancer med det postkommunistiske socialistparti (MSZP).
Ligeledes har Jobbik-politikere luftet utilfredshed med, at Fidesz har stemt for optagelse af Rumænien i EU og har accepteret Lissabon-traktaten. Som Richard Swartz siger til Information.
»De er næsten fjendtlige over for EU. Deres koncept er nationalistisk, og Bruxelles står for dem for en kosmopolitisk indstilling, der negligerer ungarske interesser.«
Sorte uniformer
I modsætning til andre højreekstremistiske partier i Europa, eksempelvis det tyske NPD (Nationaldemokratische Partei Deutschlands), har Jobbik haft held med at kombinere en stærk tilstedeværelse i gadebilledet med parlamentarisk succes.
Partiets gadesoldater kaldet Den Ungarske Garde, der marcherer i sorte bukser, hvid skjorte og sort vest, blev sidste år forbudt af en ungarsk domstol.
Den ungarske ret pegede blandt andet på, at gardens uniformslignende antræk, bringer mindelser om de ungarske fascister, der i samarbejde med den nazistiske besættelsesmagt sendte flere hundrede tusinde ungarske jøder i døden i tyske koncentrationslejre. Men selv om retten har forbudt Jobbiks gadesoldater at marchere i gaderne, har de i praksis fortsat sine gøremål under navnet Den Nye Ungarske Garde.
Ifølge politologen Melani Barlai skal en del af årsagerne til den ungarske opbakning til Jobbik findes i Ungarns manglende evne til at konfrontere sig med den delvist fascistiske fortid:
»I Ungarn hælder man til at feje problemerne ind under gulvtæppet. Sådan har det været i årtier. Pludselig kommer så et nyt parti og en ny bevægelse og griber fat i de temaer og iværksætter et netværk i landet og mobiliserer befolkningen.«


