Klog fremrykning, men ikke risikofri
Reelt har afghanske styrker allerede ansvar for de fleste operationer i byer som Gereshk, påpeger strategisk Afghanistan-ekspert. Men uden for byerne risikerer man at give Taleban øget fodfæste og kontrol med forbindelseslinjerne


 Det er grundlæggende klogt at fremrykke overdragelsen af ansvaret for sikkerheden i bl.a. byen Gereshk i den urolige Helmandprovins fra de dansker styrker til de afghanske. Men uden risiko er det ikke.
Det vurderer Ole Kværnø, chef for Institut for Strategi ved Forsvarsakademiet og tidligere udsendt til Afghanistan med ansvar for civil myndighedsopbygning i Kandahar, naboprovins til Helmand.
»Vi kommer måske lidt hurtigere ud end i Kandahar, hvilket selvfølgelig indebærer en vis risiko, når det gælder Gereshk. Ved at øge tempoet risikerer man således, at Taleban benytter lejligheden til at demonstrere, at den har de gennemskuet. Men reelt har størstedelen af alle operationer – i særdeles politioperationer – i en lang periode været under afghansk ansvar i Gereshk. Derfor er det fornuftigt nok at gøre det,« siger Ole Kværnø.
Ved at frigøre sig fra det sikkerhedsmæssige ansvar tidligere end hidtil planlagt får man bl.a. bedre tid og flere ressourcer til den kapacitetsopbygning med instruktørtræning m.m., som skal fortsætte.
Hvis de afghanske styrker viser sig at være for svage, og det går galt, kan man så rulle processen tilbage?
»Det er sværere at gøre med vore egne midler, fordi vi i forvejen er ved at tynde ud i vore kampstyrker. Så vi må i givet fald forlade os på, at andre vil kunne gøre det. Men vore tilbageværende styrker vil kunne fungere som en slags mobil reserve, som de afghanske myndigheder kan ringe efter, hvis det går helt galt,« siger Ole Kværnø.
Han kalder det »svært problematisk«, at overdragelsen af ansvaret er bundet til befolkningscentre som Gereshk.
»Dermed har vi accepteret, at den afghanske regering har vigende eller slet ingen kontrol uden for befolkningscentrene og kommunikationsvejene imellem dem. Det indebærer en betydelig risiko i både Helmand- og Kandahar-provinsen for, at Taleban får øget fodfæste i landdistrikterne.«
Kværnø ser dette dilemma som et udslag af, at der er fast bagkant på den samlede operation: De danske kampstyrker skal være helt ude i 2014, uanset hvor langt man er nået.
Han betoner, at den afghanske præsident Hamid Karzai, som søndag annoncerede den fremrykkede ansvarsoverdragelse fra de NATO-ledede ISAF-styrker en række steder i landet, står i et svært dilemma.
»Karzai er splittet mellem på den ene side at ville leve op til befolkningskravet om at reducere ISAF’s fodaftryk meget hurtigt i konsekvens af rækken af meget synlige skandaler, og så på den anden side behovet for, at ISAF og i særdeleshed amerikanerne bliver så længe som muligt.«

