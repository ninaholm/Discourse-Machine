USA er allerede mærket af klimaændringer
Tørke som følge af mindsket nedbør, øget fordampning og øget vandtab fra planter er allerede  alvorlig mange steder i USA. Uden aktiv klimapolitik kan temperaturen i USA stige med over fem grader inden år 2100, og konsekvenserne vil blive fatale, advarer forskere i rapport bestilt af  Det Hvide Hus
Klimaændringerne påvirker allerede dagens amerikanske samfund fra Alaska i nord til sydkysten mod Den Mexicanske Golf, som her New Orleans i 2005.  Ændringerne omfatter en forøgelse af voldsomme regnvejr, stigende temperaturer og vandstand i havene, hastigt skrumpende gletsjere og meget mere. Med den store hastighed, ændringerne sker med, truer den måde, samfundet er indrettet på,  advarer en rapport som blev fremlagt i går i Washington.


 Mens USA-s kongres diskuterer, hvordan nationens første klimapolitik skal se ud, afslører den amerikanske regerings eksperter, at USA allerede er tydeligt mærket af den menneskeskabte globale opvarmning. Og hvis ikke der både i USA og globalt iværksættes en aktiv klimapolitik, kan temperaturen i USA stige med helt op til seks grader Celsius i dette århundrede, med en lang række samfundstruende konsekvenser til følge.
Øjebliksbilledet og advarslen blev fremlagt i går i Washington af  US Global Change Research Program , et videnskabeligt samarbejde mellem Det Hvide Hus og en række føderale myndigheder og forskningsinstitutioner.
»De observerede klimaforandringer, vi beskriver i rapporten, er ikke synspunkter, der kan diskuteres. Det er fakta, som der må handles ud fra. Vi mærker allerede virkningerne af klimaændringer i alle regioner og i mange dele af samfundet og økonomien,« sagde Jerry Melillo, seniorforsker ved US Marine Biological Laboratory og en af rapportens hovedforfattere, på et pressemøde i Det Hvide Hus i går.
Rapporten  Global Climate Change Impacts in the United States  fastslår, at klimaændringerne påvirker dagens amerikanske samfund fra Alaska til Hawai.
»De omfatter en forøgelse af voldsomme regnvejr, stigende temperaturer og vandstand i havene, hastigt skrumpende gletsjere, tøende permafrost, forlængede vækstsæsoner, en længere isfri periode i havet og på søer og floder, tidligere snesmeltning og forandring af floders løb. Disse forandringer forudses at blive forstærket,« hedder det i rapporten.
Den fortæller, at afhængigt af den globale CO2-udledning og klimapolitik kan gennemsnitstemperaturen i USA i år 2100 være steget med to-seks grader, med de største stigninger i det amerikanske Midtvesten, i det nordøstlige USA samt i Alaska med de sårbare perma frostområder. Allerede i dag er vinteren i bl.a. Midtvesten næsten fire grader varmere end for 30 år siden.
»Nogle af ændringerne er indtruffet hurtigere end varslet i tidligere vurderinger,« hedder det i rapporten.
Strid om vand
De ændrede vejrforhold som følge af de stigende temperaturer mærkes allerede i form af mere ekstreme nedbørsmønstre.
Bl.a. det nordøstlige USA får både nu og i fremtiden større nedbørsmængder med stigende risiko for oversvømmelser. I andre regioner er billedet det modsatte.
»Tørke som følge af mindsket nedbør, øget fordampning og øget vandtab fra planter er en alvorlig sag i mange regioner, især mod vest,« fastslår rapporten.
Vandforsyningerne vil i stigende grad blive knappe og føre til svære valg mellem konkurrerende anvendelser, hvilket kan føre til konflikter, både i de enkelte delstater, mellem staterne og mellem USA og dets naboer.
»Mexico og USA er allerede uenige om den aftalebundne fordeling af vandet fra Rio Grande og Colorado River,« hedder det.
Mens atmosfærens øgede CO2-koncentration generelt vil øge landbrugsafgrøders produktivitet, så vil høje temperaturstigninger og de ekstreme nedbørsmønstre med for meget eller for lidt vand gå ud over landbrugsudbyttet. Det gør også andre klimabetingede ændringer.
»Ukrudtsarter, sygdomme og insektangreb drager fordel af opvarmningen, og ukrudt har også gavn af højere CO2-koncentrationer, og det øger presset på afgrøderne,« noterer rapporten, som tilføjer, at forringede græsningsarealer i kombination med mere sygdom og ekstreme vejrsituationer vil ramme og hæmme produktiviteten i det amerikanske husdyrhold.
Tærskler og onde cirkler
Rapporten gennemgår tilsvarende den hidtidige og kommende opvarmnings konsekvenser for den amerikanske befolknings sundhed - flere dødsfald på grund af hedebølger, mere sygdom på grund af vand- og insektbårne sygdomme - såvel som for amerikanske økosystemer. Økologen Jerry Melillo nævnte f.eks. på pressemødet, hvordan temperaturstigninger i de store amerikanske søer er på vej til at overskride kritiske temperaturtærskler, hvor bestande af koldtvands-ferskvandsfisk kan kollapse.
I den amerikanske energisektor vil opvarmningen ifølge rapporten føre til øget elforbrug, fordi behovet for afkøling i form af bl.a. aircondition vil stige. Samtidig vil opvarmningen vanskeliggøre dele af energiproduktionen og give anledning til op til flere -onde cirkler-.
»Energiproduktionen vil sandsynligvis blive hæmmet af stigende temperaturer og begrænsede vandressourcer i mange regioner (...) Klimaforandringer må forventes at påvirke nogle vedvarende energikilder på tværs af nationen såsom vandkraftproduktion i regioner, der er ramt af ændrede nedbørsmønstre og snesmeltning.«
Opvarmningen forårsaget af fossile energikilder kan altså vanskeliggøre udnyttelsen af nogle af de CO2-fri energiformer, der skal muliggøre udfasningen af fossil energi.
Rapporten vil nu blive afleveret til politikerne i Kongressen, der de kommende måneder skal søge at nå til enighed om, hvor radikalt USA skal gribe ind over for de stigende CO2-udledninger, temperaturer og klimaforandringer.
Én central pointe i rapporten er, at klimapolitikken må forventes hele tiden at skulle opdateres i lyset af de til dels uforudsigelige konsekvenser.
»Mennesker har før tilpasset sig klimaændringer, men fremover vil det blive særlig vanskeligt, fordi samfundet ikke vil skulle indrette sig på en ny stabil tilstand, men efter et bevægeligt mål. Klimaet vil vedvarende blive forandret og med temmelig stor hastighed bevæge sig uden for den ramme, samfundet er indrettet efter,« konkluderes det.


