Voldsomme demonstrationer i Pakistan
Oppositionsleder Nawaz Sharif trodsede husarrest og gik i spidsen for en omfattende protest-march fra Lahore til hovedstaden Islamabad


 Pakistans oppositionsleder, Nawaz Sharif, trodsede i går den husarrest, politiet havde sat ham i, og erklærede, at han var leder af en protestmarch mod regeringen i Islamabad. Demonstrationen udartede til sammenstød mellem politiet og stenkastende demonstranter.
Den tidligere premier-minister, som nu er en af de mest populære politiske ledere i landet og stod i spidsen for omkring 10.000 tilhængere i en forbudt demonstration i Lahore, opgav planer om at tale til mængden, men omdirigerede marchen og satte kursen mod Islamabad, da mørket faldt på.
Sharif, der sidder fast i en magtkamp med præsident Zardari, efter at Pakistans højesteret den 25. februar forhindrede ham i at opstille som premierminister, kræver, at regeringen genindsætter de dommere, som tidligere præsident og general Pervez Musharraf fyrede. 
"Vores skæbne er Islamabad. Vi er taget af sted mod Islamabad," sagde Sharif til den private tv-kanal Geo i et telefoninterview fra sit skudsikre køretøj, som fortsat befandt sig i Lahore.
"Opbakningen fra folket er fantastisk. Det er et gyldent øjeblik i Pakistans historie. Det er forspillet til en revolution," sagde han og lovede at "redde Pakistan fra dem, der har taget landet som gidsel".
Spærret af containere
Myndighederne spærrede udfaldsvejen fra Lahore med kæmpemæssige skibscontainere, som Sharifs tilhængere forsøgte at fjerne ved hjælp af kraner, men det var ikke umiddelbart klart, om Sharif ville være i stand til at forlade byen. Soldater bevæbnet med geværer lukkede de vigtigste indfaldsveje i Islamabad fra kasernebyen Rawalpindi, sagde en AFP-korrespondent.I de mest voldelige optrin, siden krisen begyndte, gik kampklædt politi løs på demonstranter med knipler, ligesom de affyrede tåregas i Lahore. Vidner sagde, at mindst et dusin mennesker blev kvæstet.
Oppositionsledere, dommere og jurister har på det seneste ved flere lejligheder demonstreret mod den siddende regering. De kræver, at den tidligere formand for landets højesteret og 60 andre dommere bliver genindsat, efter at den tidligere præsident og militærleder, Pervez Musharraf, i 2007 fyrede dem. ritzau/AFP


