Storsvindel med CO2-kvoter
Ifølge Europol har skatteyderne i Europa lidt et tab på 37 milliarder kroner i løbet af halvandet år som følge af svindel med momsafregning ved handel med CO2-kvoter


 Kvoterne med CO2, der var tænkt til redde klimaet og dermed bane vej for en grønnere fremtid, har i stedet tiltrukket den organiserede kriminalitet. Det vurderer Europol, der anslår, at momssvindel i forbindelse med køb og salg over landegrænser af CO2-kvoter og -kreditter har betydet et tab for de europæiske skatteydere på ca. 37 milliarder kroner i løbet af de sidste 18 måneder.
Direktøren for Europol, Rob Wainwright, advarer mod, at den omfattende svindel »truer troværdigheden ved EU's Emission Trading System.«
I nogle lande skyldes op til 90 procent af volumen i kvotehandlen momssvindel, mener det europæiske politisamarbejde. Samlet anslås det, at omsætningen af CO2-kvoter i 2009 vil komme op på 675 milliarder kroner.
Også det danske kvoteregister, der hører under Energistyrelsen, er i fokus. Europol, der har haft mistanke siden slutnignen af 2008, henviser til maj måned 2009, hvor markedet toppede med flere hundrede millioner kvoter solgt f.eks. i Frankrig og Danmark.
Derfor er der også dansk deltagelse i den arbejdsgruppe, som Europol omsider har nedsat med deltagelse af seks lande.
Frankrig, Holland, Storbritanien og Spanien har allerede strammet reglerne for momsfradrag ved international kvotehandel.
Og for en uge siden kom Danmark også med, idet Folketinget i sjælden set samdrægtighed vedtog lovforslag 19, der indfører omvendt momsbetaling.
Normalt er det leverandøren, der skal betale salgsmomsen, mens køberen på sin side kan fratrække momsen. Ved at bytte rundt, så køberen både skal indbetale og afregne for moms, mener regeringen at have sat en prop i hullet for momskarrusellerne.
De forøgede indtægter til statskassen kommer i øvrigt til at indgå i de skattelettelser, som regeringen og støttepartiet aftalte i foråret.
Danske tab?
Om også danske skatteydere har lidt tab, er endnu ikke til at afgøre. Ifølge skatteminister Kristian Jensen (V), havde SKAT i udgangen af november kun konstateret et tab på knap halvanden million kroner, men flere sager, som SKAT efterforsker, er endnu ikke afsluttet.
Lovforslaget er for så vidt blot en følge af ændringer i EU-retten, og det afstedkom en uventet kærlighedserklæring fra Mikkel Dencker, da forslaget blev behandlet: »I Dansk Folkeparti er vi jo ikke videre begejstrede for EU i alle sammenhænge, men i den her sammenhæng, hvor det handler om nogle ændringer af systemet, synes vi, det lyder ganske fornuftigt.«

