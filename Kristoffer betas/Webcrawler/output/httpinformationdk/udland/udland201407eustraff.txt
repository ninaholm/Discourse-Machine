EU vil straffe russisk økonomi fra flere sider
Finanssektoren, oliesektoren, våbeneksporten og en række centrale enkeltpersoners formuer rammes af nye sanktioner. Ukraine-krisen og sanktionerne er nu med til at sætte Ruslands økonomiske vækst i stå
Ruslands præsident Putin taler med sin finansminister Anton Siluanov og direktøren for den russiske centralbank Elvira Nabiullina.


 Mens de ukrainske sikkerhedsstyrker angiveligt forbereder et angreb på de prorussiske separatisters sidste højborg i det østlige Ukraine, millionbyen Donetsk, ventes EU-landene i dag at stramme sanktionerne mod Rusland markant.
De nye sanktioner vil i givet fald blandt andet afskære de statsejede russiske banker fra adgang til det europæiske kapitalmarked og dermed føje sanktioner mod hele sektorer til den voksende liste af sanktioner mod navngivne enkeltpersoner og virksomheder, som EU udvidede fredag i sidste uge og ventes at udvide yderligere i de nærmeste dage.
Den forventede EU-enighed om de nye, såkaldte Niveau 3-sanktioner kan tilskrives nedskydningen af det malaysiske fly, MH17, som har øget presset på Ruslands præsident Putin og EU’s behov for at vise handlekraft.
Forslaget til sektor-sanktioner er på EU-landenes anmodning udarbejdet af EU-Kommissionen og forelægges i dag til formiddag landenes EU-ambassadører i Bruxelles. Indholdet er lækket via Financial Times og siger blandt andet: »Det skal være forbudt direkte eller indirekte at foretage transaktioner med, yde finansiel eller investeringsmæssig service til eller på anden vis handle med omsættelige værdipapirer eller pengemarkedsinstrumenter udstedt (…) af finansielle institutioner eller andre institutioner etableret i Rusland med et direkte mandat til at fremme den russiske føderations økonomi.«
Forbuddet, der også skal gælde europæiske investorers samarbejde med enkeltpersoner, der handler på vegne af de russiske finansinstitutioner, vil bl.a. indebære, at russiske banker ikke længere kan sælge nyudstedte obligationer eller aktier i EU og ad den vej rejse penge til den russiske økonomi. Ifølge EU-dokumentet blev 47 pct. af alle obligationer, som udstedtes af de statskontrollerede russiske banker, sidste år solgt via det europæiske kapitalmarked og indbragte herved godt 55 mia. kr.
En begrænsning i sanktionen er dog, at den kun gælder russiske banker, som er mindst 50 pct. statsejede, og kun nye værdipapirer udstedt efter datoen for sanktionens ikrafttræden.
Eksklusionen fra det europæiske kapitalmarked vil tvinge de russiske banker til i højere grad at søge kapital fra indenlandske kilder – eller i asiatiske lande som Kina – og det kan dræne de kapitalkilder, som andre dele af russisk erhvervsliv i dag er afhængige af.
Til dette kommer det yderlige pres på russiske virksomheder og russisk økonomi, der følger af andre sektorsanktioner i det aktuelle forslag. Disse omfatter et forbud mod at sælge teknologi og udstyr til de dele af den russiske olieindustri, der handler om boringer på dybt vand, olieefterforskning i Arktis samt skiferolie. Undtaget i forslaget er imidlertid den russiske gassektor, som en række EU-lande er afhængige af.
I dagens sanktionsforslag indgår også et forbud mod eksport til Rusland af våbenteknologi, ammunition og teknologi med dobbelt civil og militær anvendelsesmulighed. Her er undtagelsen – blandt andet af hensyn til Frankrig, der er på vej med to krigsskibe til den russiske flåde – at eksporttilladelse vil kunne gives til militær teknologi, hvis en aftale herom er indgået før de nye sanktioners ikrafttræden.
Personlisten
Sektorsanktionerne vil følge den stadigt voksende liste af EU-sanktioner mod enkeltpersoner, virksomheder og organisationer. Fredag føjede EU 15 nye personnavne samt 18 ’enheder’ til den eksisterende liste, der hermed omfatter 87 personer og 20 virksomheder eller organisationer.
Blandt de nye på listen er Alexandr Bortnikov, direktør for sikkerhedstjenesten FSB, Mikhail Fradkov, direktør for Den Russiske Føderations Sikkerhedsråd, Nikolai Patrushev og Rashid Nurgaliev, begge medlemmer af samme, samt Mikhail Degtyarev, medlem af statsdumaen.
For disse og de øvrige på sanktionslisten gælder, at deres mulige formuer, aktier og andre værdier i Europa bliver indefrosset med øjeblikkelig virkning, samt at de får indrejseforbud i EU. Hensigten er at få disse centrale skikkelser fra sikkerhedstjeneste og duma til at lægge pres på Putin for at ændre kurs, fordi deres personlige økonomi nu trues af konflikten og den russiske støtte til separatisterne på Krim og i det østlige Ukraine.
Blandt de nye virksomheder, hvis økonomi søges ramt via EU-sanktionerne, er en række virksomheder på Krim, som tidligere var ejet af den ukrainske stat, men »i strid med ukrainsk lov« blev overført til Republikken Krim af områdets løsrivelsesparlament i april. Tilsvarende rammes en række selvudråbte institutioner samt flere separatistorganisationer i det østlige Ukraine.
Trængt økonomi
Formålet med de forventede sektorsanktioner er at destabilisere Ruslands nationale økonomi for derigennem at tvinge præsidenten til et kursskifte i Ukraine-konflikten.
»At lægge restriktioner på adgangen til kapitalmarkeder for statsejede russiske finansinstitutioner vil øge disses omkostninger til rejsning af kapital og hæmme deres evne til at finansiere den russiske økonomi (...) Det vil også skabe et klima af markedsusikkerhed, som sandsynligvis vil påvirke forretningsmiljøet i Rusland og accelerere kapitalflugten,« hedder det i et dokument fra EU-Kommissionen til EU-landenes regeringer.
Kilder i EU-systemet siger til netmediet EUobserver, at sanktionerne skønnes at ville koste den russiske økonomi godt 170 mia. kr. i år og knap 560 mia. næste år, svarende til henholdsvis 1,5 pct. og 4,8 pct. af Ruslands BNP.
Finansmagasinet The Economist bedømmer de sandsynlige negative konsekvenser som mere alvorlige, eftersom mistilliden til den russiske økonomi fører til markedets meget lave værdisætning af aktier i russiske selskaber og ringere lyst til at investere i landets virksomheder. Alene forventningen om de nye sanktioner fik således mandag kursen på russiske aktier til at dale – for tredje dag i træk.
Sanktionerne mod finanssektoren kan også føre til international usikkerhed om Ruslands kreditværdighed og evne til tilbagebetaling af lån og dermed lede til kapitalflugt og mindre risikovillighed hos finansielle investorer uden for EU.
Moscow Times taler om en kapitalflugt på omkring 560 mia. kr. allerede i dette års første halvdel og noterer, at landets økonomi nu balancerer på randen af recession.
Den Internationale Valutafond, IMF, nedjusterede i sidste uge sine BNP-prognoser for Rusland – fra et hidtidigt vækstskøn på 1,3 pct. i år til nu blot 0,2 pct. og tilsvarende en nedjustering for 2015 fra 2,3 pct. til én pct.
»Aktiviteten i Rusland er faldet skarpt i takt med, at geopolitiske spændinger yderligere har dæmpet efterspørgslen (…) I Rusland forventes investeringerne fortsat at være svagere i længere tid i lyset af geopolitiske spændinger,« skriver IMF.
Vesten rammes også
I Moskva er den officielle reaktion, at sanktionerne ikke vil betyde noget nævneværdigt for den nationale økonomi.
»De aktuelle sanktioner vil ikke få nogen makroøkonomisk effekt. De er et problem for bestemte virksomheder,« siger Andrei Belousov, ledende rådgiver for regeringen i Moskva, til russiske medier.
»Peanuts« sagde andre regeringsrepræsentanter tilsvarende ifølge Reuters. Og den russiske udenrigsminister Sergei Lavrov sagde i går til internationale medier, at »jeg kan forsikre jer om, at vi vil overvinde alle vanskeligheder, som måtte opstå i visse dele af økonomien. Måske vil vi blive mere uafhængige og mere sikre på egen styrke.«
Ikke desto mindre hævede den russiske centralbank i fredags renten for tredje gang på kort tid, angiveligt for at støtte rublen og mindske inflationsrisikoen, men med en yderligere barriere for BNP-væksten som konsekvens.
De udvidede EU-sanktioner, som er ledsaget af lignende nye sanktioner fra USA såvel som fra Japan, får også en omkostning for de vestlige lande selv og deres virksomheder. Endnu ikke på grund af de mere eller mindre officielle modsanktioner, som Moskva opererer med – indrejseforbud for en række ledende amerikanske politikere, en mulig lukning af McDonald’s-restauranter i Rusland på grund af påståede hygiejneproblemer m.m. – men mere fordi man på grund af egne sanktioner og den russiske økonomis svækkelse mister finansiel og anden handel med russerne.
Tyskland har f.eks. 6.000 virksomheder, der driver forretning i eller med Rusland, Frankrig har sine krigsskibe at sælge, olieselskaberne BP, Shell og Exxon Mobil har alle investeringer i russiske olieprojekter, der kan komme i fare, Danmark har ifølge Dansk Industri eksportindtægter på tre milliarder kroner, som kan blive berørt, Storbritannien har sit finansielle centrum i London, som ifølge Downing Street 10 vil komme til at føle »en vis smerte«.
Ikke desto mindre vurderedes det altså i går, at EU-landene i dag – og i lyset af MH17-nedskydningen – vil kunne finde fodslag om de skærpede sanktioner.

