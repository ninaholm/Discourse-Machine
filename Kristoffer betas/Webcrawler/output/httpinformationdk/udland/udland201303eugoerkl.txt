EU gør klar til ny klimakonfrontation
I dag præsenterer EU-Kommissionen sit bud på nye strammere klima- og energimål for 2030. Nogle lande og industriinteresser ventes at kæmpe hårdt imod, og det bliver en kamp mod tiden at nå i land, inden Kommissionen skiftes ud og nyt Europa-Parlament skal vælges i 2014
Klima


 Klimakommissær Connie Hedegaard og EU-Kommissionen indleder nu en kamp mod uret for en strammere langsigtet energi- og klimapolitik for Europa.
På et pressemøde i dag i Bruxelles vil klimakommissæren præsentere Kommissionens såkaldte grønbog med bud på nye energi- og klimamål for EU frem til 2030. Den nuværende kommission skal imidlertid udskiftes til juli næste år, og Europa-Parlamentet er på valg i maj 2014, og spørgsmålet er, hvor meget processen med at forhandle de nye mål vil blive hæmmet af valgkamp eller af bevidste forsøg på forhaling til efter valgene af ny kommission og parlament.
»Kommissionens holdning er, at vi skal prøve at nå så langt, vi overhovedet kan. Men at komme fuldstændig igennem forhandlingerne, inden parlamentet 1. april næste år går i valgkamp, bliver meget svært,« siger Connie Hedegaard.
Kommissionens grønbog, som Information er i besiddelse af, og som nu sendes i høring frem til den 1. juli, foreslår et nyt mål på 40 pct. reduktion af EU’s drivhusgasudledninger i 2030, målt i forhold til basisåret 1990.
Det gældende mål siger 20 pct. reduktion af udledningerne i 2020, og det mål er EU – bl.a. takket være den økonomiske nedtur – på ret kurs til at opfylde. 40 procentmålet for 2030 er imidlertid ifølge Kommissionen nødvendigt for at leve op til den vedtagne langsigtede forpligtelse om 80-95 pct. reduktion i 2050 – en forudsætning for at kunne overholde det FN-besluttede mål om at begrænse den globale opvarmning til to grader.
Samtidig foreslår grønbogen det hidtidige mål om 20 pct. vedvarende energi i EU’s energiforsyning i 2020 skærpet til 30 pct. i 2030.
EU har også i dag et mål om 20 pct. energibesparelser i 2020 målt i forhold til fremskrivninger foretaget i 2007. Dette mål er dog ikke juridisk bindende for landene, og »Kommissionens foreløbige analyser peger på, at man med den aktuelle politiske indsats ikke vil nå 2020-målet«.
Først i 2014 ventes en endelig evaluering af medlemslandenes energispareindsats, og af den grund har Kommissionen helt undladt at foreslå et nyt sparemål for 2030. I stedet lægger man i grønbogen op til en diskussion af, om man efter 2020 skal have et absolut mål for energibesparelsernes omfang eller hellere et relativt mål i form af f.eks. energibesparelse pr. BNP-enhed.
»Et relativt mål kan måske bedre tage hensyn til bevægelserne i EU’s økonomi og den økonomiske udviklings realiteter,« hedder det i grønbogen.
Kritik fra starten
Fraværet af et 2030-mål for energibesparelser fremkalder kritik allerede før dagens pressemøde i Bruxelles.
»Måske er jeg ikke uvildig, men ved at læse papiret får jeg ikke indtryk af, at energibesparelser overhovedet er et mål på linje med drivhusgasser og vedvarende energi,« sagde for nylig Jan te Bos, direktør for de europæiske isoleringsproducenters sammenslutning, Eurima, til netmediet Euractiv.
Miljøorganisationen Greenpeace mener, at 40 pct. reduktion af drivhusgasudslippet i 2030 ikke er nok til at holde opvarmningen under de to grader. Dertil kommer, at dette mål bliver svært at nå med en ambition for vedvarende energi på kun 30 pct. og uden noget nyt mål for energibesparelser overhovedet.
»Målet for vedvarende energi i 2030 skal som minimum være 45 pct., og der skal også være et ambitiøst mål for energieffektivisering, hvis man skal sikre den grønne omstilling, der også kan opfylde de langsigtede klimamål i 2050,« siger Tarjei Haaland, klima- og energimedarbejder i Greenpeace.
Også Det Europæiske Råd for Vedvarende Energi, EREC, og European Wind Energy Association, EWEA, peger på 45 pct. vedvarende energi i 2030 som nødvendigt mål.
Fossil afhængighed
Grønbogens mål handler ikke blot om grøn omstilling af hensyn til klimaet, men også af hensyn til EU’s sårbarhed over for importerede fossile brændstoffer, der forventes at stige i pris. Med henvisning til fremskrivninger fra Det Internationale Energiagentur gør Kommissionen opmærksom på, at Europas afhængighed af importeret olie vil stige fra nu godt 80 pct. til over 90 pct. af behovet i 2035, mens afhængigheden af importeret gas vil stige fra godt 60 pct. til over 80 pct., hvis ikke tempoet i den grønne omstilling skrues op. Og fastlægger man ikke snarest de langsigtede mål og rammer for energisystemet, kan der i energisektoren blive truffet beslutninger, der betyder fortsat binding til den fossile energi.
»Lange investeringscyklusser betyder, at den infrastruktur, som der i nær fremtid investeres i, stadig vil være i brug i 2030 og i tiden derefter. Investorerne har derfor behov for sikkerhed og reduceret reguleringsrisiko,« påpeger EU-Kommissionen.Kommissionens beregninger viser, at der i 2030 vil blive brug for ekstra investeringer på 230 mia. euro, hvis den foreslåede grønne omstilling følges, men samtidig vil der blive tale om brændselsbesparelser på 165-315 mia. euro årligt. Dertil kommer besparelser i bl.a. sundhedssektoren som resultat af reduceret luftforurening fra fossil energi, anslået af Kommissionen til ca. 30 mia. euro pr. år.
Connie Hedegaard forudser hårde forhandlinger om grønbogens foreslåede mål. Man ved på forhånd, at lande som Polen ikke vil have et EU-mål for vedvarende energi i 2030 og måske slet ikke nogle nye mål overhovedet.
Op ad bakke
»Polakkerne er tilbøjelige til at sige, at EU ikke behøver komme med noget, før man kender udfaldet af FN’s vigtige klimatopmøde i 2015. Kommissionens klare holdning til et sådant synspunkt vil være, at det duer ikke. De nye 2030-mål er netop en del af det, EU må gå ind i de internationale forhandlinger op til 2015-mødet med,« siger klimakommissæren.
For flere lande og for stærke industriinteresser synes nye grønne klimamål at have lavere prioritet end lave energipriser. Det er blevet tydeligt illustreret i det igangværende slagsmål om EU’s CO2-kvotesystem, hvor flere lande sammen med lobbyorganisationen Business Europe kæmper mod en opstramning af systemet, hvor CO2-priserne er helti bund og incitamentet til at investere klimavenligt dermed helt borte.
»Nogle industriinteresser i Europa siger ’klimapolitik er dyr og derfor dårlig. Bare giv os noget billig energi og nogle nye kraftværker med billigt kul, så bliver vi konkurrencedygtige’. Det er virkelig en forsimpling, der ikke tjener Europas interesser,« siger Connie Hedegaard.
»Konkurrenceevne skal ses meget bredere. At være ressourceeffektiv som del af en intelligent klimapolitik er f.eks. afgørende for en region, der som EU i dag er stærkt afhængig af import af ressourcer udefra.«
Klimakommissæren påpeger, at hvor USA går mod mindre afhængighed af importeret energi i kraft af sin nye store produktion af skifergas og -olie, så går EU mod stigende importafhængighed, hvis ikke energipolitikken lægges om.
»Af mange grunde vil Europa ikke få så billig energi som USA. Derfor er det, der kan være godt for Europas konkurrenceevne, mere vedvarende energi, mere energieffektivisering og derigennem mindre import af fossile brændsler.«
Afvejning
I bestræbelsen på at balancere sit budskab understreger Kommissionen i grønbogen, at rammerne frem til 2030 nok skal sikre langsigtede klimamål, »men også skal reflektere en række vigtige ændringer, der er sket siden de oprindelige rammer blev vedtaget i 2008-09: konsekvenserne af den fortsatte økonomiske krise, budgetmæssige problemer for medlemslande og virksomheder, der har vanskeligt ved at mobilisere midler til langsigtede investeringer, udviklingen på de europæiske og globale energimarkeder – herunder også med hensyn til vedvarende energi, ukonventionel gas og olie samt atomkraft – og husholdningernes bekymringer, hvad angår evnen til at betale for energien samt virksomhedernes hvad angår konkurrencedygtigheden.«
Når grønbogen i dag er blevet fremlagt, indledes en høring over tre måneder, hvor medlemslandene og andre kan kommentere på Kommissionens tanker. Herefter er det ifølge Hedegaard Kommissionens ambition at præsentere dens eget endelige forslag til den ny klima- og energipolitik inden årets udgang, hvorefter egentlige forhandlinger med regeringerne og Europa-Parlamentet kan indledes.
»Nu er der tre måneder frem til den 1. juli, hvor vi kan høre reaktionerne, og det vil også være med til at definere, hvor langt vi tror, vi kan nå.«
EU’s energi-, miljø- og klimaministre får første gang lejlighed til at kommentere Kommissionens grønbog og de nye udspil til 2030-mål, når de mødes til uformelt ministerrådsmøde den 22.–24. april.
 

