De belgiske myndigheder sigter nu seks for Paris-angreb



 Anklagemyndigheden i Bruxelles besluttede i går at rejse tiltale mod en sjette person, der er mistænkt for at have medvirket til angrebene i Paris, skriver AFP.
»I går blev en person anholdt i Bruxelles i forbindelse med afhøringer. Undersøgelsesdommeren har begæret denne person varetægtsfængslet og rejst sigtelser for terrordrab og deltagelse i en terrororganisations aktiviteter,« hedder det fra den føderale statsanklager i Bruxelles.
AFP skriver, at en franskmand, som blev tilbageholdt i forbindelse med angrebene i Paris, kørte den mistænkte Salah Abdeslam tværs gennem Bruxelles dagen efter angrebene uden at vide, at han var involveret. Det siger mandens advokat til nyhedsbureauet. Den 31-årige Ali Oulkadi, som mandag blev sigtet for at hjælpe Abdeslam og deltage i en terrorgruppes drab og aktiviteter, afviser anklagerne.
»Han siger, at han frem for alt ønsker at se Abdeslam anholdt. Ingen vidste, at Salah var efterlyst. Ali Oulkadi vidste det heller ikke,« sagde advokaten, Olivier Martins ved et retsmøde i går efter angrebene i Paris, hvor 130 blev dræbt og omkring 350 blev såret.

