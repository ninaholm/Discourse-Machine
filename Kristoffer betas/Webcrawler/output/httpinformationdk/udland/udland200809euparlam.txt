EU-Parlamentet holder fast i biobrændstoffer
– men neddrosler målet for brug i bilerne. FN-ekspert advarer


 Den voksende kritik af de såkaldt 1. generations biobrændstoffer får ikke Europa-Parlamentet til at afskrive dem som tilsætning til de europæiske bilers benzin eller diesel. Parlamentets industri- og energiudvalg vedtog i går på det samlede parlaments vegne og i fuld enighed sit bud på EU's nye direktiv om vedvarende energi med en fastholdelse af, at 10 pct. af transportsektorens brændstofforbrug i 2020 skal udgøres af vedvarende energi. Men den oprindelige tanke om, at de 10 pct. skulle bestå af bioethanol eller biodiesel har parlamentet dog modificeret til, at mindst fire pct. skal bestå af anden vedvarende energi i form af brint, elbiler eller 2. generations biobrændstof. 
Hvor 1. generation er brændstof lavet på landbrugsafgrøder som f.eks. majs, hvede, sukker eller palmeolie, så skal 2. generations biobrændstof fremstilles af restprodukter og affaldsstoffer som halm, træ, slagteriaffald m.m.
1. generations biobrændstofferne, der for få år siden blev set som et afgørende redskab til at bremse transportsektorens voksende CO2-udledninger, er kommet under tiltagende beskydning, fordi produktionen lægger beslag på jord og afgrøder til fødevareproduktion. Så sent som onsdag fremlagde den særlige rapportør for FN's Menneskerettighedsråd, professor Olivier De Schutter, i New York en hårdhændet kritik af især EU og USA's hidtidige satsning på biobrændstof.
Konkurrencen øges
FN-rapportøren fastslår i en 43 siders rapport, at både støtteordninger for produktion af biobrændstof og det hidtil gældende EU-krav om tilsætning til benzin - 5,75 pct. biobrændstof i 2010 - "har haft betydelig virkning" på de internationale fødevarepriser, der er steget voldsomt det seneste år. De Schutter citerer undersøgelser fra Den Internationale Valutafond IMF og Verdensbanken, der giver biobrændstoffer ansvar for op til 70 pct. af prisstigningerne på nogle fødevareafgrøder.
"Udviklingen i international handel med biobrændstoffer vil yderligere forværre den nuværende situation, hvor den store forbrugerkøbekraft i i-landene vil forårsage konkurrence mellem produktion af fødevarer til lokalt forbrug i u-lande og produktion af afgrøder til transport og andre formål i i-landene," hedder det i rapporten til FN.
I EU-Parlamentets vedtagelse i går indgår et bæredygtighedskrav om, at et givent biobrændstof kun kan certificeres til brug i EU, hvis CO2-reduktionen herved er mindst 45 pct. i forhold til benzin og diesel. Dog kan producenter, der allerede er i gang, fortsætte uden at opfylde bæredygtighedskriterierne frem til 2013.
Et skridt fremad
Britta Thomsen, den socialdemokratiske parlamentsgruppes ordfører, mener, at parlamentets vedtagelse er et stort skridt fremad. Med bæredygtighedskriterierne på plads mener hun, at også 1. generations biobrændstoffer rummer store muligheder.
"Jeg synes, debatten om biobrændstoffer er kørt af sporet. Den spanske regering sagde forleden meget tankevækkende, at kampagnen mod biobrændstoffer er sat i gang af OPEC, der ønsker at forsvare sit salg af olieprodukter til bl.a. transportsektoren," siger Britta Thomsen. 
"Jeg mener selv, at biobrændstofferne rummer en historisk mulighed for at give en række udviklingslande adgang til energi for første gang i historien. Hvis en europæisk efterspørgsel kan stimulere til udvikling af teknologi i Afrika til produktion af biobrændstoffer, så kan det både give en ny eksportmulighed og samtidig egen adgang til energi, som har været så stærkt savnet - bl.a. fordi man i udviklingsbistanden har svigtet energiprojekter."
Direktivforslaget om vedvarende energi og biobrændstoffer, som også rummer det overordnede mål om 20 pct. vedvarende energi i EU i 2020, skal fra næste uge til forhandling mellem Europa-Parlamentet og Ministerrådet. De to instanser skal nå til enighed for at direktivet kan træde i kraft.


