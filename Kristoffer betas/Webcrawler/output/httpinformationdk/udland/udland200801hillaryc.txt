Hillary Clinton i bøn for sorte stemmer
Hillary Clinton håber på en hæderlig scoring i det første primærvalg i en sydstat i dag. Hun har linet de fleste sorte politikere og nogle præster op. Men Obamas popularitet er som en tidevandsbølge


 COLUMBIA, South Carolina - Hillary Clintons bedste argument i en sydstat med mange sorte vælgere er ikke overraskende at understrege solid opbakning fra kendte afro-amerikanske ledere.
Så i går startede præsidentkandidaten den sidste dag inden primærvalget i South Carolina på det afro-amerikanske Benedict College, der blev grundlagt af frigjorte slaver i 1870. Til lejligheden havde hun inviteret sine politiske kammerater fra New York. 
En sort baptistpræst starter valgmødet med en bøn for senator Clinton. Selv fremhæver hun en gudfrygtighed tillært i sit religiøse hjem i Chicago. 
"Vores fremtid afhænger ikke kun af politiske programmer. Vi skal også sige bønner. Guderne må vide, at hvis jeg ikke havde været en bedende person, ville jeg hurtigt have lært det i Det Hvide Hus," siger den tidligere præsidentfrue med en tydelig påmindelse om sine mange personlige kvaler i Det Hvide Hus. 
Men det er også en gestus til South Carolinas fromme sorte vælgere. Hvor religiøse de er, kan konstateres langs statens landeveje. For hvert enkelt nymalet og velholdt baptistkirke på en 10-miles strækning står der mindst 10 i nedslidte, ruinerede eller nedbrændte trailer-boliger. Kirkegængere betaler gladeligt tiende, selv om det går ud over deres eget hus.
Usynlig gæst	
Så det fremkalder latter, når Clinton fortæller nogle ældre kvinder - der står op bagest i kapellet - at hun ikke vil afkræve dem tiende for at finde en siddeplads til dem i første række. Men det er ikke til at tage fejl af, hvem der svæver usynligt over denne menighed. Det er hverken Gud eller Kristus. Det unævnlige navn er Barack Obama. Han er favorit til at vinde demokraternes første primærvalg i en sydstat. Meningsmålinger giver Obama et forspring på 12 procentpoint. Føringen tilskrives næsten udelukkende massiv opbakning fra sorte vælgere, som forventes at ville udgøre mindst 50 pct. af den demokratiske valgdeltagelse.
Dekan Stacey Jones lægger sin titel fra sig og går lige til sagen. 
"Senator Clinton er den bedst kvalificeret kandidat til at lede landet. Men for nogle af os vil det kræve dristighed at gå ind i stemmeboksen og tænke på vort samfund fremfor på vores følelser," bedyrer den sorte kvinde.
Vær farveblind
Byrådsmedlem Bernice Scott vil ikke høre tale om senator Obamas historiske kandidatur. 
"Dette valg handler hverken om race eller køn," siger den 63-årige lokalpolitiker med en hæs røst. 
"Hvad ville der ske, hvis alle sorte vælgere stemte på sorte kandidater og alle hvide på hvide kandidater? Hvad godt ville det gøre? Vælg ikke den sti. Dette her er også vort land."
I deres kritik af Obama er Clinton-parret flere gange kommet tæt på eller har overskredet en usynlig streg, hvor Amerikas sorte befolkning føler, at de udviser manglende respekt for Obamas legitimitet. I South Carolina er man desuden såret over, at Hillary har tilbragt det meste af denne uge i andre stater og ladet sin mand føre kampagne her. Et bagslag på valgdagen er muligt.
Bill Clintons valgmøde
Et valgmøde med Bill Clinton i provinsbyen Barnwell torsdag aften giver et fingerpeg. Salen i den lokale skole er kun halvt fyldt op og størsteparten er hvide arbejderklassevælgere. Mange sorte bliver væk. Næsten alle tilstedeværende afro-amerikanere tilhører Clinton-kampagnen. En af dem er en tydelig frustreret kvindelig advokat fra New York, som har kendt Hillary i 10 år og hjulpet hende med at indsamle penge til præsidentkampagnen.
"Obama er enorm populær i det sorte samfund. Det koster mig virkeligt meget smerte at støtte Hillary. Mange af mine venner forstår det ikke. De mener, at jeg bør være solidarisk med min race. De siger, at han er visionær. Men hvad skal man gøre med visioner? Hillary kan føre dem ud i livet," siger Pamela Hayes.
"Nogle af fyrene vil aldrig stemme på en kvinde. Det gælder også for mine veninder."
Oppe på scenen holder en tydelig træt Bill Clinton for. Han docerer i to timer og svarer på alle spørgsmål. I dag viger han fra direkte kritik af Obama. Kun en enkelt gang refererer han til rivalens manglende erfaring. "Der er 50/50 chance for et terrorangreb i de næste fire år. Det kan drukne en debutant i det ovale kontor," advarer han.


