Folkevogn lægger røgslør ud
Bilkoncernen, der har tilstået svindel, trygler i annonce om en tillid, som også annoncen svigter


 Der er noget klamt ved pågrebne forbrydere, der flæbende bedyrer, at de angrer så meget, at de nu fortjener vores tillid. Endnu klammere, hvis bønnen om tilgivelse emmer af uoprigtighed.
Tag nu VW, den globale folkevognskoncern. I helsidesannoncer – også i denne avis – snøfter Folkevogn: »Vi har ødelagt den vigtigste del i vores biler: jeres tillid.«
Annoncen forklarer: »For nylig har vi begået en stor fejl, vi har brudt jeres tillid.«
Men nu kommer det påfaldende: Folkevogn vil ikke i annoncen indrømme, hvad det er for en fejl, Folkevogn har begået og dermed svigtet vores tillid. De kan ikke få det over deres læber. Læseren må gætte, om dette skyldes Folkevogns skamfuldhed eller Folkevogns håb om, at forbrydelsens art står læseren uklart.

Kort fortalt er kriminaliteten følgende: Siden 2009 har Folkevogn i dieseldrevne bilers computerprogrammer gemt en snedig kode, der sikrer, at den lovpligtige rensning af kvælstofilte kun foregår, når bilen testes i et laboratorium. På vejene, derimod, udleder bilerne op til 40 gange den lovlige mængde af kvælstofilte.
De bilinspektører, der påpegede uoverensstemmelsen mellem laboratorieresultater og den faktiske forurening, blev af Folkevogn stemplet som uduelige. Først da den amerikanske miljøstyrelse i år truede med at tilbageholde typegodkendelsen af 2016-modellerne af VW og Audi, tilstod Folkevognskoncernen nølende.
Tågeord
Hvad har Folkevogns tillidsannonce at sige om dette forløb? Kun de tågede ord: »Vi ved nu bedre end nogensinde, at handling er vigtigere end ord.« Annoncen lover dog: »Alt skal frem i lyset.«
Det løfte er allerede overhalet af virkeligheden. Ved en høring i den amerikanske Kongres i torsdags erklærede VW’s amerikanske chef, Michael Horn, om den lyssky del af computerkoden: »Det var et par softwareingeniører, som af en eller anden grund satte den ind.«
Horn fortsatte: »Som jeg forstår det, var det ikke en koncernbeslutning. Det var noget, enkeltpersoner gjorde.«
Horn oplyste, at tre ansatte i VW er blevet suspenderet. Nærmere udspurgt kunne Horn ikke huske, om det er to eller tre personer, der er de skyldige.
Læs også: Er generation Volkswagen kaput?
At de skyldige i forbrydelsen skulle kunne begrænses til to-tre enkeltpersoner, har uvildige eksperter i bilbranchen stemplet som ganske utroværdigt. Ulovlighederne har et omfang, der gør, at der i dag globalt kører omkring 11 millioner folkevogne rundt og forurener ulovligt.
Om situationen herhjemme oplyser VW på hjemmesiden vwdieselinfo.dk:
»90.927 biler fra Volkswagen-gruppen kan have omtalte software installeret. Heraf estimeres det, at de 52.738 er af mærket Volkswagen. De øvrige er fra de øvrige mærker i koncernen.«
Hvad de ramte danske bilister skal stille op, kan Folkevogns annonce ikke svare på: »De rigtige svar i denne sag kræver tid,« hedder det.
Folkevogn er tænkeligt ikke den eneste forbryder i bilbranchen. Af en artikel i dagbladet Børsen mandag fremgår det, at EU-kommissionen nu vil stramme reglerne for dieselbilers udstødning. Hvordan stramme? Jo, ved at forlange, at testningen fremover skal foregå i ægte køresituationer på vejene og ikke i laboratorier.
Men, hold fast! En test i den virkelige verden vil give de europæiske bilproducenter så store vanskeligheder med at overholde de gældende krav, at EU lægger op til en overgangsperiode fra 2017 til 2019, hvor bilerne må udlede 60 procent flere kvælstofilte-partikler, end reglerne tillader i dag.
Måske kan vi forvente, at andre bilproducenter end VW må gribe til at indrykke tillidstryglende annoncer.
Læs også: Tysk ngo: Volkswagen-skandalen er kun toppen af isbjerget

