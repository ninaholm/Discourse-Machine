Ingen klarhed om Lissabon-traktaten før topmøde
Den tjekkiske forfatningsdomstol træffer ikke en beslutning om Lissabontraktaten før næste tirsdag. Dermed kommer der ikke navne på nye topposter i EU i denne uge


 BRUXELLES - Irritationens suk var næsten hørbart i Bruxelles, da det i går eftermiddag stod klart, at den tjekkiske forfatningsdomstol ikke ville afsige dom i sagen om Lissabontraktaten, som domstolen behandlede i går.
Mange havde ellers håbet, at der ville komme et klart signal fra Tjekkiet inden EU-topmødet, der går i gang torsdag eftermiddag.
Men den klage, 17 tjekkiske senatorer har indgivet til forfatningsdomstolen, fordi de mener, Lissabontraktaten overfører for meget magt til Bruxelles, vil der først komme svar på tirsdag i næste uge. I går formiddag lagde senatorerne nye dokumenter på bordet for at bevise deres sag, og selvom retsformanden ifølge nyhedsbureauerne mente, at handlingen var »på grænsen til obstruktion,« blev han nødt til at udsætte sagen.
»Forfatningsdomstolen skal votere. Derfor er retten hævet til 3. november,« lød det således i går eftermiddag fra Pavel Rytchetsky.
Og dermed faldt det sidste håb om, at man på EU-topmødet endelig kunne få lukket den traktat, som har martret Unionen de sidste ni år.
Juridisk klarhed
Tjekkiet er det eneste land, der mangler at ratificere traktaten. Den er godkendt i det tjekkiske parlament, men landets præsident, Vaclav Klaus, har nægtet at underskrive traktaten, før domstolen er færdig med at behandle sagen. Præsidenten har også krævet, at Tjekkiet skal have en undtagelse fra EUs Charter om Grundlæggende Rettigheder. Undtagelsen skal beskytte Tjekkiet mod krav fra de godt tre millioner sudetertyskere, der blev fordrevet fra Tjekkoslovakiet under anden verdenskrig. Klaus er bange for, at de med chartret i hånden kan kræve deres gamle ejendomme tilbage ved EF-domstolen. Det svenske formandskab for EU har dog strikket en løsning om en undtagelse sammen, som Klaus har erklæret sig tilfreds med, så den del ventes at falde på plads på topmødet. Dermed mangler kun afgørelsen fra domstolen, før Klaus kan sætte pennen til papiret og aflevere sin underskrift. Men uden den bliver der ikke tale om at udpege en formand og en såkaldt udenrigsrepræsentant for EU, som Unionen ifølge Lissabontraktaten skal udstyres med, og som i øjeblikket er et af de mest hotte emner på den europæiske scene, hvor flere kandidater er ved at køre sig i stilling.
»Vi er nødt til at have juridisk klarhed om udnævnelsen af disse poster. Hvis vi ikke har det, kan vi ikke sætte navne på,« sagde Cecilia Malmström, Sveriges EU-minister, mandag under et udenrigsministermøde i Luxembourg.
Connie, Eva eller Ulla
Og den juridiske klarhed gælder også udnævnelsen af den nye EU-kommission. Den nuværende EU-kommissions mandat udløber 31. oktober, men en ny kommission kan ikke udnævnes, før man ved hvilken traktat, der gælder. Hvis Lissabontraktaten træder i kraft, skal hvert land nemlig have en kommissær, men gør den ikke, skal der være færre kommissærer end antal medlemslande. Derfor vil den nuværende kommission på topmødet få forlænget sit mandat, og den nye kommissærkabale først blive lagt senere. Højst sandsynligt i november.
»Man kan ikke komme meget videre, hvis tjekkerne siger: Vi ved noget i november, men vi ved ikke noget nu. Så vil man jo nok indkalde til et ekstra topmøde hurtigst muligt efter,« sagde udenrigsminister Per Stig Møller til nyhedsbureauet Ritzau mandag på udenrigsministermødet.
Så selvom der helt sikkert vil blive snakket utroligt meget navne i korridorerne ved topmødet, vil der endnu gå lidt tid, før man ved, hvem der fremover skal repræsentere EU på den internationale scene, og om det bliver Connie Hedegaard (K), Eva Kjer Hansen (V), Ulla Tørnæs (V) eller en helt fjerde, der bliver Danmarks nye ansigt i Kommissionen.


