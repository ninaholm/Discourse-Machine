Der kan være meget koldt i det globale drivhus
Rundt om på kloden stønner mennesker netop nu under hedebølger og tørke. Men mediernes fokus er på isstormen i USA. Nogle ser den som bevis på, at den globale opvarmning er overstået – andre mener, at netop opvarmningen kan forklare det ekstreme vejrfænomen
 Damp stiger op fra Lake Michigan i Chicago, da temperaturen i går faldt til det koldeste længe med minus 18. Australske Ella Church og hendes søster, Remy, køler sig ned i et springvand midt i Melbourne, hvor der i går var 34 grader. Næste uge truer hedebølgen med at nå 49 grader i Melbourne.


 
Og vejret: I det sydøstlige Australien måltes forleden 48,2 graders varme, ifølge Australiens Meteorologiske Institut det højeste for det område i målingernes historie. I den modsatte ende, i det nordvestlige Australien, taler vejrkortet for i dag, torsdag, om op til 50 grader.

	Den aktuelle hedebølge kommer i kølvandet på 2013, der ifølge det meteorologiske institut blev det varmeste år nogensinde registreret i Australien, hvor heden toppede med 49,6 grader den 12. januar.

	I Argentina begyndte temperaturerne i går at falde efter den værste hedebølge i nationen i 107 år. I nord nåede temperaturerne under hedebølgen op over 50 grader og udløste vandmangel samt sammenbrud i elnettet på grund af presset på airconditionsystemerne. Otte personer meldes døde på grund af varmen. Tirsdag steg kornpriserne på råvarebørsen i Chicago, bl.a. af frygt for at den argentinske hedebølge går ud over landets høst.

	I Californien appellerede landmænd i går til guvernør Jerry Brown om at erklære undtagelsestilstand på grund af den tørke, der nu plager den amerikanske stat på tredje år.

	»Ved indgangen til 2014 står vi over for, hvad der formentlig er den tørreste situation, nogen af os nogensinde har set,« sagde David Guy, formand for Northern California Water Association, til tv-stationen NBC.

	I f.eks. millionbyen San Fransisco fik man sidste år den mindste nedbørsmængde siden målingernes start i 1849. I Death Valley i det østlige Californien måltes i juni 54 graders varme – den næsthøjeste temperatur nogensinde registreret på Jorden.

	Vejr- og klimameldinger som disse turde gøre et vist indtryk på de forfrosne sjæle i bl.a. New York City, der ser disse dages isnende kulde i det østlige USA som vidnesbyrd om, at den globale opvarmning er overstået. Som milliardæren Donald Trump, der forleden tweetede fra sit hovedkvarter på Fifth Avenue: »Dette meget dyre GLOBAL WARMING bullshit må høre op. Vor klode fryser, temperaturerne er rekordlave, og de globale opvarmningsforskere sidder fast i isen.« (Se herunder).

	Den arktiske hvirvelvind

	Sagen er, at kuldebølgen ifølge fagfolk ikke på nogen måde står i modstrid med den globale opvarmning og klimamodellernes forudsigelser.

	De igangværende klimaforandringer kan måske ligefrem være med til at forklare de usædvanlige vejrforhold i USA netop nu.

	Sagen er i øvrigt også, at så katastrofalt koldt, som ikke mindst danske tv-nyheder har givet indtryk af, har det været de færreste steder. På en lokalitet i North Dakota meldtes forleden om 33 graders frost, mens f.eks. Detroit har oplevet minus 25 grader celsius og New York ifølge Reuters minus 20 grader som det laveste. Mange steder i Rusland og dele af Canada er det koldere.

	Det er den isnende blæst, der har gjort kulden svær at udholde for amerikanerne og farlig, hvis man ikke har været pakket godt ind. Meteorologerne forudser nu markante temperaturstigninger på op til 15-20 grader de nærmeste døgn, så USA er snart ude af dybfryseren igen.

	Den kolde luft over USA er kommet fra Arktis. Fra den såkaldte polare hvirvelvind, der hver vinter blæser rundt om de nordligste breddegrader, i over 15 kilometers højde og i retning mod uret. I det arktiske mørke og over ismasserne kan de isolerede luftmasser i hvirvelvinden blive stedse koldere og dermed skabe et stedse større temperaturspring mellem Arktis og de lavere breddegrader.

	De stærke cirkumpolare vinde, de bølgende, såkaldte jetstrømme, drives i sig selv af temperaturforskellene mellem høje og lavere breddegrader og spærrer samtidig for, at varmere luft fra syd kan trænge op i Arktis og blande sig med den iskolde luft. Det er derfor, det som regel om vinteren er markant koldere højt mod nord end i f.eks. USA.

	Men nogle gange bliver kuldeopbygningen i den isolerede hvirvelvind forstyrret.

	Professor Jennifer Francis, Rutgers University, er en af de forskere, der mener, at den menneskeskabte afsmeltning af is i Arktis kan forklare, hvorfor hvirvelvinden og jetstrømmene nogle gange kommer ud af balance.

	Den mulige mekanisme

	Når megen is smelter, afgiver havet i Arktis således mere varme til atmosfæren oven over. Luften inde i hvirvelvinden bliver dermed varmet op.

	»Når temperaturforskellene (mellem nord og syd, red.) er store, er jetstrømmene også stærke. Men når den forstærkede opvarmning i Arktis svækker temperaturforskellene, svækkes også jetstrømmene,« siger professor Francis til The Weather Channel.

	Og når jetstrømmenes hastighed svækkes, bliver deres nord-syd-udsving større.

	Som en slange, der bugter sig heftigt og både bringer lommer af kold arktisk luft længere mod syd og lommer af varm luft fra ækvatornære områder længere mod nord. Det er en sådan ’afstikker’ af kold arktisk luft, der har ramt USA og tvunget termometeret i bund. En effekt af fænomenet er dermed også, at der i dele af Arktis samtidig bliver markant varmere end normalt. Mens det øvrige USA tidligt i december mærkede kulden komme krybende, noterede man i Prudhoe Bay, Alaska, de højeste temperaturer i 45 år.

	Og netop nu er der ifølge DMI’s vejrkort mærkbart varmere i f.eks. Nuuk i Grønland end i New York.

	Hypotesen om, at det er den menneskeskabte opvarmning og den ledsagende isafsmeltning i Arktis, der får jetstrømmene til at svækkes og dermed tillader den kolde luft at nå f.eks. USA, står stadig til diskussion blandt klimaforskere.

	Der skal formentlig flere data til i form af flere tænderskærende isvintre i USA eller Europa kombineret med målinger af isafsmeltningen i Arktis, før der tegner sig et klart billede.

	Og indtil da vil debatten sikkert være ophedet med skeptikere som Donald Trump fastholdende sin egen udlægning af, hvorfra og hvorfor vinden blæser.

