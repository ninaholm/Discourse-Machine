Frustrerede Madoff-ofre kræver svar
Ofrene for Madoffs investeringssvindel står frustrerede tilbage med ubesvarede spørgsmål om, hvem Madoffs medskyldige er, og hvad der skete med pengene
Judith Welling og en række andre ofre for Bernard Madoffs finanssvindel var mødt op ved retten i New York, hvor sagen mod Madoff blev indledt torsdag.


 Den 70-årige amerikanske finansmand Bernard Madoff kan se frem til at skulle tilbringe resten af livet i fængsel efter investeringssvindel for et rekordbeløb. Men tilbage står hen ved 5.000 investorer med ubesvarede spørgsmål. De spørger, hvem Madoffs medskyldige er? De antager, at han ikke kan have handlet alene, for hans forbrydelse bestod i at sende millioner af dollar i kredsløb mellem internationale banker, pynte på regnskaber og forfalske indberetninger til finansmyndighederne. 
Men fordi Madoff torsdag erkendte sig skyldig bliver sagen behandlet som en tilståelsessag. Derved undgår han en retssag, hvor hele spillet bliver oprullet og dets deltagerne afsløret.
Investorerne vil også gerne vide, hvad der er sket med de i alt 65 milliarder dollar (over 375 milliarder kroner), som Madoffs investeringsselskab fik betroet. Og er der mulighed for at fremskaffe dem?
"Fik vi svar? Slet ikke," sagde filmmanden George Nierenberg, hvis familie mistede alt til Madoff, der står til op mod 150 års fængsel.
Men Nierenberg og andre investorer forlanger, at myndighederne interesserer sig for fonde, som samarbejdede med Madoffs selskab - ofte uden kundernes vidende.
Der er også mistanke om, at Madoffs familie har spillet en rolle, og at han tilsyneladende besluttede at tilstå sin brøde for at afværge, at der bliver indledt efterforskning af deres eventuelle indsigt og måske deltagelse.
Vanskelig øvelse
I retten i New York sagde Berhard Madoff, at hans hustru bør kunne beholde næsten 70 millioner dollar (over 400 millioner kroner) i aktiver, heriblandt parrets luksuslejlighed på Manhattan, fordi hun var uden kendskab til hans ulovligheder. 
Marc Litt, som er chefanklager i Madoff-sagen, lover, at de føderale myndigheder vil fortsætte arbejdet med at afdække skandalens omfang.
"Mange ressourcer og bestræbelser bliver sat ind på både at finde værdierne og finde andre, som måtte være skyldige i denne svindel," sagde Litt.
Bernard Madoff oplyste, at han deponerede alle indskud i banken Chase Manhattan. Hidtil har en regeringsudnævnt kurator kun lokaliseret én milliard dollar (5,8 milliarder kroner) af de bortødede 65 milliarder dollar.
Eksperter forklarer, at det er en vanskelig øvelse at opspore pengene. Det er op til ofrene at påvise, at konkrete beløb har forbindelse til investeringssvindlen. 
ritzau


