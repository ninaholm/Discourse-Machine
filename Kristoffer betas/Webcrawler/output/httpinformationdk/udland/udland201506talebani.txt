Taleban til IS: Hold jer fra Afghanistan
Taleban har fået en ny rival i kampen mod de vantro, men analytikere vurderer, at Islamisk Stat har begrænsede muligheder i Afghanistan


 Taleban har i skarpe vendinger advaret Islamisk Stat mod at blande sig i Afghanistan. I et åbent brev til IS-leder Abu Bakr al-Bagdadi truer Talebans næstkommanderende, Aktar Mansoor, med åben krig, hvis IS fortsætter med at rekruttere tilhængere blandt utilfredse Taleban-kommandanter. I brevet understreger Taleban, at ethvert forsøg på at splitte muslimerne i deres kamp mod de vantro er imod islam. Der er kun plads til »ét flag, én ledelse og én kommando« i den afghanske »jihad mod de amerikanske invasionsstyrker og deres slaver,« står der bl.a. i brevet, der er offentliggjort på både arabisk, dari, pashtu og urdu.
Når Talebans ledelse appellerer til IS skyldes det givet frygt for, at IS skal fortsætte sine rekrutteringsbestræbelser i Afghanistan. I januar udråbte IS en særlig Khorasan-afdeling af den ekstreme bevægelse, der allerede kontrollerer store dele af Irak og Syrien. Khorasan er en samlet betegnelse for Afghanistan og Pakistan. Siden da har afhoppede Taleban-kommandanter rekrutteret små grupper af mænd og relanceret deres væbnede kamp under IS’ fane. Brevet viser, at Taleban ser Islamisk Stat som en alvorlig trussel, og Mansoor truer med åben krig, hvis IS fortsætter med at blande sig på den afghanske scene.
Det er allerede flere gange kommet til åben konfrontation mellem de to grupper, bl.a. i sidste uge, hvor de to grupper ifølge Reuters var involveret i voldsomme kampe i den østlige Nangahar-provins. Ifølge det private amerikanske efterretningsbureau Stratfor var Taleban og IS også i kamp med hinanden i maj i den vestlige Farah-provins, hvor 13 IS-krigere og ni talebanere blev dræbt. I en analyse af situationen, forudser Stratfor flere af den slags sammenstød i den kommende tid, men konklusionen er, at Talebans position som Afghanistans ledende oprørsbevægelse ikke pt. er truet.
Taleban har medvind
Faktisk kan Islamisk Stats tilstedeværelse vise sig at være en fordel for Taleban, vurderer flere analytikere. Det kan bl.a. styrke Talebans position i forbindelse med eventuelle kommende fredsforhandlinger, hvor bevægelsen kan præsentere sig som et moderat alternativ. Derudover har Islamisk Stats tilstedeværelse ifølge Wall Street Journal givet Taleban en ny allieret i Iran, der er interesseret i at begrænse USA’s indflydelse i Afghanistan. Ifølge Pentagon har Iran bl.a. leveret morterer, håndvåben og penge til Taleban.
På slagmarken har Taleban også medvind. Siden begyndelsen af den traditionelle forårsoffensiv har bevægelsen sat fokus på Afghanistans nordlige provinser, især Kunduz, hvor Taleban nu kontrollerer to distrikter og står blot syv kilometer fra provinshovedstaden.
Ifølge Stratfor er det stadig muligt, at den afghanske hær kan presse Taleban tilbage, men udviklingen viser, at Taleban stadig er en potent trussel.

