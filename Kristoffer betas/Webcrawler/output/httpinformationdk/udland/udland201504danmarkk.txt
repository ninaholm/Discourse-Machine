Danmark i Krig – Dag 203



 Ifølge den seneste opgørelse fra Værnsfælles Forsvarskommando om Danmarks deltagelse i den amerikanskledede væbnede aktion mod Islamisk Stat (IS) i Irak og Syrien har de danske F-16-fly siden den 14. april fløjet ni missioner og anvendt 16 bomber.
»Missionerne, som de danske fly har deltaget i, har været offensive, og de danske fly har i den forløbne periode primært deltaget i missioner i Salah al Din og Al Anbar. Målene for bomberne har været bygninger og fjendtlige våbenstillinger,« skrev VFK i sin ’mission update’ fra tirsdag.
De danske F-16-fly har siden den 16. oktober i alt fløjet 284 missioner og anvendt 217 bomber, hed det videre.
Ifølge Combined Joint Task Force har koalitionen i det forløbne døgn udført 18 nye luftangreb mod IS-mål i Syrien og Irak. Dermed har koalitionen siden den 8. august udført i alt 3.446 luftangreb, heraf 2.030 i Irak og 1.416 i Syrien.
 Se flere oplysninger om koalitionens angreb på temasiden www.information.dk/danmarkikrig

