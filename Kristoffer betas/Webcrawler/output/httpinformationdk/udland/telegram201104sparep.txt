Spareplan kan ramme soldater i udlandet
Hvis regeringen skærer hårdt i militærbudgettet, kan indsatsen i udlandet blive spareoffer, mener S.


 Det kan blive nødvendigt at spare på antallet danske soldater og fly i udlandet, hvis regeringen vil spare 10 procent på forsvaret.
Det mener den socialdemokratiske forsvarsordfører John Dyrby Paulsen.
- Det bliver en svær øvelse, hvis forsvarsministeren fastholder, at vi kan nøjagtigt det samme, som vi kan i dag men med 10 procent færre midler, siger han.
Regeringen vil i 2015 spare to milliarder kroner årligt på militæret - 10 procent - ifølge den økonomiske 2020 plan, som den fremlagde i dag.
- Forsvarsministeren har kun varm luft i bøssen, indtil hun har fortalt hvor og hvordan, hun vil spare, mener John Dyrby Paulsen, som samtidig er positiv over for selve idéen med at spare.
- Det er oplagt, at de penge sagtens kan bruges på andre velfærdsområder, siger han.
- Vi kan godt støtte idéen, men forsvarsministeren bliver nødt til at blive meget konkret så forsvarets ansatte ved, hvad ministeren går efter. Indtil nu er det varm luft, siger Dyrby.
Samtidig undrer han sig over, at der skulle være så meget at spare gennem effektiviseringer, sådan som regeringen planlægger.
- I sidste forsvarsforlig kæmpede vi som gale for at få effektiviseringer ind. Det var regeringen meget svær at få med til. Nu siger de, at der skal spares og effektiviseres yderligere, siger Dyrby.
Hærens Konstabel og Korporalforening, HKKF, mener, at det vil få alvorlige konsekvenser for det danske forsvar, hvis regeringens plan for militæret gennemføres.

