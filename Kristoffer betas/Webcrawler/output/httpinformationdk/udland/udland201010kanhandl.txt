'Vi kan handle - I må også kunne'
På søndag genopstår den folkelige kamp for klodens klima med 6.661 klima-aktioner i 188 lande. En global arbejdsfest for at vise forhandlings-trætte politikere, at der er kraft til at skabe løsninger
Maldivernes præsident, Mohamed Nasheed, tog i går forskud på den internationale klima-kampagne ved egenhændigt at kravle op på taget af præsidentboligen og installere solpaneler.


 På søndag har de internationale klimadiplomater pakket dokumentmapperne, løsnet slipsene og begivet sig trætte bort fra kongrescentret i den kinesiske by Tianjin efter endnu en uges 'op ad bakke'-forhandlinger om beskyttelse af verdens klima. På søndag tager millioner af globale aktivister fat, hvor forhandlerne har sluppet: I virkeligheden.
• Klokken 10 minutter over 10 åbner de et stort byttemarked i Mejlgade 35-39 i Århus. Her kan man bytte brødristere for badevægte, sofaer for cykler, T-shirts for tekander. Der er luksusbyttemarked, byttemarked for børn, klima- film, øko-mad og gratis cykel- og tøjreparation.
• I Afghanistans hovedstad Kabul planter unge mennesker træer, mens studerende på Babylons Universitet i Irak aktionerer for at få solpaneler på universitetets tage.
• I Dunedin, New Zealand, rykker patruljer af unge ud for at grave folks græsplæner op og anlægge køkkenhaver - hvis folk vil.
• I den namibiske ørken i Afrika vil aktivister installere solpaneler på et uddannelses-center for at gøre det selvforsynende med grøn energi.
• I Oakland, Californien, blokerer tusinder af mennesker en vejstrækning på 10 kilometer for bilkørsel for at slå et slag for cyklismen.
• I Mexico City vil borgmesteren love at reducere millionbyens CO2-udledninger med 10 pct. på ét år. Spejdere hjælper ham i gang ved at udskifte tusinder af byens glødelamper med elsparepærer.
• I Bayonne, Frankrig, starter borgere etableringen af en grøn by i byen med genbrugscentre, køkkenhaver, etiske banker, boligisolering, cykelvenlig infrastruktur m.m. som vej til at bringe CO2-udledningerne ned.
• I Harlem, New York, ventes hundreder af deltagere til en 'mal-taget-hvidt'-aktion på et af bydelens gymnasier. Borgmester Michael Bloomberg og miljøaktivist Al Gore viste vejen sidste år ved at male de første tage hvide som middel til at få varmen kastet tilbage frem for opsuget i bymiljøet.
• På Maldiverne tog præsident Mohamed Nasheed i går forskud på kampagnen ved egenhændigt at kravle op på taget af præsidentboligen og installere solpaneler. Dermed overhalede han Barack Obama, der netop har bebudet opsætning af solpaneler på Det Hvide Hus.
»Maldiverne står i klimaforandringernes frontlinje, og vi har ikke råd til at sidde og vente på, at resten af verden skrider til handling,« sagde præsidenten, der har lovet at gøre Maldiverne CO2-neutrale i 2020.
• I Vester Skerninge på Sydfyn planter aktivister fra Syltemae Omstillingsinitiativ fødevareproducerende træer på tre kommunale arealer som middel til både CO2-opsugning og større lokal selvforsyning. Starten går kl. 10.10.
Nordkorea svarer ikke
»Jeg kan næsten ikke tro det. Jeg har dobbelt-tjekket tallene, og det ser ud som om, vi kommer til at overstige antallet af arrangementer på sidste års
Dag for international klima-aktion. I skrivende stund viser tælleren 5.203 arrangementer,« skrev forleden Bill McKibben, initiativtager til det globale klimanetværk 350.org, på sin blog.
I går sagde tælleren 6.631 klima-aktiviteter i 188 lande. Alt sammen på søndag den 10. oktober 2010. Deraf navnet på aktionsdagen: 10:10:10.
»Vi har ikke hørt fra Nordkorea endnu, men stort set alle andre steder på kloden ser der ud til at være deltagelse,« siger Jamie Henn, medie- koordinator hos 350.org.
Den 'Globale arbejdsfest' for klimaet er et samarbejde mellem 350-netværket, der er amerikansk initieret, og den britisk inspirerede 10:10-kampagne. Den britiske kampagne blev søsat i London i september sidste år, og inden for de første tre døgn tilsluttede mere end 10.000 personer, virksomheder, skoler og organisationer sig, alle med ambitionen om at leve op til kampagnemålet: 10 pct. CO2-reduktion i 2010.
Siden er 10:10-kampagnen ligesom 350-netværket blevet global. Ifølge kampagnefolkene har i skrivende stund 95.000 enkeltpersoner, 3.569 private virksomheder, 2.034 skoler og uddannelsesinstitutioner samt 2.214 organisationer rundt om i verden tilsluttet sig kampagnemålet. Blandt de store aktører er Oslo by, Sony, Oxford University, Adidas, fodboldklubben Tottenham Hotspur og britiske Royal Mail.
Klimavenlig sushi
Herhjemme startede 10:10-kampagnen forleden, og restaurantkæden Sticks'n'Sushi med 400 ansatte og otte restauranter i hovedstaden er en af de første danske virksomheder, der tager 10 pct.-udfordringen på sig.
»Vi gør det for at højne opmærksomheden internt i virksomheden, så vi fortsat kan gøre os umage med at komme nærmere bæredygtighed,« siger bæredygtighedskoordinator Frederik Noltenius.
Sticks'n'Sushi har i forvejen et omfattende miljø- og klimaarbejde med genbrug af affald til biogasproduktion, genbrug af fritureolie til biodiesel, emballage af klimavenlig genbrugsplast, vandbesparende vandhaner, miljøbevidst varetransport og køb af el, der sikrer nyinvesteringer i vedvarende energi.
»Vores tilslutning til 10:10-kampagnen omfatter bl.a. en stor energisparekampagne fra nytår med 10 pct. reduktion på ét år som målsætning. Det er et ret ambitiøst mål, skulle jeg hilse og sige, men det er rigtig vigtigt at dele klima-indsatsen op i delmål. 80 pct. CO2-reduktion i 2050 kan man ikke rigtig mobilisere på,« siger Frederik Noltenius.
Danmark, mærket af traumerne fra klimatopmødet i december, er ellers ikke det land, hvor klima-aktivismen har haft de nemmeste kår det seneste år.
»Vi præsenterede kampagnen i fredags, og det gik fint, om end ikke helt så succesfuldt, som vi have ønsket os. 2009 var herhjemme det store år for klima-aktivisme, og det er sværere i år og sværere i Danmark end i mange andre lande,« siger Morten Jacobsen, pressekoordinator for 10:10-kampagnen.
Han siger, at kampagnen bl.a. vil fokusere på Danmarks små og mellemstore virksomheder.
»Mange af de store virksomheder arbejder allerede målrettet, så det er de mindre, der har brug for inspiration og støtte.«
Nu lægger man ud med deltagelsen i den globale arbejdsfest for klimaet på søndag. I alt ni steder i Danmark foregår der ting.
»Det bliver en dag, hvor vi fejrer, at noget går i den rigtige retning, og at vi som borgere kan gøre en forskel i dagligdagen,« siger Philip Hahn-Petersen, kaospilot og del af det danske 350-netværk.
»I København sætter vi fokus på tre ting: CO2-udledningerne fra fødevareindustri og landbrug, fra transportsektoren og fra tekstilsektoren. Men i stedet for at sige, at det går fandens dårligt, har vi valgt at vise løsninger på, hvordan man kan lave mad, der er god for klimaet, hvordan man kan få fikset sin cykel, så man kan komme rundt i byen på bæredygtig måde, og hvordan man kan få nyt tøj ud af gammelt ved at genbruge og sy om,« siger Philip Hahn-Petersen.
»Vi vil vise, at vi som borgere har mistet tålmodigheden. Vi vil tage sagen i egen hånd, komme med løsninger og dermed sige til politikerne: 'Vi kan handle - I må også kunne'.«

Læs om kampagnedagen på www.1010global.org/dk

