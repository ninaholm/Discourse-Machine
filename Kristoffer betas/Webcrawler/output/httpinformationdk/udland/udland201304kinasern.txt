Kina ser nervøst mod Nordkorea
Er Nordkorea en strategisk vigtig brik for Kina eller i stedet en farlig klods om benet? Det bliver i stigende grad debatteret, om Kina skal ændre holdning til den gamle allierede, der har skruet op for krigstruslerne. Men frygten for et nordkoreansk kollaps og amerikansk inddæmning lader til at blokere for, at Beijing slår hånden af naboen
Sydkoreanske kampvogne på øvelse ved Bukhan-floden, mens krigsretorikken bliver mere og mere skinger på den koreanske halvø. Foto: Scanpix


 »Kina bør vende Nordkorea ryggen.« Deng Yuwen, der er redaktør ved et prominent tidsskrift kontrolleret af kommunistpartiet, opfordrede i februar den kinesiske regering til at gennemføre et markant skifte i sin politik over for det nordkoreanske regime, der inden for det seneste stykke tid gentagne gange har truet med militære angreb på Sydkorea og USA.
Beijing har længe i vid udstrækning holdt hånden over Nordkorea – med både diplomatisk beskyttelse og økonomisk assistance – hvilket har ført til kritik fra specielt USA, men »hvorfor skulle Kina opretholde venskabelige relationer med et regime og et land, som før eller siden vil kollapse?« spurgte Deng Yuwen i en artikel trykt i den britiske avis Financial Times. Kinas strategiske alliance med nabolandet er »utidssvarende«, og den truer med at »trække Kina ind i en krig med USA«, advarede Deng.
Den kinesiske regering viser dog ikke tegn på at ville følge redaktørens råd. I et interview bragt i mandags i den sydkoreanske avis Chosun Ilbo siger Deng, at han på grund af artiklen er blevet suspenderet på ubestemt tid fra sin redaktørstilling ved Xuexi Shibao, det officielle organ for kommunistpartiets centrale partiskole i Beijing. Det kinesiske udenrigsministerium skulle have været »meget bestyrtet« over artiklen.
Ingen ny linje
Sanktionen over for Deng Yuwen illustrerer, hvor politisk følsomt det kinesiske forhold til Nordkorea er i Beijing. Mens det bliver stadig mere tydeligt, at Kina hele tiden bliver mere irriteret og bekymret over de voldsomme krigstrusler fra Nordkorea, er man trods alt endnu ikke klar til at opgive rollen som Nordkoreas eneste støtte. Mens det internationale samfund har indført hårde sanktioner mod Nordkorea – for at få landet til at stoppe sin udvikling af langtrækkende missiler og atomvåben – så fortsætter Kina med at være en stor kilde til nødhjælp, investeringer og handel for Pyongyang.
Som Deng Yuwen har flere andre fremtrædende kinesiske akademikere inden for de seneste uger også opfordret til en ny kinesisk tilgang til Nordkorea. Og på grund af Deng Yuwens høje profil, og fordi han repræsenterer en publikation, som ofte udtrykker kommunistpartiets officielle holdning, blev hans udmeldinger set som et muligt tegn på, at det nye kinesiske lederskab var klar til at distancere sig fra Nordkorea. At Deng Yuwen nu er blevet suspenderet, peger dog i den modsatte retning.
Strategisk buffer
Specielt i det kinesiske militær anses det for at være af yderste vigtighed, at der opretholdes et godt forhold til Nordkorea, så landet kan fungere som en strategisk buffer mod USA. Samtidig er der i regeringen frygt for, at hvis Kina trækker tæppet væk under Nordkorea, vil landet kollapse og måske blive genforenet med Sydkorea, hvilket vil skabe stor uro langs Kinas grænse og kan styrke det, som i Beijing bliver udlagt som USA’s forsøg på at inddæmme Kina.
»USA har en stor strategisk interesse i at ødelægge det kinesisk-nordkoreanske bånd, så Nordkorea kan fungere som en strategisk front i en ny kold krig mod Kina,« skriver Ren Weidong fra Det Kinesiske Institut for Internationale Relationer i den kinesiske partiavis Huanqiu Shibao (Global Tidende).
Men presset på Kina for at bruge sin indflydelse til at få den unge diktator Kim Jong-uns regime til at dæmpe krigsretorikken er kun vokset, efter at Nordkorea i december sidste år gennemførte en test af et langtrækkende missil og i februar foretog sin tredje atomprøvesprængning.
Det resulterede i nye sanktioner fra FN’s Sikkerhedsråd, som fik Nordkorea til at starte en ordkrig mod Sydkorea og USA. Inden for de seneste uger har Nordkorea næsten dagligt truet med at angribe de to lande, som siden begyndelsen af marts har foretaget militærøvelser i Sydkorea.
Kim Jong-un har beordret raketter til at stå klar til at beskyde amerikanske baser i Sydkorea og i Stillehavet, og lørdag skærpede Pyongyang retorikken ved at sige, at Nordkorea er i en »krigstilstand« med Sydkorea, og at enhver militær provokation nær den fire kilometer brede demilitariserede zone, der deler Nord- og Sydkorea, vil resultere i »en storkonflikt og atomkrig«.
Sydkorea har givet igen med samme mønt og lovet at slå hårdt tilbage, hvis Nordkorea angriber.
»Hvis der er nogen provokationer mod Sydkorea og dets folk, vil det blive mødt af et stærkt modsvar i form af umiddelbare kamphandlinger uden yderligere politiske overvejelser,« sagde Sydkoreas nye præsident Park Geun-hye mandag.
Nord- og Sydkorea er teknisk set stadig i krig med hinanden, da Koreakrigen (1950-1953) sluttede med en våbenhvile i stedet for en fredsaftale.
Flere højtstående amerikanske embedsmænd har inden for de seneste uger været i Beijing for at bede kineserne om at håndhæve FN-sanktionerne, men er taget af sted igen uden tegn på specifikke aftaler.
Kina udtrykker »beklagelse« over, at Nordkorea i går meddelte, at det vil genåbne en omstridt atomreaktor, som kan være med til at styrke landets atomvåbenarsenal. Beijing opfordrer samtidig alle parter til »tilbageholdenhed«.
Lille risiko
Kina udviser mindre og mindre modvilje mod at fordømme Nordkorea i FN-regi. Og Beijing bakkede op om den nye runde af sanktioner, som fulgte atomprøvesprængningen i februar. Men den kinesiske regering siger ofte, at sanktioner ikke er løsningen på det nordkoreanske problem, og spørgsmålet er, hvor strengt Kina vil overholde sanktionerne og bremse kinesiske leverancer af f.eks. olie til Nordkorea.
»Kina vil måske skære i olieeksporten i fem eller 30 dage, men kun lige nok til at sende et politisk budskab, og det vil ikke have nogen effekt, da Nordkorea i sidste ende godt er klar over, at hvis landet kollapser, vil Kina være mere sårbart,« siger professor Shen Dingli fra Shanghais Fudan Universitet til The Wall Street Journal.
»Nordkorea er trods alt heller ikke Kinas fjende – det sælger ikke våben til Taiwan, det støtter ikke Japans territorialkrav, og det forsøger ikke at inddæmme Kina,« siger Shen – og peger på præcis de amerikanske handlinger, som irriterer Beijing mest.
Blandt kinesiske analytikere er der dog ikke den store frygt for, at situationen på den koreanske halvø skal udvikle sig til regulær krig.
»Det er ikke første gang, at Nordkorea har brugt så voldsomme ord. De taler ofte på den måde,« siger Jia Qingguo, en ekspert i internationale relationer fra Peking Universitet, til Reuters. »Jeg tror bestemt ikke, at de vil gøre brug af deres våben. Muligheden for det er meget lille.«
 

