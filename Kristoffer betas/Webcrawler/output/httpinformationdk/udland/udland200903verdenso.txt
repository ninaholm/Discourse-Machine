Verdens økonomi går mod lysere tider
Obama, USA's centralbankchef, Kina og EU-Kommissionen er begyndt at tale om enden på den økonomiske krise. Herhjemme glæder overvismanden sig over de toner, men understreger, at det er for tidligt at udpege dagen, hvor vi taler om krisen i datid
En forarmet kvinde i det rige Beverly Hills i USA tigger til dagen og vejen med skiltet med teksten: -Vær venlig at hjælpe - gravid, sulten og hjemløs. Ha- en velsignet dag-. Nu prøver USA-s centralbankdirektør, Ben Bernanke, at vende den negative stemning. Krisen vender i år, hævder han.


 Institutioner og mænd, der før talte om, at enden var nær, taler nu om begyndelsen på enden på krisen. Om det bare er det spirende forår, eller om der virkelig er grund til spirende optimisme er endnu usikkert. Men inden for kort tid er der kommet en række prognoser og udtalelser, der sætter en dato på afslutningen på krisen i den globale økonomi. 
Den seneste, der har tændt et lys i mørket, er direktøren for USA's centralbank, Ben Bernanke, der i sidste uge gav et tv-interview som den første amerikanske centralbankdirektør i 20 år. Her stillede Bernanke millioner af seere i udsigt, at krisen vil kulminere i 2009 og, at den amerikanske økonomi allerede inden årets udgang vil vende sig til det bedre.
"Det tager af i år og begynder at rette sig. Vi kommer ikke til at se fuld beskæftigelse, men vi vil - håber jeg - se en afslutning på de sidste kvartalers kraftige fald (i den økonomiske vækst, red.)," svarede Bernanke på CBS-journalisten Scott Pelleys spørgsmål om, hvornår recessionen slipper sit greb i USA.
"Det stabiliserer sig, og der er ved at vise sig et klart grundlag for, at økonomien kan komme sig," pointerede Ben Bernanke.
Næsten sikkert
Som centralbankdirektør taler Ben Bernanke i økonomiske henseender med den næstmest autoritative stemme i amerikansk økonomi - kun overgået af præsidenten. Og netop præsident Obama er også begyndt at bruge mere optimistiske vendinger, når det kommer til det økonomiske problembarn, der ellers har givet ham så vanskelig en start på embedet.
"Hvis vi bliver ved med at fokusere på de fundamentale dele af vores økonomi, der er sunde, alle de fremragende virksomheder og medarbejdere og al den innovation og dynamik, der er i den her økonomi, så kommer vi igennem det her," sagde præsidenten for nogle dage siden i forbindelse med optakten til en ny kampagne, der skal bringe optimisme ind i amerikansk erhvervsliv og få virksomhederne til at slippe foden fra den økonomiske bremse.
Obamas udtalelse kommer samtidig med, at nye tal viser, at byggeriet i USA - en vigtig del af alle økonomiers centralnervesystem - overraskende er steget med lidt mere end 22 pct. i februar.
På aktiemarkedet går det også godt: Denne uge har været den mest succesfulde i fire måneder for Dow-indekset, og de amerikanske aktier er steget med 10 pct. siden begyndelsen af marts.
I lyset af aktiernes optur og ikke mindst Obamas udtalelse om "den sunde økonomi", udsendte det republikanske parti en drillende e-mail. Republikanerne ville bare lige minde om, at aktiekurserne nu befandt sig lidt over det niveau, de var på, da partiets præsidentkandidat, John McCain, i valgkampen i starten af september 2008 formastede sig til at kalde den amerikanske økonomi for "grundlæggende sund". Da finanskrisen kort efter foldede sig ud, blev han latterliggjort af medier og kommentatorer i en grad, så mange politiske iagttagere i dag vurderer, at McCain især tabte præsidentvalget på grund af den udtalelse.
Fra mol til dur
Obama og hans folk har ved gentagne lejligheder understreget, at USA på ingen måde er ude af krisen, og at det kommer til at kræve en ganske særlig indsats, hvis USA skal komme ud på den anden side med skindet på næsen. 
Men tendensen er klar. Det er ikke længere kun sort på sort, når talen falder på økonomien. Bernanke slog i interviewet på CBS endegyldigt fast, at USA ikke havner i noget, der minder om 1930'ernes depression, og fra udlandet kommer der også opmuntrende prognoser. Der er stadig små dystre pip i forskellige økonomiske prognoser, men sammenlignet med tonen for bare nogle måneder siden lyder der i dag mere dur og mindre mol.
Kinas premierminister, Wen Jiabao, har udtalt, at landet i år vil nå sit vækstmål med en årlig procentvis stigning i BNP på mindst otte pct., og i 2010 forventer han igen en tocifret stigning .
Det niveau kommer EU ikke i nærheden af, men i EU-Kommissionens sidste økonomiske prognose står der, at EU-landene næste år vil være ude af recessionen og igen opleve stigende vækst.
"Det skyldes den faldende inflation, og at vores finansielle markeder er begyndt at stabilisere sig," siger Joaquín Almunia, der er EU-kommissær for økonomisk og monetært samarbejde. Almunia understreger dog, at økonomien først for alvor vil blomstre, når erhvervslivet, de europæiske forbrugere og investorerne genvinder tilliden til realøkonomien og begynder at skyde kapital ind i markedet.
Positivt stemningsskift
Herhjemme hæfter overvismand Peter Birch Sørensen sig især ved det stemningsskift, udmeldingerne repræsenterer. Den lysning er nødvendig, hvis den internationale økonomi skal på fode igen.
"Man skal glæde sig over hvert et lille tegn på, at det bedrer sig. For nu hvor der har været en selvforstærkende pessimisme overalt, vil det i sig selv trække økonomien i den rigtige retning, hvis forventningerne igen bliver mere optimistiske. Det kan bidrage til, at forbruget og investeringerne efterhånden begynder at vokse igen," siger Peter Birch Sørensen.
Han peger på, at især forbedringerne i den amerikanske økonomi er vigtige i det globale billede.
"Udviklingen har vist, hvor vigtig USA's økonomi fortsat er. Da krisen startede i USA, vurderede mange, at resten af verden næsten ville slippe udenom. Blandt andet fordi de nye vækstcentre i Kina og Indien ville være stærke nok til at fungere som en ny motor. Nu ved vi, at den økonomiske udvikling i USA påvirker resten af verden kraftigt. Gode nyheder fra USA vil derfor smitte positivt af på resten af verden," lyder det fra Peter Birch Sørensen. Overvismanden understreger dog også, at det i Danmark er for tidligt at tale om en dato for krisens afslutning. Produktionen vil nok forbedre sig og vende i år eller i starten af det næste, men arbejdsløsheden vil sandsynligvis blive ved at stige langt ind i 2010," vurderer Peter Birch Sørensen.
"Vi er inde i en usædvanlig langtrukken recession. Og selv om produktionen retter sig, så vil der desværre nok gå i hvert fald et års tid derefter, inden ledigheden også begynder at falde i Danmark. Derfor er det endnu for tidligt at sætte en dato på, hvornår vi vil begynde at tale om krisen i datid," siger han. 

