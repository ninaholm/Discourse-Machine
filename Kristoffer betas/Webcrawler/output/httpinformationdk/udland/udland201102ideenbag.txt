'Ideen bag Mellemøstens regimer er død - derfor er de også døde'
Det er blot et spørgsmål om tid, før magthaverne i den arabiske verden følger Tunesien og Egyptens eksempel og falder som dominobrikker, vurderer mellemøstforsker. Hvad der følger efter de autoritære regimer, er til gengæld meget usikkert. På Tahrir-pladsen i Cairo ved de unge demonstranter blot, at en drøm om frihed er født
Det vil formentlig i de kommende dage begynde at vise sig, hvad der kommer ud af protesterne i Cairo. Men oprøret mod regionens autoritære regimer stopper næppe der.


 »Jeg er ikke interesseret i politik. Men jeg har ledt efter arbejde de seneste otte år, og jeg har knap råd til at skaffe mig føden. Imens tjener de rige forretningsmænd knyttet til Mubaraks regime millioner. Det er grunden til, at jeg nu vil se dette uretfærdige og undertrykkende regime forsvinde.«
Sagde i fredags 31-årige Amgad Ahmed, tilrejsende til Kairos Tahrir-plads fra den nordlige provinsby Kafr el-Sheikh. Han var en af de hundredetusinder, der på 'Afgangens dag', det egyptiske oprørs 11. dag, krævede præsident Hosni Mubaraks tilbagetræden. I skrivende stund føres komplicerede samtaler mellem vicepræsident Omar Suleiman og repæsentanter for oppositionen og de demonstrerende på pladsen om overgangsordninger, reformer og Mubaraks skæbne.
Stabiliteten væk
Amgad Ahmeds udsagn til nyhedsbureauet IPS afspejler det, der så uventet har udløst opstanden i den arabiske verdens folkerigeste nation: Mere end fire årtiers undtagelsestilstand med et autoritært regimes undertrykkelse af borgerrettigheder og favorisering af et korrupt magtkleresi, kombineret med en femtedel af befolkningen under fattigdomsgrænsen og en arbejdsløshed på 25 pct. - med ni ud af 10 arbejdsløse i gruppen af unge under 30 år.
De seneste måneders stigende fødevarepriser - FAO meldte fredag om ny rekord for det globale fødevareprisindeks - har øget desperationen blandt de trængte egyptere. Og da meldingen så kom den 15. januar om, at befolkningen i Tunesien havde brudt 'frygtens mur', gennemført Jasmin-revolutionen og jaget præsident Ben Ali i landflygtighed, tændtes også modet til handling blandt unge egyptere.
Sådan startede den egyptiske revolution, der nu har fået drømmene om forandring, regimeskift og demokrati til at sprede sig til lande som Yemen, Jordan, Syrien og Algeriet. I alle landene har demonstranter været på gaden med krav om reformer og regimeskift, og magthaverne følger nervøst folkets pludselige mod til modstand. Også i den rige oliestat Saudi-Arabien holdes der vågent øje med udviklingen.
»Vi kan ikke længere tage stabilitet i Mellemøsten for givet. Folk i Mellemøsten er hverken tålmodige eller tavse længere. Efter Tunesien troede vi ikke på, at det nogensinde ville ske i Egypten, men se bare, hvad der er sket,« sagde forleden John Sfakianakis, cheføkonom i Banque Saudi Fransi, til Financial Times.
Tabuet er brudt
Dagens 10.000 dollar-spørgsmål er, om Tunesiens Jasmin-revolution virkelig vil få dominobrikkerne til at falde i Nordafrika og Mellemøsten? Om tiden er kommet til et opgør med de autoritære arabiske regimer, der har opretholdt uindskrænket kontrol i tre-fire årtier og vist sig immune over for den store demokratiseringsbølge, der er skyllet over Østeuropa, Afrika og Latinamerika.
Og hvis dominobrikkerne falder, hvad følger så: Lykkebringende omstilling til demokrati? Eller et årti præget af arabisk kaos og konflikt, herunder skærpet konflikt med Israel og faretruende destabilisering af verdensøkonomen?
»Disse regimer er allerede døde. Fordi ideen bag dem er død,« siger mellemøstforsker ved det britiske Chatham House, Nadim Shehadi, til Information.
Han er ikke i tvivl om, at brikkerne vil falde. Ikke nødvendigvis samtidig eller lige om lidt, men falde vil de.
»Under et autoritært regime er mennesker bange for at tænke, fordi der er spioner overalt, og hele ens tilværelse er kontrolleret. Man tror, styret vil sidde for evigt, og at det vil blive katastrofe, hvis det forsvinder - man vover ikke at forestille sig livet uden. Men de seneste uger har vist os, at stabilitet i autoritære regimer er en illusion: Når først folk bryder tabuet mod at tænke og bliver i stand til at forestille sig en tilværelse hinsides regimerne, så er myten om deres magt brudt, og så er de allerede kollapset,« siger Shehadi.
En perfekt storm
Den ide bag de autoritære regimer, som nu ifølge Shehadi er død, er netop forestillingen om, at kun benhård centralmagt kan holde sammen på de arabiske samfund.
Hosni Mubarak »har aldrig, ikke én eneste dag under sine tre årtier ved magten, betragtet Egypten som et stabilt land. Han tror oprigtigt på, at absolut kaos vil blive resultatet, hvis han træder tilbage,« skriver Elliot Abrams, tidligere sikkerhedsrådgiver for bl.a. George W. Bush og med personligt kendskab til Mubarak.
Arabere må regeres »med jernhånd«, fordi araberne ikke kan forvalte demokrati, mener den egyptiske despot. De arabiske lande »var for ham det eneste sted på jorden, hvor friheden måtte holdes i ave,« skriver Elliot om Mubarak.
Det er denne doktrin, der nu har overlevet sig selv. Gennem de seneste tre-fire år er der, som professor Anour Boukhars, mellemøstekspert ved det amerikanske McDaniel College, siger, opstået et ikke-acceptabelt gab mellem, hvad folket forventer, og hvad de autokratiske stater er i stand til at give dem. Ingen af regimerne kan levere, hvad folkene er begyndt at drømme om.
I en opsigtsvækkende tale i München lørdag lød den amerikanske udenrigsminister Hillary Clinton, som om hun er enig:
»Dette har drevet demonstranter på gaderne i byer som Tunis, Kairo og byer i hele regionen. Status quo er simpelthen ikke bæredygtigt (...) Nogle ledere tror muligvis, at deres land er en undtagelse, at deres folk ikke vil kræve større politiske og økonomiske muligheder, eller at de kan beroliges med halve indrømmelser. Det kan muligvis være sandt på kort sigt, men på lang sigt holder det ikke,« sagde Clinton, der betegner regionen som ramt af 'en perfekt storm' - ifølge ordbogen en begivenhed hvor en sjælden kombination af omstændigheder tilspidser situationen dramatisk.
På spørgsmålet om, hvem der følger Tunesien og Egypten, svarer Nadim Shehadi:
»Paradoksalt nok er de mest repressive regimer med de mest urokkelige facader i virkeligheden de svageste. Når et system er ude af stand til at bøje sig, når det mangler en politisk proces og evnen til forhandling og kompromis, der kan håndtere en krise, så tager det sig stærkt ud, indtil det pludselig bryder sammen.«
Kan det ikke som græsstrået bøje sig for stormen, knækker det som træet.
»Derfor bliver Libyen det næste. I mine øjne er Gaddafi allerede død. Han ved det bare ikke,« siger Shehadi om oberst Muammar al-Gaddafi, der har holdt sit land og sit folk i et jerngreb siden 1969.
Også Larbi Sadiki, ekspert i mellemøstpolitik ved University of Exeter, har peget på det libyske regime som det næste, der vil blive fejet bort. Systemkritiske aktivister har via internettet opfordret til demonstrationer mod styret den 17. februar og den 2. marts, og foreløbig har Gaddafis sikkerhedstjeneste reageret ved at fængsle menneskeretsaktivisten og forfatteren Jamal al-Hajji, der har opfordret til deltagelse i demonstrationerne.
Hvem omstiller sig?
De fleste arabiske regeringer har reageret på revolutionerne i Tunesien og Egypten ved at give indrømmelser i bestræbelsen på at komme oprør i forkøbet.
»Det er jo et klassisk træk: at give befolkningen noget mere, når den truer med opstand. Man forsøger at opretholde den kontrakt, der siger, at herskeren sørger for sin befolkning mod til gengæld at bevare dens fortsatte loyalitet,« siger Jakob Skovgaard-Petersen, professor ved Institut for tværkulturelle og regionale studier på Københavns Universitet og tidligere direktør for Det dansk-egyptiske dialoginstitut i Cairo.
Et meget kontant eksempel er Kuwait, hvis emir Sheikh Sabah al-Sabah netop har lovet sin befolkning gratis basisfødevarer frem til april plus en check på godt 20.000 kr. til hver enkelt af de 1,12 mio. indfødte kuwaitere (men ingenting til de 2,4 mio. gæstearbejdere).
I Riyadh går rygtet, at den saudiarabiske kong Abdullah tilsvarende planlægger at give sin befolkning en 'kongelig gave' for at holde den i ro. Regimets frygt er, at uroen kan sprede sig til den stenrige oliestat, når den 87-årige, alvorligt syge konge falder bort.
»Folk ved nu, at protester kan bringe flere rettigheder, og regeringen ønsker at mindske trykket af for at undgå en eksplosion,« siger den saudiske menneskeretsaktivist Mohamed al-Qahtani til Financial Times.
Hvis revolutionerne bryder ud i de olierige mellemøstlande, kan det få voldsomme følger for international økonomi og stabilitet. Jakob Skovgaard-Petersen kan imidlertid godt se for sig, at i hvert fald de små og formuende olienationer - Kuwait, Qatar, Emiraterne - vil evne at udvise rettidig omhu.
»Man kan godt forestille sig et 'de formuendes demokrati' i disse rige olielande. Hvis uroen ikke desto mindre skulle sprede sig østover til denne del af Mellemøsten, bliver det meget, meget interessant for en verden, der er ved at løbe tør for olie,« siger han.
Netop nu er det i de mindre velstående arabiske lande med ingen eller kun lidt olie, at befolkningerne rører på sig, og regimerne søger en grimasse, der kan passe.
I Jordan har kong Abdullah II efter en række demonstrationer fyret regeringen og bedt den tidligere premierminister Marruf Bakhit danne en ny med henblik på at gennemføre hurtige politiske og økonomiske reformer. Det Muslimske Broderskab i Jordan har sagt nej til at deltage i regeringen og forlangt frie valg i stedet.
I Yemen, hvor ungdomsarbejdsløsheden er over 50 pct., og titusinder har demonstreret inspireret af Egypten og Tunesien, har præsidenten gennem 32 år, Ali Abdullah Saleh, meddelt, at hverken han eller hans søn vil stille op til præsidentvalget i 2013.
I Syrien, hvor protesterne foreløbig ikke har været så omfattende, lover præsident Bashar al-Assad politiske reformer med mere indflydelse til civilsamfundet, en ny medielov og lokale valg.
I Algeriet har præsident  Bouteflika i et forsøg på at forebygge nye protester sænket priserne på madolie og sukker, bebudet prisstøtte til mælk og hvede samt lovet »i meget nær fremtid« at ophæve 19 års undtagelsestilstand. Oppositionen har erklæret, at den ikke tror ham, og vil på lørdag trodse et demonstrationsforbud i hovedstaden.
»Disse lande er mere forskellige, end de er ens. I Syrien er præsidenten - som det har været tilfældet i Tunesien og Egypten - også leder af det altdominerende parti, og det gør det meget svært at indføre en form for troværdig politisk kamp mellem partier. Mulighederne er bedre i monarkier som Jordan og Marokko, hvor kongen står over og uden for partierne,« siger Jakob Skovgaard-Petersen.
Risikoen
Han kalder det »spådomskunst« at vurdere, hvad der faktisk vil ske, og hvilke dominobrikker, der måtte vælte hvornår.
Men der, hvor man går mod regimernes fald og politisk frihed, bliver udfordringerne enorme. Det afspejles lige nu i Egypten, hvor man med den ansigtsløse, ikke-ideologiske frihedskamp på Tahrir-pladsen betaler det autoritære samfunds pris for at have holdt opposition, civilsamfund og demokratisk diskussion nede: Det er i tomrummet svært at finde ud af, hvordan man med Mubaraks forventede bortgang kommer videre og opbygger en ny og bæredygtig orden, der lever op til kravet om demokrati, menneskerettigheder og økonomisk fremgang.
Vil f.eks. militæret, der har været den centrale magt-instans i årtier, acceptere at indordne sig under en ny demokratisk regering? Hvordan får man ryddet op i den kultur af korruption, der gennemsyrer samfundet fra top til bund? Og kan nye ledere skabe jobs og håndtere en stærkt forværret økonomi til befolkningens tilfredshed - lige nu koster opstanden angiveligt Egypten 1,7 mia. kr. i døgnet, og mange investorer og turister vil antagelig holde sig væk længe.
Chatham House's Nadim Shehadi er ikke i tvivl om, at de autoritære regimer i den arabiske verden er færdige, og at det alene er et spørgsmål om tid, før det bliver åbenbart. Til gengæld er han i tvivl om, hvad resultatet af regimernes fald bliver.
Den tvivl deler han med de fleste.
»Som den folkerigeste og mest indflydelsesrige arabiske nation har Egypten - med hjælp fra det internationale samfund - potentialet til at blive en model for regionen,« siger Shadi Hamid, forskningschef ved tænketanken Brookings.
»Men det har også potentialet til at blive noget ganske anderledes skræmmende: en fejlslagen stat ude af stand til at kontrollere sit eget folk og sit eget territorium.«
I weekenden lod et ungt egyptisk brudepar sig fotografere foran en tank på Tahrir-pladsen. Deres hvedebrødsdage skal ifølge al-Jazeera holdes på pladsen sammen med de tusinder, der fortsat holder stand. For hvor usikkert alt end er, så ved de unge, at dér på pladsen lever nu en drøm om et liv i frihed, som ikke lod sig drømme for bare nogle uger siden.


