Verdens største demokrati går til stemmeurnerne
På landsplan står Kongrespartiet til at genvinde magten, men i delstaten Andra Pradesh har folket kastet sin kærlighed på en skuespiller, der kendes for sin rolle som Indiens svar på Robin Hood
Til tonerne fra sine største filmhits henrykker skuespiller og politiker Chiranjeevi folkemængden med en salve af populistiske budskaber. Premierminister bliver han dog ikke.


 IBRAHIMPATNAM - Først kommer tonerne af filmmusik i det fjerne - lyden er først dæmpet af en bakkekam. Så dukker en vognkortege op over bakken, og pludselig bryder skaren på tusindvis af mennesker ud i vanvittig jubel. De vifter med bannere, råber, skriger og strømmer hen mod køretøjerne med stor hast. Forrest i kortegen i åben bus står en mand i hvid skjorte. Han løfter sin hånd og slår så et blændende smil op. Chiranjeevi er kommet til byen. 
I årtier har indbyggerne i Andhra Pradesh kendt til Chiranjeevi eller Chiru som en legendarisk filmhelt. Chiru er Sydindiens svar på Robin Hood og som bueskytten fra Sherwood-skoven forsvarer han de svage og fattige imod de onde og rige. 
I går begyndte Indien sit månedslange parlamentsvalg, som er langt det mest omfattende i hele verden, og i denne del af det folkelige Indien ser mange frem til denne 53-årige skuespiller, som med over 100 film bag sig nu også forventes at blive en helt i det virkelige liv. 
"Vi har set, hvordan han er på skærmen. Nu ønsker vi hans hjælp til at lede vores land," siger Manikyum med en mine af ekstatisk begejstring, skønt hun har ventet syv timer i brændende sol på at få sin helt at se.
Over 1.000 partier
I denne bemærkelsesværdige valghandling, hvor 714 millioner indiske vælgere skal afgive deres stemme, er der over 1.000 partier at vælge imellem. Så besværlig er manøvren, at man må afholde hele fem separate valgdage fordelt over en måned. 
Meningsmålingerne peger på et landsresultat, hvor det regerende Kongresparti vil genvinde sit flertal - de officielle tal ventes først midt i maj - men for mange vælgere er det lokale problemstillinger, som er i fokus. 
I Andhra Pradesh, hvor Chiru sidste år stiftede partiet Folkets Styre - mere end 600.000 fans deltog i det stiftende møde - tegner filmstjernens største rivaler til at blive Kongrespartiet og det regionalt baserede Telugu Desam-parti, der for øjeblikket er delstatens største oppositionsparti. 
"Kongrespartiet har ikke formået at løse almindelige menneskers problemer," siger Chiru til den ellevilde menneskemængde, der er stimlet sammen omkring hans bus.
Populistiske salver
Hele vejen rundt om det trafikknudepunkt, hvor Chiru har valgt at holde tale, vrimler det med tilhørere, der strækker hals for at få et glimt af deres helt. Selv på tage af huse og biler står de. Politiet prøver med stokke at holde mængden tilbage, men deres bestræbelser er forgæves, så meget desto mere som Chiru henrykker mængden med en salve af populistiske budskaber. Han taler uden manuskript og siger ting som: "I de sidste fem år er over 1.000 skoler lukket i denne stat. Sundhedspleje findes der ingen af." Og: "Andra Pradesh er blevet tilholdssted for kriminelle. Igennem de sidste fem år er korruptionen eksploderet overalt." 
I denne forstad til storbyen Hyderabad, som skal stemme på den første valgdag, er det dog ikke alle, der tror på, at Chiru kan skabe forandring. Flere borgere siger, at nok kan de lide hans film, men Chiru har jo "ingen erfaringer" som politiker. Og nogle meningsmålinger tyder da også på, at det bedste, hans parti kan håbe på, er at få indvalgt et eller to parlamentsmedlemmer fra hele staten. Selv er han langt mere optimistisk. 
Ikke desto mindre synes langt de fleste mennesker her at tro på, at hans gode intentioner, som de siger dokumenteres af de blodbanker, han har taget initiativ til, vil være tilstrækkeligt. 
"Han får min stemme, fordi han er et nyt ansigt," siger den 34-årige ejendomsmægler Jaganiah. Og den egenskab appellerer til mange i et land, hvor påstået korruption er en yndet anklage mod politikere fra alle partier. 
"Jeg er 100 procent sikker på, at han vil gøre noget for folket. Man siger, at han ikke har erfaring, men ingen fødes med erfaring. Det er noget, som vokser frem."
På landsplan vurderer mange analytikere, at Kongrespartiet, som ledes af Sonia Gandhi, enken efter den myrdede premierminister Rajiv Gandhi, og den nuværende premierminister Manmohan Singh vil være i stand til at afvise udfordringen fra sin værste rival, det højreorienterede hinduistparti Bharatiya Janata (BJP). 
En kasteløs kan vinde
Men Kongrespartiet må også forvente hård konkurrence fra en tredje front, der består af venstreorienterede partier og den såkaldte Dalit-dronning, Mayawati, som står i spidsen for et lavkasteparti, der har en stærk højborg i Uttar Pradesh - den indiske delstat med størst politisk vægt. Nogle mener sågar, at Mayawati kan blive Indiens næste premierminister. 
Samtidig kan Chiru komme til at blive del af en fjerde front, der består af andre regionale partier, der for nylig har afbrudt deres valgtekniske samarbejde med Kongrespartiet, som ikke havde held til at skabe en koalitionsaftale forud for valget. Siddende i sin valgbus efter at have afsluttet sin tale i Ibrahimpatnam med en flaske mælk ved sine fødder og en hårbørste og et spejl ved hånden, henviser Chiru netop til denne alliance som en "reel mulighed". Han afviser dog at gå efter premierministerposten.
Iagttagere forudsiger, at uanset hvilket parti der bliver det største, vil det blive tvunget til at samle en koalition for at kunne danne regering. Der har ved dette valg været meget få koalitionsaftaler på forhånd - de fleste partier har ønsket at vente og se, hvor godt de klarer sig ved valget, før de binder sig til nogen partner. 
I 30 år, siger Chiru, har han oplevet kærlighed og hengivenhed fra mennesker, som har set hans film. Nu er det på tide at betale dem tilbage. Som udtryk for det store engagement, han vi vil vie dem, har han sagt sit skuespillerjob op for udelukkende at koncentrere sig om politik. 
"De har brug for forandringer," siger han om sine potentielle vælgere. 
"De har brug for en, som kan opfylde det, de ønsker." 
Efter dette budskab begynder det musikalske potpourri af temaer fra Chirus mest populære film igen, mens valgkaravanen sætter kurs mod næste by. 

© The Independent og Information
Oversat af Niels Ivar Larsen

