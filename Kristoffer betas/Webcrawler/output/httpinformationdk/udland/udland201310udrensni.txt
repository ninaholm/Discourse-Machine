Udrensning er et nyt våben i Syriens borgerkrig
Den sekteriske forfølgelse i Syrien vokser, i takt med at borgerkrigen bliver mere indædt. Hvor omfattende de sekteriske nedslagtninger er, ved ingen reelt i en krig, hvor det at tale om krigens sekteriske dimension er blevet et vigtigt våben for alle konfliktens parter
I Syrien bliver områder i både regerings- og oprørskontrollerede områder mere og mere sekterisk ensrettede, i takt med at minoriteter flygter fra sekteriske udrensninger – eller i hvert fald rygtet om dem. I al-Zanbaqia er familien Mohammed den eneste alawit-familie tilbage. Resten flygtede, da hovedsaligt sunnitiske oprørere erobrede området fra regeringshæren.


 
	Der er halvtomt i den kristne by på toppen af bjerget. Det nærtliggende kloster ser uberørt ud af kampene, der har bølget frem og tilbage på denne egn, men der er kun én munk tilbage til at passe på bygningerne, og i al-Yacoubiyah og de omkringliggende kristne landsbyer er historien den samme.

	Der er kun én præst tilbage til at bemande byens tre kirker, men hans menighed er også svundet tilsvarende ind, i takt med at bemandingen af byens tjekpoint er blevet skiftet ud: For otte måneder siden holdt regeringsstyrkerne byen, i dag sidder fire-fem oprørssoldater på plasticstole ved vejen til byen og holder et søvnigt øje med, hvem der kommer og går.

	Og færre og færre af dem, de holder øje med, er kristne. For et år siden var det stort set alle, men i dag er mange af de kristne huse forladt, og sunnimuslimske flygtninge er flyttet ind i dem i stedet.

	Byens gråskæggede præst tager nervøst imod og inviterer indenfor i sit hjem, hvor en baldret rude og en lang revne i muren vidner om kampene om byen i starten af året.

	Han er fåmælt – presset på den ene side af oprørstropperne i byen og på den anden side af regimet, som han også må forholde sig til, når han med jævne mellemrum besøger regeringskontrollerede områder. Han vil hellere tale om byens fortid end dens nutid.

	»Det er en meget gammel by, kristne er kommet her i mange hundrede år på flugt fra forfølgelse andre steder. Her har de fundet et sted, hvor de kunne være i fred,« forklarer han, mens han serverer kaffe.

	»Jeg er ikke bange, heller ikke for oprørerne. Der er ikke sket overgreb her,« forsikrer han.

	»Men jeg ved ikke, hvad der foregår andre steder. Al kommunikation er ophørt, og folk er bange. Ellers ville de ikke være flygtet. De er flygtet, fordi de var bange for bombardementer – og fordi de var bange for fremtiden. Jeg ved ikke, om de vender tilbage. Ingen ved, hvad fremtiden bringer. Vi ved kun, at jo længere krigen varer, desto værre er det for folk som os.«

	De kristnes angst for fremtiden er bestemt ikke enestående i Syrien, hvor et oprør, der begyndte som en kamp for rettigheder, efterhånden har fået mere og mere sekterisk karakter. Men hvor krigen samtidig er temmelig indviklet for de fleste, er det uklart, hvor bange Syriens etniske minoriteter bør være for fremtiden.

	I en situation, hvor uafhængige observatørers tilstedeværelse bag frontlinjen er stærkt begrænset, er det svært at skelne mellem sandhed og løgn, når det kommer til de sekteriske forfølgelser. Rygterne er mange, fakta er få – og den politiske interesse på begge sider af konflikten for at fremstille modparten som et sekterisk monster er stor. For de kristne, der har søgt at holde sig neutrale i konflikten, men som regel kædes sammen med regimet, blev dilemmaet udstillet, da oprørssoldater i september indtog den kristne by Maalouda, og oplysninger om overgreb, mord og plyndringer af kirker fyldte overskrifterne i visse medier, mens andre medier fortalte, at ingen overgreb havde fundet sted.

	Det er en iscenesættelse, som er vanskelig at undgå inde i Syrien, hvor frontlinjen ofte går mellem byer med sunnimuslimsk og alawitisk/shiitisk flertal, hvor angreb på byer og områder ofte får en sekterisk forklaring, og hvor fjenden oftere og oftere betegnes som nuseyri, et racistisk slang for alawitter, eller takfiri, et udtryk, der bruges om ekstreme sunnitter, som anklager andre sekteriske grupper for at være vantro.

	»Det er tydeligt, at der i hastigt stigende grad sker en sekterisk iscenesættelse af konflikten, som på skræmmende vis er ved at blive selvopfyldende,« siger Aymenn Jawad al-Tamimi, en Syrien-analytiker, der følger blandt andet den sekteriske udvikling i borgerkrigen.

	»På de ekstreme jihad-fora er den racistiske omtale af alawitter og shiitter temmelig dominerende, ikke mindst hos grupper som ISIS, der vinder frem i øjeblikket, og det er også noget, der i stigende grad præger mere moderate oppositionskræfter,« forklarer han.

	Samtidig er den sekteriske retorik ikke noget, der er begrænset til rabiate oppositionskræfter. FN’s Højkommissariat for Menneskerettigheder (OHCHR) konstaterede i en rapport fra august i år, at det er en udbredt taktik fra regeringens side at anbringe artilleri i alawitiske, shiitiske og kristne byer for derfra at beskyde sunni-byer og på den måde bære ved til det sekteriske bål i en situation, hvor styrets salgstale både internt og eksternt har været, at det var den eneste beskytter af Syriens minoriteter.

	»Oppositionen er ikke nødvendigvis mere sekterisk anlagt. Sandheden er, at den sekteriske diskurs er temmelig stærk på begge sider,« siger Aymenn Jawad al-Tamimi, som for nylig interviewede den tyrkisk-syriske alawitiske militsleder Mihcrac Ural alias Ali Kayali, der leder den Assad-tro paramilitære milits al-Muqawama as-Suriya, og er blevet berygtet for at have ført an i en række massakrer på civile og for samtidig i lækkede optagelser at tale for en sekterisk udrensning.

	»Alligevel benægtede han ethvert sekterisk motiv og hævdede blot at forsvare den alawitiske gruppe. Han sagde, at han både havde kristne og sunnitiske tilhængere, mens det er tydeligt, at hans krigere er alawitter og sunnier. Og det er sagen: der er en klar sekterisk diskurs, men ingen vil tage ansvar for den,« forklarer analytikeren.

	Samtidig sker der ubestrideligt også flere sekterisk begrundede massakrer, et faktum, der blandet andet er blevet dokumenteret af OHCHR-rapporten, hvor ni sekteriske massakrer er registreret, og hvor rapporten noterede, at krigerne »i stigende grad fordeler sig langs sekteriske linjer, ledende til en stigning i sekterisk vold.«

	Tidligere på året blev to sunnimuslimske byer, Banyas og Bayda i den alawitisk-dominerede provins Latakia ved Middelhavet, angrebet og udsat for noget, mange har betegnet som sekterisk udrensning, da et sted mellem 200 og 450 lokale sunnier blev henrettet af regeringstilknyttede militser, hvor netop Ali Kayalis milits stod centralt.

	Det samme skete med modsat fortegn, da soldater fra Jabhat al-Nusras islamiske oprørsmilits i slutningen af august gik på et sekterisk motiveret hævntogt i Latakia-provinsen efter gasangrebet på Ghouta ved Damaskus.

	»Vi erklærer en serie af ’øje for øje’-angreb,« proklamerede Jabhat al Nusra dengang i en erklæring.

	»Angreb mod nuseyri-landsbyer for hver kemisk raket, der ramte vores folk i Damaskus. Deres landsbyer vil betale prisen, inshallah«.

	Og det gjorde de. Mens de præcise omstændigheder endnu er under undersøgelse, går de foreløbige rapporter på en række mindre massakrer, hvor grupper på mellem 10-20 mennesker er blevet henrettet. Sammenholdt med vidneberetninger om sekteriske angreb og sekterisk målrettede bilbombe- og selvmordsangreb andre steder i landet efterlader det et billede af en konflikt, der i stadig mindre grad handler om principper og i stigende grad om religiøst tilhørsforhold.

	»Vi ser hele tiden, at den sekteriske forfølgelse bliver værre i Syrien, både retorisk og i handlinger,« forklarer Lama Fakih, der er menneskeretsorganisationen Human Rights Watchs researchansvarlige i Syrien.

	»Vi ser oppositionssoldater, der ødelægger og destruerer minoriteters helligdomme, alawitbyer, hvor hele befolkningen er flygtet, og f.eks. bilbomber rettet direkte mod alawitiske beboelseskvarterer og målrettede angreb på hele byer, som man så i Banyas og Bayda, men først og fremmest ser vi en ændret tone, hvor nye offensiver ikke længere er rettet mod regeringen eller oppositionen, når de annonceres, men mod bestemte sekteriske grupper,« konstaterer hun.

	»Det er stærkt bekymrende. Ikke mindst fordi der ikke er nogen – på nogen side af konflikten – der forsøger at modarbejde det.«

