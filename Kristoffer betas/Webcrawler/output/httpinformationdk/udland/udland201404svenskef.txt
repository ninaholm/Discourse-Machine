I svenske fængsler splittes banderne op
I modsætning til i Danmark er der ikke noget, der hedder bandeafdelinger i de svenske fængsler. Trods bandekonflikt, vold og uroligheder afsoner alle i fællesskab. Det gælder også de indsatte i Skandinaviens mest sikre fængsel: Anstalten i Kumla
 
	Anstalten i Kumla er Sveriges mest sikre fængsel, hvor 450 mordere, røvere, smuglere og voldsmænd afsoner deres straffe.


 
	I en lille by vest for Stockholm ligger der et fængsel. Eller ikke bare et fængsel, men fængslet. Lilleputbyen Kumla er hjemsted for 450 smuglere, mordere, røvere og voldsmænd. Alle afsoner de en dom i Skandinaviens største, sikreste og mest berygtede fængsel, Anstalten i Kumla. Bortset fra en skrantende produktion af sko er byen stort set ikke kendt for andet.

	Kun taget af besøgsbygningen er synligt bag fængslets fem meter høje sikkerhedsmur, der omkranser anstaltens syv forskellige afsnit. Anstalten ligger midt på en pløjemark og kan ikke siges at gå i ét med omgivelserne, der mestendels består af snedækkede træer og Astrid Lindgrenske træhuse med hvide sprossede vinduer. Omkring muren løber et elektrisk hegn, som igen er omkranset af et gitter med pigtråd på toppen.

	På omkring fem år har Anstalten i Kumla udvidet sin kapacitet til det dobbelte. Andelen af bandemedlemmer blandt de indsatte er vokset, ligesom andelen af udvisningsdømte, voldelige og udadreagerende indsatte er det. På den måde minder udviklingen om situationen i de lukkede fængsler i Danmark. Bortset fra en enkelt ting. I modsætning til i Danmark findes der ikke afdelinger kun for bandemedlemmer i Sverige.

	Mens Kriminalforsorgen i Danmark har prøvet at løse udfordringen omkring rocker- og bandekonflikter med mere opdeling og sektionering af bander i fængslerne, holder Kriminalvården i Sverige fast i princippet om, at rocker- og bandegrupperinger skal splittes, mens de sidder i fængsel. Et princip, der kaldes ’salt og peber-modellen’.

	»Ellers bliver de for stærke,« forklarer fængselsinspektør i Kumla Kenneth Gustafsson på sit kontor i fængslets forreste bygning. Han har høje tindinger og en nål med Kriminalvårdens nøgleformede logo i knaphullet. »Man bekræfter dem jo i deres bandetilhørsforhold, hvis de får lov at bo sammen og for sig selv. Vi har mange Hells Angels og Bandidos, som sidder alene eller to sammen på en afdeling, og der har de ingen magt,« siger han.

	Vis respekt og få respekt

	Al trafik mellem fængslets bygninger foregår gennem den 600 meter lange tunnel, der strækker sig under fundamentet. Fængselsbetjente på gule løbehjul suser forbi, og alle døre er låst med nøglekort. Kenneth Gustafsson fører an gennem gangsystemet.

	I det nybyggede afsnit T Syd sidder de indsatte på 30-mands etager i afdelinger med ti celler. De laver mad sammen, har fælles budget og deltager i forskellige behandlings-forløb. Det er ikke alle fanger, der får lov at lave mad selv. Det at have sit eget budget er en tillid, fængslet udviser til de afdelinger, der fungerer godt.

	»Det er en jätte dygtig afdeling deroppe,« siger en betjent, idet vi bestiger vindeltrappen.

	»De er helt utrolige. Jeg har aldrig oplevet noget lignende,« siger han med henvisning til deres evne til at styre budgettet.

	Kenneth Gustafsson smiler til ham. En sightseeing på præmie-afsnittet til ære for den danske journalist.

	På anden sal spankulerer Zören forbi. Den serbiskfødte mand afsoner to domme på næsten 20 år tilsammen for narkotikasmugling, og han har taget en opskrift på kanelis med. Fængselsinspektøren elsker hans desserter, siger han.

	Zören er glad for sin nuværende afdeling. Tidligere sad han i fællesskab med nogle indsatte fra Bandidos og supportgruppen X-Team.

	»Forskellen var, at de holdt sammen. Men de var ellers meget hyggelige,« siger den 59-årige Zören.

	»Jeg er så gammel nu, at jeg var klog nok til at forsøge at vise respekt og fik respekt tilbage.«

	Andre af de indsatte udviste ikke samme snilde, forklarer han.

	»De yngre, som ville skabe sig et navn i den her verden, forsøgte at skille sig ud. De blev sat på plads og fik at vide, at de skulle gøre, som de andre ville have det.«

	’Jätte tufft’

	Engang tog Anstalten i Kumla imod de kriminelle, der havde de længste domme. I dag specialiserer de sig mere i at tage imod voldelige og besværlige fanger.

	I løbet af en gennemsnitlig uge på Anstalten i Kumla, finder der to til tre ’hændelser’ sted, forklarer Kenneth Gustafsson. Det vil sige overfald eller uro mellem de indsatte. Nogle gange må de lukke hele afdelinger ned på grund af uroligheder, og køkkenet er gået over til at bruge plastik- i stedet for metalbestik. Salt og peber-modellen er altså ikke uden svagheder. »Men forhåbentlig betyder det, at det bliver lidt bedre i andre fængsler, når vi har taget de sværeste,« siger Kenneth Gustafsson.

	Han og kollegaen Peter Behr, der er studieleder, blev begge ansat som fængselsbetjente i Kumla i 1978. I tiden siden da er der sket en stor forandring blandt de indsatte, mener Peter Behr.

	»I dag har vi mange unge fyre, der er medlemmer af en bande, har problemer med attituden eller med, hvordan man opfører sig over for folk. De har måske traumer fra krig eller har set, hvordan man kan tiltvinge sig ting med våben,« siger han. Ligesom Danmark har Sverige et voksende bandeproblem, om end det ikke er lige så stort som det danske. Og svenskerne gør en dyd ud af at sprede medlemmer af den samme bande eller rockerklub ud på forskellige afdelinger og forskellige fængsler. Peter Behr kunne ikke forestille sig at arbejde på en dansk rockerafdeling, hvor der kun sidder medlemmer af Bandidos eller Hells Angels: »Det må være jätte tufft,« siger han.

	Et stort sammentræf

	I den anden ende af fængslet hænger hollænderne Martin og Frans ud i strikkestuen på fritidsafsnittet. Omkring bordet sidder også en kvindelig fængselsbetjent og en portugisisktalende mand og strikker hver sin hue. Martin har også strikket en tophue med kvast til sin datter. Han fremviser den stolt.

	»Jeg havde aldrig i mit liv forestillet mig, at jeg skulle lave den slags,« griner han.

	Han og Frans sidder inde for narkotikasmugling og bor sammen på en afdeling med 13 andre ind- satte. Martin er en høj mand med karseklippet hår, brede skuldre og en nærmest drenget generthed. Ifølge ham bor de på fængslets mest stille afdeling. Der er stort set aldrig problemer, forstår man. Men der er tit slåskampe på fængslets øvrige afdelinger.

– Bor I sammen med nogen fra en bande?

	De ryster begge på hovedet.

	»Nej, nej.«

	En fængselsbetjent bag dem smiler skævt. Den portugisisktalende mand ved bordet knækker sammen over strikketøjet i en kluklatter, der får hans skulderblade til at danse op og ned.

– Hvad griner du af?

	Han griner lidt mere og ryster på hovedet.»Det er ikke noget, vi taler om,« tilføjer Frans. En lille mand med skæve tænder og briller så stærke, at hans øjne næsten for- svinder bag dem. »Vi taler bare om, hvordan det går derhjemme og den slags.«

	I det hele taget er der ikke mange af de indsatte, der denne dag har lyst til at tale med Information om bandernes indflydelse i fængslet. De to hollændere er heller ikke selv medlemmer af en bande, siger de. Frans og Martin blev snuppet af politiet i Sverige med tre ugers mellemrum.

– Kendte I hinanden, før I kom i fængsel?

	»Nej, slet ikke. Slet, slet ikke,« siger Frans.

– Sikke et sammentræf?

	»Ja!,« griner Frans.

	»Et stort sammentræf,« mumler Martin, inden en betjent kommer ind og bekendtgør, at det er »time to go!«

	Exit i fængslet

	Sikkerheden i de svenske fængsler er blevet øget i kølvandet på et fangeoprør i Anstalten Tidaholm i 1994 og en række spektakulære, væbnede fangeflugter i midten af 00’erne. De indsatte i Kumla er i dag afskåret fra kontakt med andre end fængsels-personalet og de indsatte på deres egen afdeling. Fængslets mindste afdelinger består i dag af seks mand. De spiser sammen, arbejder sammen og går i skole sammen.

	På den måde lukker fængslet af for kommunikationen mellem bandemedlemmer, som afsoner på forskellige afdelinger. Men det er stadig en sej kamp at overbevise bandemedlemmerne om, at de skal gå ind i et exitprogram, forklarer Kenneth Gustafsson.

	»Vi har haft samtaler med flere indsatte, som siger, at de er færdige med livet i banden. De vil trække sig tilbage og vende ryggen til bandeaktiviteten. Men de kan ikke springe fra, mens de sidder i fængsel, fordi de havner i bad standing,« siger han og tilføjer:

	»Kommer man i bad standing, mens man sidder i fængsel, må man afsone resten af sin dom i isolation. Ellers får man ganske enkelt tæsk.«

	Kriminalforsorgen i Sverige har i længere tid arbejdet med tanken om at oprette særlige exit-afdelinger i fængslerne. På den måde vil afhoppere kunne afsone i fred og i fællesskab med hinanden. Men indtil videre er det blevet ved tanken.

