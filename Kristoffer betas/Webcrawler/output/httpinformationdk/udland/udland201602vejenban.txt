Vejen er banet for en republikansk tomandsdyst
Donalds Trumps gode resultat i primærvalget lørdag kan blive en pyrrhussejr. Lørdag trak Jeb Bush sig fra valgkampen og flere kan følge i næste uge. Det kan indskrænke feltet til Trump og den moderat konservative Marco Rubio, den eneste, som har en chance for at slå outsideren fra New York
Marco Rubio (t.h.) synes at være den af Donald Trumps modkandidater, der har den bedste chance for at forene partiets mange fraktioner og vinde latinovælgere og andre immigrantgrupper over på sin side. Her ses han sammen med Carolinas kvindelige guvernør Nikki Haley og statens sorte senator Tim Scott til et vælgermøde i South Carolina i fredags.


 Donald Trump kan nu officielt kalde sig det republikanske partis spidskandidat til Det Hvide Hus efter at have vundet de to vigtige republikanske primærvalg i New Hampshire og i South Carolina.
Men kan den nyfigne politiker, der sjældent kan holde tungen lige i munden, udstå maratonløbet hele vejen til den republikanske partikongres i juli og erobre magten i det republikanske parti? Det spørgsmål står stadig åbent efter Trumps sejr i South Carolina med 32,5 pct. af stemmerne – en historisk lav sejrsmargin i delstatens primærvalg.
Et af hans aktiver er en bred demografisk og ideologisk opbakning fra partiets vælgere. Ligeså mange konservative som moderate støtter Trump. Hans opbakning fra unge er lige så stor som fra midaldrende og ældre republikanere. Men ved hvert valg synes han at støde mod et øvre loft. Så kan Trump score mere end en tredjedel af stemmerne?
Samme brede tilslutning kan hans to nærmeste rivaler, senatorerne Marco Rubio og Ted Cruz, ikke skilte med. Rubio er mest populær hos de moderate og veluddannede, mens Cruz trækker på støtte fra de religiøse og konservative vælgere.
Ted Cruz’ udfordring er den vanskeligste. Han burde have scoret langt bedre, end han gjorde (22,3 pct.), i en sydstat som South Carolina, hvor vælgerkorpset ideologisk ligger godt ude til højre, og hvor en politikers religiøse værdier prioriteres højt.
