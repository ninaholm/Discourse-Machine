Italiens nye regering starter under beskydning
Mens Italiens nye samlingsregering blev indsat, skød en arbejdsløs mand mod to betjente foran landets statsministerium. Repræsentanter for højrefløjen giver komikeren Beppe Grillos protest-bevægelse et moralsk medansvar for volden
Offentligheden må vente på en mere nøjagtig årsag til angrebet på to carabinieri-soldater under indsættelsen af den nye italienske regering. Men de økonomiske trængsler, mange almindelige italienere gennemlever, er et bud i et Italien, hvor utilfredsheden med ledelsen i det sydeuropæiske land er stor. Her er det angrebsmanden, Luigi Preiti, på jorden.


 Indsættelsen af Italiens nye samlingsregering to måneder efter parlamentsvalget skulle have været en festdag, men udviklede sig i stedet til et nationalt drama. Mens landets nye regeringsleder, 46-årige Enrico Letta, og hans ministerhold blev taget i ed hos republikkens præsident, Giorgio Napolitano, forsøgte en mand at dræbe to betjente foran statsministeriet.
»Attentatet blev udført af en 49-årig arbejdsløs, som straks efter gav udtryk for, at han havde til hensigt at begå selvmord, men ikke kunne gøre det, fordi han var løbet tør for ammunition,« oplyste den nyudnævnte indenrigsminister, Angelino Alfano fra Silvio Berlusconis parti, Popolo della Libertà (PdL), og beskrev attentatet som »en isoleret hændelse«.
De to betjente overlevede. Den ene blev let såret i benet, den anden med en alvorlig læsion på rygsøjlen, mens en gravid britisk turist blev strejfet af et rikochetterende projektil. Gerningsmanden, som straks efter at have affyret seks skud blev overmandet, er en fraskilt familiefar, Luigi Preiti, fra byen Rosarno i den syditalienske region Calabrien. Preiti tilhører en åbenbaringskult med udspring i den bosniske landsby Medjugorje, fremgår det af hans Facebook-profil: »Jeg ville slå politikerne ihjel,« erklærede han.
Desperate arbejdsløse
Italien har været i økonomisk krise længere end de andre europæiske lande. Inden eurokrisens begyndelse havde den italienske økonomi allerede været i stagnation i en årrække. De offentlige besparelser, som i løbet af de seneste 16 måneder er blevet intensiveret under Mario Montis teknokratiske overgangsregering, har forværret de fattigste italieneres kår yderligere. Udvandringen – fra syd mod nord og fra Italien til udlandet – og arbejdsløsheden slår nye rekorder.
Luigi Preiti var flyttet fra Rosarno i den allerfattigste del af Syditalien til det rige Piemonte, men vendte for to år siden tilbage til hjembyen og sine forældre efter at have mistet sit arbejde som byggearbejder.
»Det er en desperat mands handling. Politikerne ved ikke, hvad det vil sige at tjene 800 euro (6.000 kroner) om måneden og gå ind i en butik uden at kunne købe noget til sit barn,« siger en af de politifolk, der bevogter pladsen foran parlamentet og statsministeriet, til Huffington Post.
»Det er det, der sker, når de ikke ved det.«
Dagen forinden var en af betjentens kolleger blevet dræbt under et røveri i Caserta-provinsen nær Napoli. Accelerationen af den økonomiske krise har også medført en bølge af selvmord. I begyndelsen af februar tog en arbejdsløs bygningsarbejder fra Trapani på det vestlige Sicilien, Giuseppe Burgarella, sit liv og efterlod et eksemplar af forfatningen med følgende besked:
»Forfatningens første paragraf fastslår, at Italien er en republik funderet på arbejde. Hvorfor hjælper staten mig så ikke med at finde arbejde? (…) Hvorfor giver den mig ikke min værdighed tilbage? Hvis staten ikke gør det, må jeg selv gøre det.«
På Sicilien og i andre dele af Syditalien blev Beppe Grillos protestbevægelse, MoVimento 5 Stelle, det største parti ved valget. At Lettas centrumvenstreparti, Partito Democratico, nu har valgt at danne regering med Berlusconi og Monti øger mange italieneres frustration over det politiske system. Selv om der er mange nye, unge og kvindelige ansigter i Lettas regering, opfattes den alligevel af mange som gammel vin på nye flasker.
»Intet har forandret sig. Stakkels Italien!« tweeter undersøgelsesdommeren Antonio Ingroia.
Moralsk medansvar
Preiti var iført pænt tøj under attentatet, og politiet havde ikke bemærket noget usædvanligt, da han lørdag aften blev stoppet ved en rutinekontrol på toget fra Calabrien mod Rom. Attentatmanden har ifølge italienske politikilder ingen forbindelser til den organiserede kriminalitet på sin hjemegn, hvor den for tiden stærkeste af Italiens mafiaorganisationer, la ’Ndrangheta, hersker. Han skulle dog angiveligt have opbygget en større spillegæld.
Siden krisens begyndelse er der dukket butikker, som opkøber guld, op overalt i de italienske byer. Desuden har bankernes udlånspolitik, som er blevet endnu mere restriktiv under krisen, gjort mafiaen til landets største pengeudlåner, fremgår det af en rapport fra de erhvervsdrivendes antiafpresningsorganisation, SOS Impresa. Foruden de mulige sociale årsager til Preitis desperate handling kan mistanken om mafiøs-politisk terrorisme aldrig helt udelukkes i Italien.
Attentater med henblik på at påvirke regeringens politik har været en konstant faktor i landet siden Anden Verdenskrig. En måned efter parlamentsvalget modtog politiet i Palermo et anonymt brev om, at mafiaen ville begå attentater for at forhindre, at Grillos og M5S skulle få indflydelse.
»Vi kan ikke tillade, at landet regeres af komikere og bøsser,« stod der i brevet.
Selv om M5S ikke indgår i Lettas samlingsregering, bliver komikeren Grillo og hans tilhængere, som vil gøre op med korruption og privilegier i det politiske system, indirekte tildelt et moralsk medansvar for Preitis handling.
»Der ingen grund til at blive forbavset, når der konstant bliver råbt mod regeringspaladserne, som om de burde rives ned,« udtaler Roms borgmester, nyfascisten Gianni Alemanno.
Men Grillo hævder, at M5S har æren for, at den sociale utilfredshed i Italien bliver kanaliseret ind i det politiske system i stedet for at udarte i vold. Bevægelsen er absolut ikke-voldelig, skriver Grillo på sin blog.
Attentatforsøget medfører i første omgang, at sikkerheden omkring regeringens vigtigste ministre og andre repræsentanter for staten skærpes, skriver nyhedsbureauet Ansa. Partierne havde ellers annonceret besparelser på dette område.
Mandag og tirsdag skal Lettas regering godkendes af parlamentet ved tillidsafstemninger i Deputeretkammeret og Senatet.
 

