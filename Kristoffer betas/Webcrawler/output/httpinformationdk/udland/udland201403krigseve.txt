Krigseventyr i Krim er risikabel affære for Putin
Ruslands politiske elite nærer stormagtsfantasier, mens den russiske befolkning længes efter normalitet. Krim-krisen kan ende med at blive en dyr affære for Putin, siger den tyske ruslandskender Karl Schlögel, der anbefaler et stop for tysk afhængighed af gas
 
	Det er vigtigt, at europæerne ikke går med på Putins taktik, der handler om at skabe splid, mener professor emeritus Karl Schlögel. I stedet må man holde fast i, at Rusland har begået en aggressiv handling.


 
	Aktuelt har Putin rygdækning i sin egen befolkning, men det kan også være, at han har forregnet sig med denne højrisikable og dyre aktion. Krim skal finansieres. Det bliver en krævende opgave at opretholde den kontrollerede stabilitet på Krim, både mentalt, logistisk og finansielt. Der er en modsætning mellem militært engagement og russernes længsel efter et normalt liv, der kan blive afgørende på både kort og lang sigt.«

	Sådan lyder vurderingen af Vladimir Putins seneste eventyr på Krim fra en af Tysklands bedste kendere af østeuropæiske og russiske forhold. Trods et indgående kendskab til russiske forhold er professor emeritus og forfatter Karl Schlögel overrasket over Putins aggressive fremfærd over for Ukraine, men han vender sig samtidig mod den udbredte motivanalyse, der forklarer Krim-krisen med Putins ønske om at genetablere det sovjetiske imperium.

	»Snarere er det en kamp for anerkendelse for fortsat at høre til en af de primære globale aktører. Det gør Putin ved at bringe Rusland i spil, hvor det gælder, og ved at deltage i konflikter, hvor man overhovedet kan spille en rolle. Det er en meget kostbar metode, der ikke i længden kan oppebæres.«

	Både Gerhard Schröder og Angela Merkel har på hver deres måde stået for en tysk østpolitik, der med udpræget tålmodighed har forsøgt at tilskynde Ruskland til indre reformer og moderniseringer gennem øget samhandel. Det har ifølge Karl Schlögel ikke været en succes. Putin har i udstrakt grad forsømt en påtrængende moderniseringsopgave, siger Karl Schlögel, der betegner Rusland som decideret tilbagestående.

	»Der er tale om en opgave, der har været påtrængende i årtier. Modernisering af institutionerne, opbygning af infrastruktur, helt banalt: at bringe landet ind i det 21. århundrede. I stedet foretager man placebohandlinger som i Krim, bedriver politisk retorik, der symbolsk besværger nationen Rusland, mens de små opgaver, som eksempelvis modernisering af gas- og olieindustrien, ikke bliver udført«, siger Karl Schlögel og tilføjer:

	»Jeg begriber ikke, hvorfor det russiske lederskab i mere end to generationer har holdt sig tilbage fra disse forpligtelser og i stedet nu indlader sig på et krigseventyr.«

	Stop for gasafhængighed

	Karl Schlögel er ikke den eneste, der har vanskeligt ved at gennemskue den russiske præsidents bevæggrunde. Indsættelsen af russiske tropper i Krim har forvirret og splittet det internationale samfund og har afsløret store strategiske huller i den europæiske udenrigspolitik. Ifølge The New York Times sagde kansler Angela Merkel i en telefonsamtale med præsident Obama, at Putins syn hører til i en »anden verden«.

	»Alle og enhver har været overraskede og også udfordret af den måde, hvorpå Putin har skabt sine egne fakta omkring situationen i Ukraine. Der er tale om en aggressionsakt og en manglende respekt for folkeretten, som ville have været utænkelig for blot få år siden,« siger Karl Schlögel.

	Hvor USA hidtil har gjort sig til talsmand for skrappere sanktioner mod Moskva, har Merkels let afventende tilgang til den ukrainske krise bidraget til allerede eksisterende irritationer i det transatlantiske partnerskab. Blandt andet har republikaneren John McCain angrebet den tyske kansler for tøvende ledelse. »Rent udenrigspolitisk er EU ikke fuldt funktionsdygtig, men det sande problem er Berlin,« siger en tidligere amerikansk topdiplomat ifølge Der Spiegel.

	Frustrationerne i Washing- ton skyldes måske også især, at de amerikanske sanktionsmulig- heder ikke synes at afskrække Putin, mens Berlin ifølge amerikansk opfattelse holder sig tilbage fra at konfrontere Rusland, fordi Tyskland er afhængig af russiske leverancer af gas og olie.

	»Hvis det forholder sig sådan, at Europa i for høj grad er afhængig af russisk gas og olie, er det høje tid at sætte en stopper for den afhængighed. Der findes alternativer,« siger Karl Schlögel.

	Fælleseuropæisk front

	Mens Tyskland og EU har forsøgt at holde dialogen med Rusland åben, har USA afbrudt ethvert militært samarbejde med Rusland og har krævet, at EU indfører strengere sanktioner mod Rusland. I dag samles EU’s ledere igen for at beslutte eventuelle sanktioner mod Rusland.

	Tyskland bør ifølge Karl Schlögel indstille sig på at optræde med større beslutsomhed og ikke søge at gå egne veje.

	»Putin satser åbenlyst på at jage en kile ind mellem europæerne. Det er vigtigt, at man ikke går med på den taktik. Man må holde fast i udgangspunktet, nemlig at den russiske føderation har begået en fjendt- ligsindet og aggressiv handling. Man kan ikke forestille sig en situation, hvor selve det faktum, at besæt- telse af en fremmed nations territorium bliver gjort til emne for diskussion, og at man dermed ser den aggressive part, i dette tilfælde Putin, som redningsmand i krisen. Europæerne må finde frem til et fælles sprog,« siger Karl Schlögel med henvisning til tirsdagens pressekonference, som havde Putin som hovedperson.

	Indtil videre er det dog ikke et fælles sprog, der tales i de europæiske hovedstæder. Senest har den tidligere tyske kansler Gerhard Schröder, der er tilknyttet det russiske gasselskab Gazprom og plejer personlig omgang med Putin, kritiseret EU for at stille Ukraine over for et valg mellem Europa og Rusland. Et valg, der i sidste ende vil flå landet i stykker. Karl Schlögel kan imidlertid ikke genkende Schröders udlægning af et tvungent ukrainsk valg mellem Europa og Rusland.

	»På Maidan var der ikke tale om en konflikt mellem øst og vest. Hovedargumenterne blandt demonstranterne på pladsen var, at man havde fået nok af styret og ville lades i fred af regimet og i stedet ønskede at bringe orden til landet. Spørgsmålet om tilhørsforholdet til Europa var reelt et symbolsk udtryk for ønsket om et normalt liv uden korrupte eliter ved magten.«

	Schlögel afviser samtidig russiske mediers fortællinger om ukrainske regioners anmodninger om at blive optaget i den russiske føderation som propaganda, der ikke afspejler befolkningens ønsker.

	»Der er et meget entydigt bevis på, at Ukraine forstår sig selv som en sammenhængende enhed, nemlig uafhængighedserklæringen i 1991, som næsten 100 procent af ukrainerne sluttede op om. At landet har mange lag og har gennem- gået en meget kompliceret national dannelsesproces, er ubestrideligt, men det gælder for adskillige europæiske stater, der har haft brug for lang tid til at finde frem til deres nationale identiteter,« siger Karl Schlögel.

