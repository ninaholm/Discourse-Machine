En førstedame siger fra - igen
Silvio Berlusconis kone har igen fået nok af gemalens hang til yngre kvinder


 ROM - Nok er nok. Efter at have læst hvad aviserne skriver om kandidaterne fra Silvio Berlusconis parti, Il Popolo della Libertà (Frihedens folk, red.), til Europa-Parlamentsvalget i juni, tager den italienske ministerpræsidents kone, skuespillerinden Veronica Lario, bladet fra munden: 
"Der er nogen, der har skrevet, at alt dette er underholdning for kejserens skyld. Jeg er enig," skriver Veronica Lario i en mail til det italienske nyhedsbureau ANSA om Berlusconis kandidater som Italiens repræsentanter i Bruxelles og Strasbourg - en række yngre kvinder med curricula, der domineres af skønhedskonkurrencer og underholdningsprogrammer på tv.
For to år siden kurtiserede Berlusconi offentligt den tidligere nøgenmodel Mara Carfagna, som nu er blevet udnævnt til ligestillingsminister: 
"I forhold til mine døtre, som nu er voksne, er det særlig vigtigt for mig at fremstå som et eksempel på en kvinde, der er i stand til beskytte sin værdighed i omgangen med mænd," skrev Lario dengang i et åbent brev i avisen La Repubblica, hvor hun afkrævede sin mand en undskyldning. Nu har hun igen fået nok: 
"I denne situation er mine børn og jeg ofre, ikke medsammensvorne. Vi er nødt til at leve med det, og vi lider under det," siger Lario, som er mor til tre af Berlusconis fem børn.
Sultanatet
Som reaktion på nyheden om, at ministerpræsidenten forleden deltog i en 18-årig piges fødselsdagsfest på et diskotek i Napoli, skriver Veronica Lario: 
"Det overrasker mig lidt, også fordi han aldrig har været til nogle af sine egne børns 18-års fødselsdag, selv om han var inviteret."
Den 18-årige Noemi Letizia betegner Berlusconi som sin anden far: "Jeg græd af glæde. Mine venner vidste godt, at jeg i et stykke tid har arbejdet i underholdningsbranchen, men det havde de alligevel ikke forestillet sig," udtaler pigen til La Repubblica.
Der har længe været en kappestrid om at finde den mest rammende betegnelse for Berlusconis regime. Senest har journalisten Giuliano Ferrara, som er redaktør på avisen Il Foglio, der ejes af netop Veronica Lario, sammenlignet ministerpræsidenten med Caligula (år 12-41), der som den første kejser i Rom iscenesatte sig selv som en gud. Politologen Giovanni Sartori mener derimod, at det er mere korrekt at betegne Berlusconis styre som et sultanat. Fra Warszawa, hvor der afholdes møde mellem den polske og den italienske regering, afviser Berlusconi kritikken af de kønne kandidater: 
"Vi vil forny landets politiske elite med dygtige og kultiverede personer. Og det gør ikke noget, hvis de ikke er ildelugtende og dårligt klædt som parlamentarikere fra visse andre partier."

