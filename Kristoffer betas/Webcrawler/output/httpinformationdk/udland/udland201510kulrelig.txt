’Kul er en religion i Polen’
Polen er det land i Europa, der er mest afhængig af kul, hvor sundheden lider mest, og hvor kulminerne giver de største underskud. Alligevel vil favoritterne ved det polske valg søndag bygge endnu flere kulkraftværker
Den polske stat støtter direkte eller indirekte brugen af kul med milliarder af kroner.


 En syrligkemisk lugt af brunkul hænger i luften over lufthavnen Modlin 35 kilometer nord for Warszawa, da Informations udsendte ankommer med fly. Efter at lufthavnsbussen har kørt nogle kilometer og sat passagererne af ved den lokale togstation, er lugten blevet endnu mere intens. Forretningsmanden Wojciech fortæller på vej hen til perronen at »sådan er det her, men også i det meste af Polen. Det er de færreste, der sætter spørgsmålstegn ved denne lugt, eller konsekvenserne ved kulafbrændingen«.
Dagen efter fortæller Dariusz Szwed, stifter og leder af det polske Green Institute Foundation, der arbejder for alternative energiformer, at kullet og Polen hører tæt sammen, at »kul er den polske energireligion, og energi er for mange polakker lig med kul. Man siger, at landet er bygget på det, men vi skal lære at lade det ligge i jorden«, og det handler både om klimahensyn, økonomi og sundhed.
»Vi skal udskifte hovedguden, kullet, med fremtidens løsninger som solpaneler, biogas og vindmøller, der også i mange tilfælde vil være billigere og sundere.«
Underskudsforretning
Polen er dog først lige startet på den grønne udvikling, som lande som Danmark og Tyskland for længst er slået ind på, mener Dariusz Szwed.
»Op mod 85 procent af al strøm stammer fra afbrænding af kul. De fire store statslige energiselskaber planlægger ikke færre, men flere kulkraftværker. Det støttes både af den nuværende liberal-konservative regering, men også af Lov- og Retfærdighedspartiet, der ser ud til at blive største parti med flere end hver tredje vælger bag sig ved valget på søndag,« fortæller Dariusz Szwed.
Vinder partiet, vil Polen således komme nogle skridt tættere på de ni planlagte nye kulkraftværker, der kræver investeringer på op til 130 milliarder kroner.
Organisationen Heal Poland har i slutspurten af den polske valgkamp dokumenteret, at kul er kraftigt medvirkende til for tidlige dødsfald samt udbredte luftvejssygdomme, kræftsygdomme og fødselsdefekter.
Et af dilemmaerne ved brugen af kul er, at det importerede kul er blevet stadigt billigere, fordi gas globalt set er blevet mere udbredt, hvilket har gjort polsk kul til en stadig større underskudsforretning. Samtidig kører Europas største kulproducent, det statslige mineselskab Kompania Weglowa, med enorme underskud.
»Den polske stat støtter direkte eller indirekte brugen af kul med mellem 32 og 70 milliarder kroner, hvilket kun er blevet mere omfattende med årene,« siger Dariusz Szwed. Omkostningerne til kullet overgår endda de offentlige tilskud til sundhedsvæsenet, afhængig af regnemetoden.
»Det er helt irrationelt, for når vi taler om de nye skifergasboringer og om det atomkraftværk, som regeringen lige nu laver forundersøgelser til, så demonstrerer polakkerne, men når vi taler kul, så glemmer alle tilsyneladende, hvor skadeligt det er. Fordi det er over det hele, er det på en måde også usynligt.«
Alligevel er der opbrudsstemning, og den kommer fra Krakow, hvor ti procent af hjemmene ikke er tilsluttet fjernvarmenettet og derfor fyrer med kul, »men også i en del tilfælde med affald«, fortæller Dariusz Szwed og ryster på hovedet.
Elendig luftkvalitet
Ngo’en Krakow Smog Alarm pegede allerede i 2013 på tal fra WHO, der viste, at Krakow i en opgørelse blandt 575 byer i verden lå på 8.-sidstepladsen, hvad angår luftkvalitet. Gruppen dokumenterede vedholdende, at der kun er få dage om året, hvor luftkvaliteten var i orden, og gruppen demonstrerede på gaden og drev intenst lobbyarbejde.
»Krakow Smog Alarm fik endelig i 2014 overbevist borgmesteren om at gøre noget ved problemet. Gennem en lokal lov skulle alle kulfyr udfases i løbet af fem år. Forbuddet skulle dog forbi forfatningsdomstolen, der netop for et par uger siden sagde endeligt god for en ny lov, der gør det muligt for alle polske kommuner at starte en lignende proces. Det er en bemærkelsesværdig sejr for miljøet.«
Ifølge Dariusz Szwed, der selv rådgiver byer, der ønsker at satse helhjertet på vedvarende energi, skal forandringerne dog komme nedefra. Det mest omtalte eksempel er provinsbyen Slupsk, hvor borgmesteren ønsker at nå op på 100 procent vedvarende energi i 2030.
»Hvis man bruger en demokratisk tilgang, hvor borgerne også får ejerskab i processen og selv bliver energiproducenter, ligesom I har gjort i Danmark, får vi en langt større effekt. Men de modeller er vi først ved at rulle ud nu her i Polen.«
Wojciech Szymalski fra The Institute for Sustainable Development i Warszawa, peger på, at Polen ganske vist forsøger at opfylde EU’s fælles 2020-mål ved at fyre med en blanding af kul og træ, der så rubriceres som alternativ energi.
»Det er den polske opskrift på vedvarende energi, hvor man bevidst går uden om vindmøller og solpaneler, et marked, der i de seneste år stort set er gået i stå. Vi importerer endda det træ, der brændes af i kraftværkerne. Træ er blevet så dyrt, at møbelproducenterne føler sig truet.«
Ifølge Szymalski mangler Polen både innovation og egne producenter af vedvarende energiløsninger.
»Der er enkelte producenter, der markerer sig, men først når flere kommer til, vil industrien også kæmpe for en grønnere udvikling.«

