Mærsks etiske regnskab møder kritik
Mærsk lover flere rettigheder til ansatte over hele verden, men undlader at forholde sig til kritik af egne forhold i årlig rapport om socialt ansvar. Det møder kritik fra Amnesty


 A.P, Møller-Mærsk kunne i går offentliggøre et historisk stort overskud på næsten 60 milliarder kroner. Men når man er et af verdens største transportselskaber, er det ikke nok at aflægge regnskab for de finansielle resultater.
Selskabets opførsel er en næsten lige så vigtig del af forretningen. Koncernen offentliggjorde derfor samtidig et etisk regnskab, en såkaldt bæredygtighedsrapport.
Den viser, at selskabet har taget et kvantespring inden for disciplinen socialt ansvar, i hvert fald formelt. I 2010 blev Mærsk medlem af den såkaldte lead-gruppe inden for FNs etiske initiativ, Global Compact, for virksomheder, der vil gøre en ekstraordinær indsats for bæredygtighed og menneskerettigheder.
Fremover kan de 115.000 ansatte i Danmarks største virksomhed derfor se frem til at være sikret flere rettigheder i deres arbejdsliv, lover rapporten. Hvor de ansatte førhen hovedsageligt var sikret fundamentale rettigheder som ytringsfrihed og ret til organisering, taler Mærsk nu også om, at koncernen vil gøre en indsats, når det handler om fair arbejdstid, løn og sociale goder. Det er nye toner fra et selskab, der indtil 2007 helt undgik at udstikke løfter for socialt ansvar.
»Vi har nu indført nogle principper, der betyder, at ingen ansatte får mindre i løn end den lovmæssige mindsteløn, og at overarbejde ikke misbruges systematisk. Det kan lyde som en selvfølge, men der er mange steder i verden, hvor det ikke er praksis,« forklarer Annette Stube, chef for socialt ansvar i A.P. Møller-Mærsk.
Forbud mod løgnetests
Koncernen har trods de gode hensigter været ramt af en række mildest talt uheldige sager i det forløbne år. I april sidste år blev det eksempelvis afsløret, at Mærsk i årevis havde udsat lastbilchauffører i Mellemamerika for krænkende løgnedetektortests. Chaufførerne fortalte, at de blandt andet skulle svare på, om de var homoseksuelle, pædofile eller medlem af en fagforening.
Mærsk har derfor udstedt et forbud mod brugen af løgnedetektorer i koncernen, men gør samtidig opmærksom på, at det ikke er muligt at undgå at bruge lastbilfirmaer, der udsætter deres ansatte for løgnedetektortests.
Det ville »begrænse vores muligheder for at imødekomme vores kunders krav til service,« lyder det i rapporten. Det er kritisabelt, mener Sanne Borges, rådgiver i Amnesty International:
»Det er bekymrende, at selskabet ifølge sin rapport ikke kan garantere, at forbuddet bliver overholdt. Mærsk bør ikke gå på kompromis med forbuddet mod løgnedetektorer for at imødekomme kundernes krav. Det kan ikke være rigtigt,« siger Sanne Borges.
Chauffører, der kører med Mærsks containere kan dog føle sig sikre, lover Maersk Lines chef for socialt ansvar, Helene Regnell.
»Vi har sagt, at vi ikke vil acceptere, at lastbilfirmaer benytter sig af løgnedetektortest ved vores operationer, men vi kan ikke blande os i, hvordan de kører deres forretninger over for andre kunder,« siger Helene Regnell. Ifølge Mærsk er det et andet dilemma, at flere ansatte i Mellemamerika er positivt stemt over for testen, fordi den kan sikre dem muligheden for at blive renset for mistanke om kriminalitet. Det bliver dog kraftigt afvist af Sonia Urrutia fra chaufførernes fagforbund i El Salvador, Fenastras.
»Testene har været dybt ydmygende og krænkende, og folk har kun taget dem, fordi de blev tvunget til det. Det er meget glædeligt, at det ikke længere er tilfældet,« siger Sonia Urrutia.
Mærsks etiske rapport kommer desuden omkring problemer med sikkerhed og olieforurening på oliefelter i Nordsøen, farligt arbejde på værfter i Sydkorea og drab på chauffører i Pakistan. Amnesty International roser A.P. Møller-Mærsk for at ville leve op til menneskerettighederne, men mener, at der er væsentlige huller i det etiske regnskab.
Rapporten nævner således ikke, at internationale fagbevægelser i 2010 kritiserede Mærsk for at ignorere voldelige overfald på fagligt aktive ansatte i selskabets terminal i Mumbai. Den kommer heller ikke ind på kritik af forholdene på selskabets containerfabrikker i Kina.
»Vi undrer os over, at A.P. Møller Mærsk ikke redegør for anklagerne om overfald i Mumbai og forholdene i Kina. Det er en mangel i rapporten,« siger Sanne Borges, der opfordrer selskabet til at udvise større gennemsigtighed.
Ifølge etisk chef Annette Stube vurderer selskabet ikke, at der var nye dokumenterede problemer i de to sager sidste år. Mærsk har i 2011 indført et whistleblower-system, der skal opfange brud på selskabets regler.

