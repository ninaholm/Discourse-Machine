De sande europæere
Selv om Finlands stærkt eurokritiske De Sande Finner er et af landets største politiske partier, lever den europæiske ånd i bedste velgående i landet. For første gang sidder finnerne nemlig med dér, hvor de vigtige beslutninger bliver truffet
 Jonathan Ben-Ami, 28, grafisk designer, Helsinki– Synes du, Finland skal blive ved med at være med i euroen?»I det lange løb tror jeg, det er en dårlig idé. Det er nok mest, fordi jeg personligt ikke stoler så meget på EU på grund af de økonomiske problemer, der har været på det seneste.«– Hvad mener du om, at Finland har betalt til bankpakken for at redde de kriseramte lande?»Det ville ikke gøre mig noget, hvis jeg virkelig troede, at det ville hjælpe. Så ville det være fint. Men det gør jeg ikke.«– Hvad mener du om De Sande Finner?»Jeg tror, de er en reaktion på en masse utilfredshed blandt mennesker, der føler, at de bliver glemt af et land, hvor den øvre middelklasse bliver større og større. Jeg bryder mig ikke om dem, men det er en god ting, at der er noget, der kan skabe modvægt til vores meget socialliberale kultur.«Alle portrætter: Tine Sletting 

 På gaden Puurtarhakatu i Tampere, en middelstor by cirka to timers kørsel nord for Helsinki, kommer en ældre herre i en mørkebrun frakke gående. Hans skridt er hastige og halvdelen af ansigtet gemmer sig i halstørklædet for at skærme mod frosten, blæsten og sneen, som pisker ned. Det er 73-årige Mohamed Maala, som underviser i fransk og arabisk på universitetet i Tampere.
»Jeg har travlt, så det skal gå hurtigt,« svarer han, da Information spørger om hans syn på Finlands medlemskab af eurozonen.
»Finland skal være en del af EU, og euroen er et symbol på, at vi er det. Vi ville ikke kunne melde os ud af EU, for vi har Rusland som nabo. Hvis Finland ikke havde meldt sig ind i EU, ville russerne have besat os igen,« lyder svaret.
En europæisk identitet
Som det eneste nordiske land er finnerne med i eurozonen. Det har de været, siden valutaunionen blev dannet i 1999, og så snart euroen blev indført som fælleseuropæisk valuta den 1. januar 2002, erstattede den finmarken. Finland udmærker sig ved at have den mest stabile økonomi af alle landene i eurozonen. De tre store amerikanske kreditvurderingsbureauer Moody’s, Standard & Poor’s og Fitch giver samstemmigt Finland den højest mulige vurdering – og skønner, at landet som det eneste euroland har med stabile fremtidsudsigter. Man kan derfor undre sig over, at finnerne er interesserede i at være med i den kriseramte eurozone.
Ifølge Teija Tiilikainen, leder af Det Finske Udenrigspolitiske Institut, er forklaringen mere politisk end økonomisk.
»I Danmark og Sverige er euroen primært blevet set som et økonomisk værktøj, men i Finland er medlemskabet i høj grad også forbundet med et sikkerhedspolitisk aspekt og et ønske om at være en del af et større fællesskab og slå at sin europæiske identitet fast,« siger hun.
Ømtålelig placering
Netop naboen mod øst er en af forklaringerne på finnernes iver efter at være en central del af Unionen. Landets geografiske placering betyder, at finnerne har været tvunget til at holde lav profil og aldrig være med der, hvor de vigtige beslutninger er blevet truffet.
Historisk har Finland været besat af først Sverige, så Rusland, inden landet opnåede selvstændighed i 1918. Under Anden Verdenskrig udkæmpede finnerne to krige mod Sovjetunionen og én mod Tyskland, og under Den Kolde Krig måtte finnerne forholde sig til at bo dør om dør med Sovjetunionen.
»Både under Anden Verdenskrig og Den Kolde Krig var Finland nødt til at være meget opmærksom på at være neutral. Derfor meldte vi os for eksempel ikke ind i NATO. På det politiske niveau er det en forklaring på, at EU er så vigtig for finnerne. Efter Sovjetunionens fald var det simpelthen en mindre farlig måde, hvorpå vi kunne vise et vestligt land,« fortæller Markku Kotilainen, forskningsleder på Forskningsinstituttet for Finsk Økonomi. Ifølge ham vejede de økonomiske argumenter dog tungere end de politiske, da landet søgte optagelse i EU.
Selv om finnerne følte større slægtskab med Vestblokken, betød en fred- og venskabspagt med Sovjetunionen, at Finland under Den Kolde Krig ikke kunne tone rent flag og for eksempel melde sig ind i EU. Finland blev da også først medlem i 1995.
»Da muligheden var der, havde Finland et stort ønske om at tydeliggøre sin vesteuropæiske identitet og om at tilhøre den gruppe, der traf de vigtige beslutninger i EU,« siger Teija Tiilikainen.
»Hvis man ser på situationen i EU i dag, viser den tydeligt, hvorfor Finland gerne ville være med i eurogruppen. Det er i høj grad her, drøftelserne om EU’s fremtid foregår. I de situationer, hvor EU og euroens fremtid skal defineres, vil Finland sidde med ved bordet, for vi har så meget på spil både politisk og økonomisk.«I sommer forhandlede eurozonens lande om den anden redningspakke til Grækenland. Her forlangte Finland som det eneste land en særlig sikkerhedsstillelse for det tilfælde, at den ikke havde den ønskede effekt.
På samme måde forlangte Finland en økonomisk særordning i forbindelse med den spanske redningspakke tidligere på sommeren.
Ligesom at tage en taxa
Længere nede ad førnævnte gade i Tampere står Jarno Mäkinen og venter på bussen. Han læser økonomi, og ifølge ham er det Finlands pligt at hjælpe de kriseramte sydeuropæiske lande.
»Det er ligesom, hvis man tager en taxa, og den med flest penge betaler mest. Jeg synes, det er fint, og det er vores pligt at hjælpe de lande, som har en mindre god økonomi,« siger han.
Det er ellers et spørgsmål, der deler vandene i Finland, og ved valget i 2011 blev det tydeligt, at også blandt finnerne er der en latent EU-modstand. Her gik det højrepopulistiske parti Sannfinländerna – De Sande Finner – hvis mærkesager er en stærkt EU-kritisk linje og en stram indvandrerpolitik, fra at være et relativt overset parti til at få en femtedel af stemmerne. Dermed blev De Sande Finner det tredjestørste parti. Samtidig var partiets leder, Timo Soini, den politiker, der fik flest personlige stemmer.
I dag er De Sande Finner et af kun to partier i det finske parlament, der ikke sidder i regering, men deres pludselige succes har alligevel har en afsmittende effekt på det politiske miljø, fortæller Markku Kotilainen.
»Især Socialdemokraterne og Centerpartiet (centrum-højre-parti, red.), som i høj grad var de partier, der havde tabt stemmer til De Sande Finner, blev mere EU-skeptiske i et forsøg på at vinde stemmer tilbage,« siger han med henvisning til eurozonens forhandlinger om græske og spanske redningspakker.
»Det var nok en af de beslutninger, hvor udfaldet var påvirket af De Sande Finners popularitet.«
Fixit?
Selv om euroskeptikerne for alvor er blevet synlige i Finland, er der ifølge Teija Tiilikainen ingen større grupper i Finland, der for alvor ønsker, at Finland skal forlade eurosamarbejdet – ikke engang De Sande Finner.
»Under de nuværende forhold ønsker de ikke, at Finland skal trække sig hverken fra euroen eller fra EU. Det, de kritiserer, er et system, hvor Finland skal give penge til de sydeuropæiske lande,« siger hun. I sommer kom finnerne i verdens søgelys, da landets udenrigsminister, Erkki Tuomioja, i et interview med den britiske avis Daily Telegraph sagde, at de europæiske ledere måtte forberede sig på, at eurozonen kunne bryde sammen, og at den finske regering allerede havde udarbejdet en handlingsplan »for det tilfælde«, eurosamarbejdet skulle bryde sammen. Selv om den finske europaminister, Alexander Stubb, kort tid efter erklærede, at Tuomiojas udtalelser »på ingen måde afspejler den finske regerings opfattelse,« og at »Finland står 100 procent bag euroen«, var det alligevel anledning til, at flere kommentatorer og medier begyndte at tale om, at et finsk exit fra eurozonen – et fixit – ville være mere sandsynligt end et græsk exit.
Ifølge Markku Kotilainen var rygterne om, at Finland forberedte sig på et sammenbrud, dog stærkt overdrevne.
»Den debat blev en smule overdramatiseret. Han var måske frustreret over den meget hektiske situation omkring redningspakkerne, hvor man flere gange har troet, at nu var problemerne løst, og så opstod der nye problemer. Men det var ikke, fordi de forventede, at eurozonen ville bryde sammen,« siger han.
»Størstedelen af finnerne er positive over for både EU og euroen. Men jeg tror, at der i fremtiden vil der både i Finland og i andre eurolande vil være en diskussion om, hvor langt vi bør gå for at redde andre lande,« siger han.

