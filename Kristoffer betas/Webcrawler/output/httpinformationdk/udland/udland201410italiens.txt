Italienske taxaer ændrer EU's flygtningepolitik
Ifølge Amnesty International forhindrer EU’s regler en effektiv indsats over for nødstedte bådflygtninge. Italien har uofficielt og unilateralt gjort op med Dublin-forordningen, som regulerer fordelingen af flygtninge i Europa
Italien  undlader at registrere mange af de flygtninge, der kommer til landet fra blandt andet Syrien. Det fortæller flere af de taxachauffører, som selv har kørt flygtninge videre ind i landet.


 I dag samles europæiske toppolitikere på den italienske ø Lampedusa for at markere årsdagen for det forlis, som i 2013 kostede 406 bådflygtninge livet. Ulykken fik Italiens regering til at iværksætte Operazione Mare Nostrum – »vores hav«, som de gamle romere kaldte Middelhavet – for at forebygge dødsulykker i farvandet syd for Sicilien. Siden da har en del af den italienske flåde været beskæftiget med at bjærge bådflygtninge på åbent hav. Samtidig er tilstrømningen stærkt stigende som følge af krigen i Syrien og de kaotiske tilstande i Libyen. I 2013 ankom der 42.925 bådflygtninge, mens der ifølge de seneste tal fra Italiens indenrigsministerium foreløbig er ankommet over 125.000 i 2014. Trods den italienske indsats sker der stadig dødsulykker:
»I fraværet af sikre og regulerede adgangsveje til Europa er risikoen for at drukne i det centrale Middelhav den pris, mange flygtninge og migranter må betale for at få adgang til politisk asyl eller jobmuligheder,« hedder det i en ny rapport fra Amnesty International:
»I de første ni måneder af 2014 er mindst 2.500 mennesker omkommet i Middelhavet. Af disse døde 2.200 mellem begyndelsen af juni og 15. september. Men det virkelige tal vil aldrig blive kendt, for mange forsvinder i havet. Andre dødsfald er blevet forhindret i sidste øjeblik.«
Farligt princip
Redningsoperationen, som koster den italienske stat ni mio. euro om måneden, har medført, at bådflygtningene ikke længere ankommer til Lampedusa. I stedet bliver de sejlet til Sicilien, 200 km længere mod nord, hvor de bliver placeret på modtagecentre. Men blot 30 pct. af de flygtninge, som kommer til Italien, søger om politisk asyl i landet. Det sker, selv om de ifølge den såkaldte Dublin-forordning skal indgive deres asylansøgning i det første ankomstland i EU:
»På intet tidspunkt var vi i kontakt med politiet eller andre myndigheder, og vi blev ikke registreret,« fortalte Ali – en 30-årig flygtning fra Syrien, der sammen med sin kone, søn og 11 andre familiemedlemmer forleden ankom til Danmark og nu er indkvarteret på et modtagecenter i Helsingør – i Information i lørdags.
Dublin-forordningen er ifølge Amnesty International en medvirkende årsag til de mange dødsulykker på Middelhavet, da redningsaktionerne medfører, at det pågældende land også pådrager sig ansvaret for indkvartering, sagsbehandling og eventuel hjemsendelse.
»Princippet, som udgør det nuværende systems grundlag, sætter indvandringspolitik højere end beskyttelse af flygtninge og bør derfor droppes,« hedder det i Amnestys rapport.
Tøven og uenighed om ansvarsfordelingen mellem Italien og Malta har således været årsag til adskillige dødsulykker – senest midt i september, hvor omkring 800 bådflygtninge skønnes at have mistet livet i farvandet mellem de to lande. Foreløbig har Italien løst nogle af systemets indbyggede problemer ved at iværksætte den omfattende og kostbare eftersøgnings- og redningsaktion, som giver bådflygtningene mulighed for at gå i land i EU. EU-Kommissionen annoncerede i august en styrkelse af grænseagenturet Frontex, men Amnesty betvivler, at en institution, som er skabt med henblik på grænsekontrol, kan redde flygtninge og sikre dem adgang til at søge om asyl:
»Det står klart, at hvis Italien beslutter at nedtrappe eller helt at afvikle Mare Nostrum, før en operation af lignende omfang – med mindst de samme ressourcer, midler og det samme dedikerede personale – er på plads, vil mange flere liv gå tabt på havet.«
Velhavende flygtninge
De facto har Italien dog unilateralt afskaffet Dublin-forordningen. Det kan man forvisse sig om ved at spørge taxachaufførerne i den sicilianske by Siracusa, som ligger 30 km syd for industrihavnen i Augusta, hvortil der siden årsskiftet er ankommet omkring 35.000 bådflygtninge – flere end noget andet sted i Europa:
»Jeg har taget syv ture til Rom,« fortæller en ældre taxachauffør på holdepladsen foran stationen i Siracusa:
»Nogle gange i min egen bil, andre gange i en minibus. Jeg har også vekslet penge og købt togbilletter videre til Milano for dem. De syriske flygtninge er velhavende, det er læger og advokater.«
En repræsentant for FN’s flygtningehøjkommissariat (UNHCR) på Sicilien bekræfter over for Information, at myndighederne kigger den anden vej, når flygtninge fra især Syrien og Eritrea ankommer til Italien. Personer fra afrikanske lande som f.eks. Nigeria og Gambia har større chance for at opnå asyl eller humanitær beskyttelse i Italien end i de nordeuropæiske lande og har derfor ikke nogen interesse i at rejse videre med det samme. Tværtimod udgør den omfattende illegale økonomi i Italien deres bedste mulighed for at skabe sig en tilværelse i Europa. Men syrere ved, at de med sikkerhed kan opnå asyl i f.eks. Sverige, hvor forholdene er meget bedre end på de usle italienske modtagecentre. Derfor gør de alt for at undgå at blive identificeret i Italien:
»Det kan endda være svært for sundhedspersonalet at få lov til at tage deres temperatur med et pandetermometer,« beretter UNHCR-kilden, »og når der ankommer en ny gruppe, holder taxaerne klar ude foran modtagecentrene.«
Statens fravær
Det italienske modtagesystem har i årevis været overbelastet – i første omgang på grund af fattigdomsflygtninge fra det sydlige Afrika og dernæst som følge af revolutionerne i Nordafrika i 2011. Dengang genindførte Frankrig kortvarigt kontrollen ved grænsen til Italien, da tusindvis af tunesere, som ikke var blevet registreret af de italienske myndigheder, forsøgte at komme ind i landet. I år er flere italienske taxachauffører blevet anholdt i Tyskland med syriske flygtninge som passagerer. Italiens uofficielle omgåelse af EU’s regler har fået den tyske indenrigsminister Thomas de Maizière til at klage til sin italienske kollega, Angelino Alfano:
»Den form for illegal indvandring er hverken i Tysklands, Italiens eller hele Europas interesse,« udtaler Thomas de Maizière.
Det har blandt andet medført, at de italienske modtagecentre nu bevogtes af hæren. Men ifølge taxachaufførerne i Siracusa har det ikke stoppet trafikken:
»Nu er det primært arabiske netværk, som står for det,« fortæller en yngre chauffør og fortsætter:
»Det hele er aftalt og organiseret på forhånd. Jeg tog 2.500 euro for at køre dem helt til Milano, men araberne tager kun 1.000 euro for det. De risikerer jo heller ikke at miste deres licens. Der er selvfølgelig nogle af mine kolleger, som har udnyttet mennesker i nød. Men vi er faktisk også nogle, som har følt os forpligtet til at hjælpe dem, fordi staten er fraværende.«
 
 

