Kamp i Kremls port
Fronterne er trukket op og pr-maskinerne smurt til russisk valgkamp. Medvedev lytter til folket og underkender Putins nye motorvej til Sankt Petersborg
de premierminister Putin og præsident Medvedev (t.v.) har i de seneste uger haft meget travlt med at profilere sig over for hinanden. Senest har tv bragt billeder af U2-sanger Bonos (t.h.) besøg fra Medvedevs residens ved Sortehavet inden U2 gav koncert i Moskva. Snakken gik om humanitære bistandsprojekter og musik.


 »Medvedev lytter til folkets røst«, »Medvedev har hørt civilsamfundet«, »Medvedev trodser Putin og stopper skovfældning« - sådan lød nogle af overskrifterne i russiske aviser i går. De nye toner opstod, efter at Medvedev onsdag beordrede et stop for fældning af en ældgammel og enestående egeskov nord for Moskva i forbindelse med anlæggelsen af en ny motorvej til Sankt Petersborg.
Fældningen var blevet mødt med voldsomme protester fra mange sider, især miljøorganisationer, og en stor demonstration i Moskva, som myndighederne slog hårdt ned på. Protestbevægelsen blev anført af den ekstremt populære russiske rocksanger Jurij Sjevtjuk, leder af bandet DDT, der er kendt som menneskerettighedsforkæmper, demokratitilhænger og en stærk Putin-kritiker. Problemet ved fældningen og vejanlæggelsen er imidlertid, at det hele er planlagt og vedtaget af selveste premierminister Vladimir Putin og hans regering.
Putin snigløbet
Så det har været en varm kartoffel for præsident Dmitrij Medvedev, der imidlertid onsdag benyttede sig af Putins fravær - han var i Fjernøsten for at love nye boliger til fattige kvinder og for at skyde hvaler med fuld tv-dækning - til at slå til. Ifølge russiske medier var Putin end ikke orienteret om, at Medvedev havde besluttet at desavouere ham. Det er i sig selv uhørt i dagens Rusland.
Beslutningen kom efter, at både Moskvas borgmester, Jurij Lusjkov, og det regerende parti, Et Forenet Rusland, havde opfordret Medvedev til at stoppe træfældningen og overveje at lade motorvejen anlægge et andet sted. Det er bemærkelsesværdigt, da Et Forenet Rusland er Putins parti. Hans eget parti har dermed for første gang vendt ham ryggen til fordel for Medvedev, som på den måde fik lejlighed til at profilere sig som en miljøets og civilsamfundets mand.
Både Putin og Medvedev har i de seneste uger haft meget travlt med at profilere sig over for hinanden. Ikke sammen, som de ellers har gjort siden Medvedev blev præsident 2008. Men hver for sig.
Pr-kapløb
Putin i en speedbåd i Fjernøsten på vej til at skyde en harpun i en hval. Putin ved rattet i en flyver i Centralrusland, der slukker de brande, som plager befolkningen. Putin på en gigantisk motorcykel sammen med rockere ved Sortehavet. Alt sammen vist i detaljer på tv, formentlig bestilt af Putins image-makere med det formål at styrke hans image som machomanden, der har styr på tingene og nok skal beskytte de stakkels russere.
Og Medvedev? Jo, han har også haft travlt. Bag rattet i en lille fredsommelig elbil i sin residens ved Sortehavet, eller ved skrivebordet i Kreml, hvor han har underskrevet talrige fornuftige love og dekreter, blandt andet det meget populære udkast til reform af det forhadte politi. Eller igen ved skrivebordet, hvor han fyrer guvernører, ministre og embedsmænd - også populært i befolkningen, som med god grund nærer den dybeste mistro til netop guvernører, embedsmænd og ministre. Eller senest tv-billeder fra residensen ved Sortehavet af præsidenten i samtale over en kop te med sangeren Bono fra U2, inden U2 gav koncert i Moskva. De to diskuterede humanitære bistandsprojekter og musik.
Bob Dylan banker på
Det var i øvrigt en koncert, som gav genlyd. Sangeren Jurij Sjevtjuk, som havde optrådt ved demonstrationen imod skovfældning i Moskva, men ikke havde fået lov til at medbringe forstærkere eller band, havde på forhånd bedt Bono om at tage spørgsmålet om skovfældningen op på mødet med præsident Medvedev. Hen mod slutningen af U2's koncert, som blandt andet blev overværet af ekspræsident Mikhail Gorbatjov, kaldte Bono pludselig Sjevtjuk ind på scenen, hvorefter de sammen og til enorm russisk begejstring sang Bob Dylans »Knocking on Heavens Door«. I Rusland er 'Himlen' lig med 'Kreml'.
Samtidig kom Medvedev med en gådefuld udtalelse angående det spørgsmål, som alle søger et svar på - hvem af de to stiller op ved præsidentvalget i 2012?
»Jeg ved ikke, hvad der vil ske i 2012, hvem der stiller op. Måske Medvedev, måske Putin, eller måske en helt tredje,« sagde Medvedev til en gruppe journalister.
Det fik straks gang i spekulationer blandt de russiske eksperter, men ingen har kunnet finde frem til en tredje kandidat med vægt nok. Nogle mener, at Medvedevs udtalelse kan være en advarsel til Putin om, at »den tredje kandidat« kan blive resultatet, hvis han ikke trækker sig og lader Medvedev stille op alene. Ved samme lejlighed oplyste Medvedev i øvrigt, at de to er gået fra at være »dus« til »Des«.
Medvedev, som ind til nu har stået i skyggen af Putin, står stærkere og stærkere trods Putins machoimage. Ruslands mest pålidelige meningsmålingsinstitut  Levada-Center oplyste forleden, at de to nu står næsten lige i meningsmålingerne, og at der ikke er andre kandidater, som når dem til sokkeholderne.
Der blev banket på Kremls port forleden aften og Medvedev hørte budskabet. Nu går alle og venter på, hvad far Putin siger, når han kommer hjem fra sin pr-jagttur i Sibirien.


