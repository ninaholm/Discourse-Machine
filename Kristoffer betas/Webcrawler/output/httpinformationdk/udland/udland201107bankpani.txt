Bankpanik før lukketid i EU
Tilliden til europæisk økonomi er i frit fald, og bankerne frygter store tab og ny recession, hvis ikke EU’s politikere meget hurtigt finder penge og løsninger
En græsk statsbankerot overvejes som en realistisk mulighed blandt EU's finansministre, der i disse dage i Bruxelles forsøger at undgå et sammenbrud på Europas finansielle markeder. Jean-Claude Juncker, formanden for eurozonen (i midten), foreslår blandt andet en græsk gælds-sanering med tvungen deltagelse af den private finanssektor.


 »Hvis jeg har lært én ting, så er det aldrig at forudsige en worst case-udvikling for aktier, for det kan altid blive værre,« sagde i går Nordeas chefrådgiver med speciale i udenlandske aktier Michael Borre.
Og det sagde han på en dag, hvor det internationale aktiemarked og den finansielle situation i Europa gik fra slemt til værre. Bankøkonomer i ind- og udland advarer i kor om tiltagende risiko for statsbankerotter i Grækenland, Italien og Spanien. Handler de europæiske politikere ikke inden for få døgn med beslutninger, der kan afværge bankerot og genskabe de finansielle investorers tillid til EU-økonomien, kan det udløse en kreditkrise langt værre end krakket i 2008-09, lyder meldingen fra bankerne.
»Hvis Spanien og Italien går ned på deres gæld, vil det få næsten uoverskuelige konsekvenser. Hvis bankerne får så store tab, at nogen af de store skal gå ned, så er vi ude i en helt ny og meget værre kreditkrise end den første. Det vil også ramme de stærke økonomier,« advarede Michael Borre tirsdag formiddag på Ritzau Finans.
Han sekunderes af seniorøkonom Frank Øland Hansen hos konkurrenten Danske Bank.
»Det her kan blive meget alvorligt. De finansielle markeder er på randen af sammenbrud,« skriver han i en kommentar.
»Hvis de europæiske ledere ikke meget hurtigt finder en løsning, så er det her desværre ved at udvikle sig til en europæisk finansiel krise.«
Fra London istemmer finansieringsstrategen Bill Blain fra børsmæglerfirmaet Newedge, ejet af de to europæiske storbanker Crédit Agricole og Société Générale.
»Krisesmitten er gået amok. Statsbankerot diskuteres nu åbenlyst. Vi synes at have passeret det punkt, hvor kaosteori tager over, og priserne drives ud i ukendt territorium,« noterer han.
Og fra Bruxelles supplerer forskningschef Philippe Gijsels fra den belgiske storbank BNP Paribas Fortis:
»Vi bliver lige nu ramt af en tsunami af dårlige nyheder fra tre tidszoner de skuffende økonomiske tal fra USA, afmatningen i Kina og problemerne i eurozonen.«
De internationale banker og finansinstitutioner har en stærk egeninteresse i at presse de europæiske politikere til det yderste for at opnå en hurtig kriseindsats. Må Grækenland, Spanien eller den meget større italienske økonomi opgive at betale forfalden gæld tilbage, kommer mange banker til at lide store, måske fatale tab.
Bankerne vil hjælpes
Gårsdagens melding fra Bruxelles går faktisk i den retning. Efter et møde for EU's finansministre er budskabet, at en hel eller delvis græsk bankerot officielt beskrevet som gældsnedskrivning nu overvejes som realistisk mulighed. Altså en erkendelse af, at Grækenland næppe trods netop vedtagne, hårde nedskæringsprogrammer og udsigt til en ny EU-hjælpepakke på 120 mia. euro kan klare sine gældsforpligtelser, hvorfor kreditorerne må tage det uundgåelige tab.
»Det er ikke udelukket længere,« sagde Hollands finansminister, Jan Kees, i går om en delvis græsk statsbankerot.
Den overhængende risiko for at lide tab på Grækenland og den mindre men langt mere frygtindgydende risiko for en italiensk bankerot fik i går bankaktierne til at dykke fra morgenstunden. Det europæiske STOXX Europe 600 bankindeks nåede tidligt tirsdag det laveste niveau i to år. Deutsche Bank, Barclays, BNP Paribas, Lloyds, Credit Agricole m.fl. faldt alle med over to pct.
Medvirkende til bankaktiernes nedtur er, at renten på italienske, spanske og græske statsobligationer er steget til historiske højder til henholdsvis 5,9 pct., 6,3 pct. og helt ekstreme 17,72 pct. Det er en afspejling af den stigende risiko forbundet med at yde de tre lande lån. Og jo højere rente, der skal betales på lån, desto sværere bliver det for landene at betale tilbage. Gælden vokser, den negative spiral bliver dybere, og risikoen for, at bankerne ender med store tab, tager til derfor forsvinder markedets tillid til bankaktierne. Og dermed svinder tilliden til den europæiske økonomi som sådan, hvorfor også andre aktier fortsatte nedturen i går.
Således også i Japan, hvor f.eks. Sony storleverandør af bl.a. PlayStation til Europa led et kurstab på sine aktier på 2,9 pct., ligesom kurserne faldt markant i Kina, som frygter afmatning i sin eksport til Europa.
Italiensk krisepakke
De europæiske politikere har kun dage til at vende udviklingen, hvis den begyndende panik skal bremses. I går forlød det i Bruxelles, at de europæiske ledere muligvis vil træde sammen til krisetopmøde på fredag eller senest inden udgangen af juli, efter at finansministrene både mandag og tirsdag har diskuteret løsningsstrategier uden at nå egentlige beslutninger.
På tegnebrættet er bl.a. græsk gældssanering via opkøb af græske statsobligationer under tvungen, men ikke nærmere defineret deltagelse af også private finansielle institutioner.
»Hvis den græske gæld bliver nedskrevet, hvis renterne bliver sat ned, og hvis løbetiden bliver forlænget, så må man gå ud fra, at det vil være til stor hjælp for Grækenland,« sagde Jean-Claude Juncker, formanden for eurozonen.
Den italienske finansminister Giulio Tremonti meldte samtidig, at han vil forsøge at få vedtaget en nedskæringspakke på 48 mia. euro inden for få dage, måske med en første afstemning i senatet allerede i morgen. Pakken skal mindske Italiens enorme statsgæld på 119 pct. af BNP og kan ifølge Tremonti bringe balance i 2014.
Silvio Berlusconi, der før har kritiseret Tremonti for at ville skære ned, brød i går flere dages tavshed med en klar støtteerklæring.
»Vi må stå sammen, forenede af den fælles interesse, bevidste om, at anstrengelserne og ofrene i en kort periode vil blive modsvaret af varige og sikre gevinster,« sagde Berlusconi.

