Dyre danske fejl
Danmark begik en række fejl i Helmand, fordi vi ikke forstod, hvordan det afghanske system fungerede


 Danskerne begik en række konkrete fejl i Helmand, fremgår det af Mike Martins bog.
Her fortæller han bl.a. om, hvordan danskerne lod sig snyde af den lokale militsleder Abdul Sattar, der i årevis lod, som om han og hans militsfolk var en del af den afghanske politistyrke. Han styrede i flere år en række vejspærringer, som ifølge Martin indbragte ham en daglig indtægt på mere end 10.000 dollar. Pengene kom bl.a. fra den vejskat, som Sattar pålagde forsyningslastbiler til ISAF’s baser i Helmand.
Et andet eksempel på danskernes naivitet stammer fra landsbyen Rahim, som de danske styrker i flere år beskyttede fra Sandford-basen i den grønne zone.
Ifølge Martin lukkede de danske og britiske officerer øjnene for en massiv korruptionsskandale, da de betalte en million dollar for opførelsen af en lokal politistation, der reelt kun kostede en tiendedel. Ifølge Martin forsvandt op mod 900.000 dollar i korruption, primært som smørelse mellem byggeriets forskellige leverandørled og som »beskyttelsespenge« til politiet.
Herhjemme har både politikere og Forsvaret fremhævet provinsbyen Gereskh i det danske ansvarsområde som et eksempel på, hvordan det lykkedes at opbygge en fungerende distriktsadministration. Men ifølge Martin var systemet i byen så korrupt, at det blev kendt som »Gereskh-modellen«.
Her fik lokale, regionale og nationale politikere samt de afghanske sikkerhedsstyrker, primært politiet, konstant deres del af kagen, bl.a. fra de mange udviklingsprojekter i området. Et eksempel på, hvor meget der blev handlet med magten i Gereskh, er ifølge Martin det væld af lokale politichefer, som gennem årene blev hyret og fyret igen, når de blev for grådige.
 

