Kinesisk folkehelt får dødsdom
En kinesisk teenager blev folkehelt, da han dræbte den lokale kommunistleder. Nu er han blevet dømt til døden. Men systemet har lige så meget ansvar for mordet, mener gerningsmandens familie og kinesiske bloggere
Den 19-årige Zhang Xuping blev i al hemmelighed dømt til døden i sidste uge for mordet på den lokale kommunistchef Li Shiming. Men i den landsby, hvor Xiashuixi kommer fra, er han en helt.


 BEIJING - Det kinesiske system ville ikke bukke sig for folkestemningen. Det var signalet, da teenageren Zhang Xuping i al hemmelighed blev dømt til døden i sidste uge.
Den 19-årige har udviklet sig til en folkehelt i den centralkinesiske provins Shanxi, efter han knivdræbte den lokale kommunistchef, Li Shiming.
Indbyggerne i landsbyen Xiashuixi siger, at den myrdede partisekretær havde stået bag et årti med magtmisbrug, korruption og brutal mishandling af befolkningen.
Da myndighederne ikke selv straffede den politiske chef, var landsbyboerne taknemmelige over, at Zhang Xuping ville. Mange affyrede kanonslag og dansede af glæde, da de hørte om drabet i efteråret 2008. Og siden har over 20.000 personer skrevet under på en appel til myndighederne om at benåde Zhang Xuping, da de mente, hans gerning var retfærdig.
Det var det værd
»Men regeringen lyttede ikke,« siger drabsmandens bror, Zhang Huping.
»Det er ikke en regering for folket, men kun for de magtfulde.«
Gerningsmandens mor, Wang Hou'e, reagerede på dommen ved at sige:
»Dødsdom eller ej, det var det værd. Min søn vil miste livet, men jeg vil fokusere på, at han har forbedret livet for hele landsbyen med sin gerning.«
»Men hvis bare regeringen havde levet op til sit ansvar og selv straffet Li Shiming, så ville min søn kunne leve videre,« siger hun.
Kinas ledere har længe peget på magtmisbrug, og specielt korruption, som en trussel mod landets udvikling. Men kommunistpartiets absolutte magt og manglen på selvstændige domstole blokerer for en løsning på problemet.
Korruptionstrussel
Mordsagen i Shanxi er med til at belyse embedsmænds magtmisbrug og kommunistpartiets manglende evne til at kontrollere sine egne. Og samtidig kinesernes manglende tiltro til, at de regeringskontrollerede domstole beskytter dem mod systemets og dets håndlangeres krænkelser.
»Vores ledere er ikke valgt, og det er derfor, de bare kan smide loven i skraldespanden,« siger advokat Li Boguang, der specialiserer sig i sager om embedsmænds ulovlige konfiskering af bønders landbrugsjord, til Hong Kong-avisen South China Morning Post.
»De står ikke til ansvar overfor folket, så de kan ignorere appeller eller protester nedefra.«
»Lokale embedsmænds grove ligegyldighed overfor loven skader ikke blot bønderne, som ikke har nogen mulighed for at stå imod. Denne korruption skader regeringens autoritet. Det er den største udfordring mod kommunistpartiets legitimitet,« fortsætter advokaten.
Intenst had
Da Information i efteråret besøgte landsbyen Xiashuixi, udtrykte indbyggerne et intenst had mod den dræbte partileder og det system, som havde beskyttet ham.
Bønderne i landsbyen siger, at Li Shiming skummede fløden ved det lukrative salg af over 300.000 kvadratmeter af deres jord til bygherrer. Selv fik de ikke en eneste yuan i kompensation.
Da de omkring årtusindeskiftet begyndte at klage, slog Li Shiming hårdt ned med tæsk og lange fængselsdomme.
Landsbyboerne siger, at 20 personer har fået varige og alvorlige mén af Li Shimings vold, begået af partisekretæren selv, hans brødre og betalte håndlangere.
Drabsmandens mor, Wang Hou'e blev smidt i fængsel i et år på grund af hendes klager.
Og den 42-årige bonde Li Haiting er i dag delvist lam og har mistet evnen til at tale efter at have gennemgået Li Shimings voldelige behandling i fængslet. »Han er blevet ødelagt af Li Shiming,« fortalte Li Haitings kone, Xue Xiaomai.
»Li Shimings hjerte var sort, og han fortjente at dø.«
Det er de fleste i Xiashuixi enige om. Og den folkelige støtte til drabsmanden var så stor, at domstolen flere gange udskød retssagen mod ham, da tusindvis af den anklagedes støtter samlede sig foran retsbygningen.
Men i sidste ende var folkeligt pres ikke nok for at forhindre dødsdommen, som styret vil håbe kan afskrække fremtidig voldelig selvtægt.
Desperation
Indenfor de sidste par år er kinesere, der begår selvtægt eller hævnaktioner mod de magtfulde, personificeret af partiledere og politiet, blevet puttet op på en piedestal af folket.
For mange kinesere er sagerne en konsekvens af Kinas udbredte magtmisbrug kombineret med ofrenes manglende mulighed for at opnå oprejsning gennem retssystemet.
Mordet på Li Shiming har tiltrukket sig stor opmærksomhed på internettet.
Sagen afspejler den desperation, som Kinas fattige på landet føler over at blive misbrugt af deres ledere, skriver samfundskritikeren Yan Changhai på sin blog.
»Zhang Xuping er skyldig. Hans største forbrydelse er, at han turde modstå en banditlignende embedsmand og nægtede at være lydig og en slave,« skriver Yan, som giver kommunistpartiets manglende evne til at straffe sine egne en stor del af ansvaret for, at det udviklede sig til en mordsag:
»Hvis myndighederne ikke havde givet Li Shiming frit spil til at udføre sine onde handlinger, og hvis blot en enkelt af hans onde handlinger var blevet straffet med loven, så ville han ikke være blevet dræbt af Zhang Xupings kniv.«


