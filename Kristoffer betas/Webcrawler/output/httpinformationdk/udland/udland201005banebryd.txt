Banebryder og konsensusbygger
Obamas valg til Højesteret er kendt som et pragmatisk, men knivskarpt intellekt. Bliver hun godkendt, vil der være flere kvinder i retten end nogensinde før


 NEW YORK - Amerikanske præsidenter kan gå i krig og kæmpe for reformer, men få beslutninger former samfundet så fundamentalt og så langt frem i tiden som deres valg af dommere til Højesteret. Allerede i fjor, som nyslået præsident, pegede Obama på Sonia Sotomayor, og i går stod han der igen - med endnu en nomineret ved sin side, som nu håber at vinde senatets opbakning, så hun kan erstatte 90-årige John Paul Stevens efter sommerferien.
Valget faldt på Elena Kagan, der på nogle måder ligner resten af det hold, hun håber at blive del af: Hun stammer fra det nordøstlige USA, er opvokset på Manhattans Upper West Side og uddannet fra Harvard, hvor hun senere blev leder af jurastudiet.
På andre måder kommer hun (hvis godkendt) til at sætte sit personlige præg på USA's øverste domstol. Hvis Kagan tager plads sammen med Ruth Bader Ginsburg og Sonia Sotomayor, så vil der for første gang nogensinde sidde tre kvinder på dommerbænken samtidig. Elena Kagan bliver også holdets yngste og vil kunne påvirke rettens arbejde måske 25-30 år frem i tiden. Hun bliver den tredje jødiske dommer i retten, så der nu ikke er en eneste protestant tilbage (de andre seks er katolikker).
Og hun adskiller sig væsentligt fra de øvrige på bænken ved ikke at have været dommer før. Til gengæld kender hun retten indefra via sit nuværende job som Solicitor General, dvs. den jurist lige under USA's statsadvokat, som repræsenterer staten i netop Højesteret. Hun er kendt som et skarpt intellekt, og med en fortid som både professor og dekan kan de færreste anfægte hendes juridiske erfaring.
På Harvard Law School blev hun tillige kendt som en leder, der indbød til tværpolitisk debat og sikrede en mere politisk varieret sammensætning blandt underviserne og forskerne. Blandt de kandidater, Obama havde til samtale, bliver hun betragtet som et midtervalg - ikke så liberal som dommer Diane Wood, men heller ikke så elsket af republikanerne som dommer Merrick Garland. Ham har Obama muligvis i baghånden, hvis der senere skulle blive brug for at få en kandidat godkendt i en mere republikansk domineret kongres.
Brobygger og cigarryger
Hvis tiden på Harvard er en styrke for Kagan, så er det imidlertid også her et af kritikpunkterne mod hende stammer fra. Som dekan nægtede hun en overgang militæret adgang til at rekruttere blandt de studerende med den begrundelse, at militæret ikke accepterer åben homoseksualitet, og at rekruttering derfor var i strid med Harvards regler om anti-diskrimination. Det samme gjorde flere andre universiteter, men tabte siden i Højesteret. Og sammen med rygter om at Kagan selv er lesbisk - rygter som Det Hvide Hus har afvist som en smædekampagne - kan hendes holdninger til bøsser og lesbiskes rettigheder blive et våben for republikanerne. Omvendt er der i befolkningen bredt flertal for at ændre militærets politik på området, et arbejde der allerede er sat i gang, så det er næppe et tema, der kan vælte hele Kagans kandidatur. Hendes manglende erfaring som dommer, og dermed den manglende klarhed over hendes juridiske synspunkter mere generelt, bliver formentlig et hovedtema i senatets høringer.
Opfattelsen var dog i går, at Kagan nok skal klare at vinde flertal, præcis som da hun i fjor blev godkendt til sit nuværende job. Obama kaldte Kagan for »min ven« og også en »trail-blazer«, en banebrydende kvinde der har vist nye veje for andre, mens New York Times beskrev, hvordan hun som 13-årig udfordrede familiens rabbiner, og som 17-årig lod sig fotografere til skolens årbog iført dommerkappe og med tilhørende citat fra tidligere højesteretsdommer Felix Frankfurter. Ifølge avisen er Kagan ikke bare jurafan, men også litteratur- og operaelsker, cigarryger og pokerspiller, en åbensindet, men også både strategisk og pragmatisk figur. En kvinde med kvaliteter, der slet ikke er ulig Obamas egne, og som med tiden kan erstatte Stevens i rollen som brobygger og konsensus-skaber i retten, håber Obama.


