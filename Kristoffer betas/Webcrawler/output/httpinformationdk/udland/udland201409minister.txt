Minister i modvind
Den franske premierminister, Manuel Valls, fik tirsdag det franske parlaments knebne tillidserklæring i et politisk stormvejr, hvor den fremmeste kvalitet synes at være at stå fast ved roret
 Manuel Valls fik sit flertal i det franske parlament – men ikke just med et imponerende flertal.


 Den femte franske republik er som noget helt enestående i Europa bygget op omkring en magtfuld præsidentfigur, der udvælger stålsatte premierministre, som kan udføre den bedste politik for det franske folk.
Tirsdag i denne uge var det så den socialistiske premierminister Manuel Valls, der for anden gang bad om tillid fra det franske parlament til den nye regering, han var tvunget til at danne, efter at hans blot fem måneder gamle regering kom i krise. Det skete, da hans egen økonomiminister Arnaud Montebourg og undervisningsminister Benoit Harmon i slutningen af august offentligt gik ud og talte både præsident Hollande og regeringens egen politik midt imod. De kritiserede Valls-regeringen for at føre en sparepolitik, der går ud over de svage i samfundet og derfor ligger langt fra socialistiske grundideer. Det forhindrer så også hjulene i at komme i gang i Frankrig, mener de, fordi forbruget stagnerer, hvilket er tilfældet i øjeblikket.
Endnu værre er det så for disse konkurrerende unge løver på det socialistiske partis venstrefløj, at den socialdemokratiske kurs, hvor man forsøger at leve op til kravene fra Bruxelles, som Hollande udstak ved årsskiftet, har ført til store skattelettelser til franske virksomheder. Erhvervslivets løfter, der er en del af den såkaldte ’ansvarlighedspagt’, har på ingen måde haft positiv virkning på den franske arbejdsløshed, der fortsat er på himmelflugt.
Mens Valls så svømmede rundt i en opløst regering og prøvede at få fodfæste, ramtes den franske nations anden grundpille, præsident Hollande, af en personlig skandale, der sendte ham endnu længere ned i meningsmålingerne, end tilfældet var med hans skiftende regeringers mangel på resultater.
Hollandes tidligere kæreste Valerie Trierweiler udgav overraskende en bog om sin tid i Elyssépalæet og det ydmygende brud med Hollande. Det værste, den forsmåede kæreste imidlertid bragte til torvs, var, at Hollande privat foragter fattige, som han kalder »de tandløse«. Hollande er nu nede på en rekordlav tilslutning på 13 procent i meningsmålingerne. For første gang står den højreekstremistiske Marine le Pen ifølge meningsmålingerne til at kunne vinde et præsidentvalg i Frankrig, hvis det blev afholdt lige nu. I al fald hvis modstanderen var François Hollande.
Kræves ikke formelt
Det var i et sådant klima af splittelser på egen fløj, en totalt svækket præsident, grønne regeringspartnere, som for længst har forladt skuden, og et aggressivt oppositionsparti, UMP, at Manuel Valls tirsdag gik på talerstolen i parlamentet. Det havde han ret beset ikke behøvet, tillidserklæringen fra parlamentet kræves ikke formelt for den fortsatte regeringsmagt.
Den øvelse, Manuel Valls derfor først og fremmest udførte fra det franske parlaments talerstol, var derfor i langt bredere forstand at forsøge at skabe tillid til regeringens politik i en situation, som er enestående kaotisk. Efter først at have været en tur omkring Frankrigs fortsat vigtige rolle udenrigspolitisk og opfordre til fælles kamp mod terrorisme tog Valls, der talte hurtigt og kontant, fat på den svære indenrigspolitik. Syv gange slog premierministeren fast, at nej, regeringen fører ikke nedskæringspolitik. Regeringen investerer i uddannelsessystemet, sociale ydelser fastholdes, og premierministeren lovede både forhøjet pension til de fattigste og skattelettelser til de lavtlønnede.
For at hente sin egen venstrefløj tilbage i folden slog Valls også fast, at han ikke har tænkt sig at ændre ved det franske arbejdsmarkeds organisation med faste kontrakter, minimumslønninger og 35 timers arbejdsuge. Oppositionen, der har kritiseret socialisternes splittelse, blev sat på plads med en påmindelse om deres egne splittelser og et krav om at være »ansvarlige«.
Den tre kvarter lange tale modtog langt færre buh-råb, end tilfældet var for fem måneder siden, og sluttede med stående klapsalver fra størstedelen af den socialistiske gruppe. 31 socialister undlod i protest at stemme, så Valls opnåede kun et relativt flertal på 269 stemmer for, og 244 imod i et parlament med 577 medlemmer.
Men ud over efter de fleste kommentatorers mening at have fået en ikke-nødvendig tillidserklæring, står Valls-regering nr. 2. over for nærmest umulige udfordringer: At spare de lovede 50 milliarder på et budget i enormt underskud uden at skære ned? Den eneste måde at klare skærene på er ved ikke at efterleve Bruxelles’ krav, som der da også allerede er givet køb på med et offentligt underskud på 4,4 procent i stedet for de lovede 3 procent. Og så ellers klynge sig til et spinkelt håb om, at den såkaldte ’gavepolitik’ hjælper, så der kommer gang i fransk erhvervsliv efter skattelettelser. Og så klamre sig til roret.

