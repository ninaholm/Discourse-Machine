USA boykotter FN-konference
Muslimske lande vil gøre kritik af religion til en overtrædelse af menneskerettighederne. Absurd at diktaturer kan påberåbe sig menneske-rettigheder, siger kritikere


 GENEVE - Det Hvide Hus bekendtgjorde i går, at USA vil boykotte FN's store anti-racisme konference, den såkaldte Durban II Review Conference. Det sker i protest mod muslimske landes krav om begrænsninger, der - ifølge kritikere - kan true ytringsfriheden.
 USA tilslutter sig dermed en lang række lande - heriblandt Israel, Australien og Canada - der ikke vil deltage i konferencen. 
Disse lande er kritiske over for traktatudkastet, som er blevet udarbejdet. 
De muslimske lande - der er samlet i organisationen Organisation of Islamic Countries (OIC) - kræver, at der indføres regler, som gør kritik af religion til et brud på menneskerettighederne. En kritik af religion - som f.eks. Jyllands-Postens berømte og famøse karikaturtegninger - kan dermed i fremtiden blive tolket som et brud på menneskerettighederne.
Ahmadinejad
Men den iranske præsident, Mahmoud Ahmadinejad, vil i dag tale til i konferencen. Det ser kritikere som symptomatisk.
"Så vidt jeg kan vurdere, er denne konference et frontalt angreb på lande som Danmark. Det er en indskrænkning af ytringsfriheden. Og et eksempel på, at islamistiske lande forsøger at pålægge andre lande deres fordomme," siger Hillel Neuer. Han er chef for UN Watch, en uafhængig organisation i Geneve, der har specialiseret sig i FN's overholdelse af menneskerettighederne. 
FN har tre gange tidligere afholdt konferencer om menneskerettigheder og racisme, men det var først ved konferencen i Durban i Sydafrika i 2001, at konferencen udviklede sig til et sammenstød mellem de muslimske og de vestlige lande. USA og Israel udvandrede fra konferencen.
Men de muslimske lande afviser, at konferencen er et forsøg på at erobre dagsordenen.
"Det er ukorrekt," siger Ekmeleddin Ihsanoglu, der er OIC's generalsekretær. 
"OIC ønsker ikke at begrænse ytringsfriheden, bortset fra de situationer, som allerede er nævnt i artikel 19 og 20 af resolutionsudkastet af den Internationale Aftale om Civile og Politiske Rettigheder (FN-traktat fra 1966, red.)," siger Ekmeleddin Ihsanoglu.
Artikel 19 "opretholder ytringsfriheden", men åbner mulighed for undtagelser for så vidt angår "andres rettigheder og anseelse". Og Artikel 20 forbyder udbredelse af "racistiske, nationalistiske og religiøse udtalelser, der opfordrer til vold".
Kritikere mener ikke, at denne udtalelse er meget værd.
"De nævnte paragraffer er meget fleksible, og giver i realiteten landene frit spil," siger Hillel Neuer. Men han mener ikke, at Ihsanoglus' udtalelser er dækkende.
"Det slutdokument, som er blevet lagt frem, er en trussel mod grundlaget for og principperne bag menneskerettighedserklæringen. De skader muslimer ligeså meget, som de skader andre. International ret beskytter i forvejen individer, der er ofre for religiøs diskrimination. Alt dette er garanteret under Den Universelle Menneskerettighedserklæring fra 1948," siger Hillel Neuer. 
Neuer påpeger, at resolutionen - trods OIC's forvisninger - intet siger om overtrædelser af menneskerettighederne i muslimske lande.
"Det er ikke korrekt, at OIC støtter ytringsfriheden - endsige de regler, der findes i FN-traktater om menneskerettighederne. Hvad med Saudi-Arabiens forbud mod andre religioner end islam?" spørger Neuer.
Han mener, at OIC's styrke er et af de største problemer. Efter hans opfattelse har de muslimske lande effektivt overtaget FN's menneskerettighedsorganisationer. De muslimske stater og regeringer, der ikke har frie valg, har et flertal på konferencen, der slutter fredag.


