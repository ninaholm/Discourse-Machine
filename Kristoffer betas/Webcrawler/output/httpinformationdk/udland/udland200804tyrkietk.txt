Tyrkiet vil konkurrere med Roj-tv
Senere i år vil Tyrkiet lukke fylde et kulturelt vacuum og åbne sin egen kurdisk-sprogede tv-kanal


 ISTANBUL - Tyrkiet har tilsyneladende indset, at den bedste måde at lukke det omstridte Roj-tv på er at tilbyde de kurdiske tyrkere et bedre alternativ. I hvert fald har den tyrkiske regering meddelt, at det statslige tyrkiske tv, TRT, inden årets udgang vil åbne en tv-station, der skal sende på kurdisk, persisk og arabisk.
"I de kommende måneder giver vi liv til et projekt, der skulle have været i gang for årtier siden," sagde ministerpræsident Recep Tayyip Erdogan i en tale for nylig.
De nærmere detaljer omkring tv-stationen er indtil videre ukendte, men behovet for tv-stationen har været kendt længe, idet det har været et af de tyrkiske kurderes mest konkrete krav, at få tv og radio på deres eget sprog. 
I 2004 kom den første åbning i den retning i form af begrænsede tilladelser for lokale medier til at sende på kurdisk, men samtidig med så mange restriktioner i form af krav om oversættelser til tyrkisk og på programmernes indhold, at stationerne aldrig har kunnet få noget gennembrud. 
Vedkommende fjernsyn
I samme omgang begyndte TRT også at sende knap en times fjernsyn på kurdisk hver uge, men få ser udsendelsen, da indholdet ikke lever op til kurdernes forventninger, så indtil videre har markedet været overladt til kurdiske stationer i nabolandene og Roj-tv, der sender fra Danmark.
"Der er allerede private tv-stationer, der sender fra Irak, men TRT kan gøre det meget bedre, i kraft af dets evner og faciliteter," siger Hasip Kaplan, der er parlamentsmedlem for det pro-kurdiske DTP til dagbladet Today's Zaman.
"Men hvis udsendelserne beskæftiger sig med emner, der ligger langt fra de basale problemer i regionen - som for eksempel hvordan myrer formerer sig - så er der ikke megen mening i det. Hvis de laver udsendelser, der fanger, hvad der foregår i folks hverdag, så støtter vi det."
Det er åbenbart, at den tyrkiske stat og kurderne i det østlige Tyrkiet ser vidt forskelligt på en lang række politiske og kulturelle spørgsmål, så det er ikke sikkert, Roj-tv behøver frygte for sine seertal lige med det samme.


