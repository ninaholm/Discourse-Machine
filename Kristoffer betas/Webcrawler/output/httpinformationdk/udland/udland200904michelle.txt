Michelle og mig
Stor var begejstringen i korrespondentens hjem, da hun blev inviteret til at møde Michelle Obama i denne uge. Så skidt med at der også var en del fans, påskeharer og hårdkogte æg, der skulle forceres på vejen
USA-s førstedame bagest hepper på sine døtre Sasha og Malia ved Det Hvide Hus- årlige æggetrilningskonkurrence på den sydlige plæne bag Det Hvide Hus.


 WASHINGTON DC - Verden kan ikke få nok af Michelle Obama pt. Den intelligente og i stigende grad velpolerede samt altid velklædte førstedame - hun er den første af sin slags, som er udstyret med en fuldtidsstylist, der rejser med hende rundt i verden og giver råd om make-up og tøj samt retter øjenbryn og hjælper med lip gloss og den slags - hilses over alt hvor hun kommer frem som en perfekt rollemodel og heltinde af de helt store. 
Alle vil vide, hvad hun foretager sig. Hvordan går det med den økologiske køkkenhave, hvilke organisationer støtter hun og ikke mindst hvilke designere benytter hun sig af. Da Michelle, som medierne kalder hende med affektion, under turen til Europa for nylig valgte et sæt fra kæden J. Crew (som ikke har været forvænt med at optræde i præsidentielle garderober, før Obama-familien kom til) blev sættet udsolgt i alle kædens butikker i Amerika på to timer. 
Den storsælgende biografi om fru Obama, Washington Post-medarbejderen Liza Mundys Michelle (der også er udgivet på dansk) sælger fortsat som varmt wienerbrød i boghandlerne . 
En skik fra 1878
Også Bagsiden må erkende at være blevet grebet af Michelle-manien, og stor var derfor euforien, da et venligsindet medlem af Kongressen overlod to billetter til den berømte Egg Roll i Det Hvide Hus, til overtegnede. 
"Vi skal ind og møde Michelle Obama," deklarerede jeg entusiastisk og nærmest jublende til familiens yngste på tre år. "Det vil jeg ikke, jeg vil spille Nintendo DS," lød det utaknemmelige svar.
Men sådan spiller klaveret ikke. Som alle, der interesserer sig blot en smule for amerikanske forhold, vil vide, er den berømte Easter Egg Roll på de grønne græsplæner foran Det Hvide Hus en event i sværvægtsklassen. Skikken har fundet sted siden 1878, da præsident Hayes inviterede lokale skolebørn til at rulle æg ned ad bakken på den sydlige græsplæne, hvor også denne uges Egg Roll fandt sted. 
Så da mandagen oprandt stod Bagsiden med barn glad i kø i 45 minutter for at møde Michelle Obama, der var vært for det enorme arrangement. 
Det udleverede souveniræg ved udgangen var lavet af genbrugstræ og har "aldrig været mere grønt og bæredygtigt". 
Børnevenlige aktiviteter var legio, fra batik og talentkonkurrencer til musik og madlavning, der momentant fik Det Hvide Hus' græsplæner til at minde om Roskilde Festival minus mudder og plus Secret Service.
Og hvor tæt på Michelle Obama kom Bagsiden så? Tæt nok til at jeg nu kan sige, at jeg har mødt den feterede førstedame. Næste skridt bliver naturligvis, at vi rent faktisk også udveksler en sætning. Det må blive til næste år.


