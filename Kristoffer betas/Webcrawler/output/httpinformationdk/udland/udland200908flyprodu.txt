Flyproducenter overbyder hinanden op til dansk ordre
Lockheed-Martin lover nu mere end 100 procent modkøb, hvis Danmark vælger at købe det superavancerede Joint Strike Fighter fly. Boeing har lovet hundrede procents modkøb og Saab hele 180 procent


 Den amerikanske flyproducent Lockheed-Martin lover nu for første gang, at Danmark får fuld valuta for sin kommende milliardinvestering i nye kampfly. Hvis Danmark vælger det superavancerede Joint Strike Fighter fly, som Lockheed-Martin tilbyder, vil koncernen købe militært udstyr i Danmark for mindst lige så mange milliarder, som Danmark betaler for de nye fly.
Det siger koncernens kommunikationschef, Kim Testa, til Information.
»Indtil videre har vi aftalt potentielle ordrer med danske firmaer til en samlet værdi af mere end fire milliarder dollar (22 mia. kr.),« siger han og understreger, at det under alle omstændigheder »er et beløb, der overskrider den pris, som Danmark skal betale for 48 nye kampfly«.
Med det nye løfte fra Lockheed-Martin bliver de tre tilbud, som Folketinget skal tage stilling til i løbet af efteråret, væsentlig mere sammenlignelige.
Indtil nu har Lockheed-Martin afvist at acceptere de normale danske regler om hundrede procent modkøb, når Danmark køber nyt militært udstyr i udlandet. Indkøbet af nye kampfly til erstatning for de 62 udtjente F-16 fly, som Danmark har i øjeblikket, ventes at koste de danske skatteydere op mod 20 milliarder kroner, hvilket gør det til den foreløbig største offentlige investering i dette århundrede.
Fuld valuta
Lockheed-Martins danske kommunikationschef, Morten Lintrup, bekræfter, at der er tale om et løfte til Danmark, som flygiganten har tænkt sig at overholde.
»Lockheed-Martin regner helt bestemt med, at Danmark får fuld valuta for pengene, hvis Folketinget vælger at købe JSF- fly. Der er ikke tale om en hug-og-stik-fast garanti, for den slags giver vi ikke. Men der er helt klart tale om ordrer, som er øremærkede til Danmark,« siger han.
»Om ordrerne i sidste ende lander her, afhænger af, om den danske forsvarsindustri er konkurrencedygtig. Men det har den jo allerede bevist, at den er,« siger Lintrup og henviser til de milliardaftaler, som elektronikfirmaet Terma og det Mærsk-ejede logistikfirma Damco har offentliggjort i den forløbne uge.
Sammen med softwarefirmaet Systematic har de tre danske virksomheder indgået rammeaftaler til en samlet værdi af mindst 10 milliarder. Enkelte mindre kontrakter er allerede  i effekt, bl.a. leverer Terma i øjeblikket udstyr til flyene.
Modkøbs-cirkus
Hos Dansk Industri forventer vicedirektør Anders Ladefoged også, at Lockheed-Martin leverer 100 procent modkøb eller mere.
»Uanset hvilket fly Danmark ender med at købe, regner vi med store ordrer til dansk forsvarsindustri,« siger han.
De to andre flyproducenter, som er med i opløbet, er det svenske Saab, der producerer det noget mindre kampfly Gripen Next Generation og det amerikanske Boeing, der laver den velafprøvede F-18 Super Hornet. Saab har lovet hele 180 procents modkøb i Danmark, heraf 80 procent fra virksomheder uden for forsvarsbranchen, mens Boeing holder sig til 100 procent modkøb.
Direktøren for Gripen Danmark, Michael Olofsson, er da heller ikke imponeret over Lockheed-Martins udmelding.
»Vi den eneste leverandør, som også kan tilbyde civile virksomheder milliardordrer. Vi er også den eneste leverandør, der har rejst hele landet rundt for at knytte små- og mellemstore virksomheder til os i et omfattende leverandørnetværk,« siger Michael Olofsson og mener, at Saab har taget opgaven med industrisamarbejdet mere alvorligt end de andre flyproducenter.
Deadline nærmer sig
Forhandlingerne om det kommende kampflykøb, der er blevet kaldt 'århundredets våbenhandel', går i gang omkring den 1. oktober, når forsvaret og Forsvarsministeriet er klar med det baggrundsmateriale, som politikerne har brug for for at kunne træffe en beslutning.
Prisen på de kommende kampfly er stadig et uafklaret spørgsmål. Den vil bl.a. afhænge af, hvor mange fly, Danmark skal have, og hvilket udstyr, der skal være om bord.
JSF har tilbudt at levere 48 fly for under 20 milliarder kroner. Saab kan levere samme mængde fly for 22 milliarder kroner. Hvad Boeings Hornet-fly koste, er ikke offentliggjort, men flere medier har rapporteret, at flyet er det billigste af de tre.
Ifølge de foreløbige politiske aftaler, som er indgået i forbindelse med forårets forsvarsforlig, skal Danmark købe omkring 30 fly.
Ifølge forsvarsminister Søren Gade (V) skal beslutningen helst træffes inden nytår.


