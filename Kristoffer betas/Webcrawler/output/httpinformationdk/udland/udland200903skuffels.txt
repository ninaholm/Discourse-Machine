Skuffelse over Obamas antiterror-linje
Præsident Obama gør op med Bush-regeringens anvendelse af begrebet 'ulovlige kombattanter' til at tilbageholde terrormistænkte verden over, men ændrer ikke væsentligt ved sin forgængers linje
USA-s præsident, Barack Obama, kritiseres af Human Rights Watch, der mener, det er svært at se forskel på Obamas og Bushs politik over for Guantánamofangerne.


 BOSTON - Bush-regeringens vilkårlige anvendelse af begrebet 'ulovlige kombattanter' til at give præsidentens ekstraordinære beføjelser til at internere terrormistænkte verden over på ubestemt tid blev i fredags kasseret af efterfølgeren i Det Hvide Hus, Barack Obama.
Justitsministeriets beslutning om at skrotte begrebet kom i forbindelse med 200 Guantánamo-fangers begæring ved en forbundsdomstol i Washington om at opnå klarhed om deres retlige status på den amerikanske flådebase i Cuba, hvor de har været interneret i op til syv år uden mulighed for at blive stillet for en domstol, endsige få kendskab til anklagernes natur og bevismaterialet.
Men hvis de 200 tilbageholdte og deres amerikanske advokater havde håbet at få Obama-regeringen til at brænde alle broer bag sig, tog de fejl. Rent faktisk agter justitsministeriet i store træk at følge Bush-regeringens linje, indtil man senere i år har lagt sidste hånd på en revision af USA's håndtering af terrormistænkte personer tilbageholdt på slagmarken eller andre steder i verden.
Den nye amerikanske regering er af den opfattelse, at de 241 fanger i Guantánamo-lejren er omfattet af krigens love (Genève-konventionerne og international sædvaneret), og at det ikke alene gælder for dem, der er blevet grebet på slagmarken i Afghanistan.
Nyt kriterium
I det 13 sider lange dokument sendt til forbundsdomstolen i fredags pointerer justitsministeriet, at USA har myndighed til at pågribe personer overalt i verden, som mistænkes for at have ydet "substantiel støtte" til al-Qaeda og Taleban-styrkerne i Af-ghanistan. Bush-regeringen brugte det bredere kriterium "støtte" som begrundelse for tilbageholdelser.
I stedet for at lade deres argument hvile på Bushs brede og kontroversielle definition af en "ulovlig kombattant" (et uklart begreb inden for krigskonventionerne), fremfører Obamas justitsministerium, at personer klædt i civil og fysisk adskilt fra slagmarken sagtens kan være engageret i en krig mod USA. Det betyder, at USA ifølge Genève-konventionerne har ret til at internere dem, så længe krigen varer, hedder det.
Præsident Obamas myndighed til at beordre tilbageholdelse og internering af sådanne personer uden rettergang hidrører ifølge justitsministeriets dokument fra Kongressens bemyndigelse af præsident Bush i oktober 2001 til at anvende militær magt til at forsvare USA mod al-Qaeda og Taleban-styret i Afghanistan. Der henvises også til nationalstaters ret til "selvforsvar" i FN's charter.
Amerikanske menneskeretsorganisationer og borgerretsgrupper er tydeligt skuffede over justitsministeriets klargørelse af de tilbageholdtes retlige status, omend ingen af dem kalder det et tilbageskridt. 
Borgerretsgruppers kritik
"I sin essens er Obama-regeringens politik den samme som Bushs, bortset fra at man bruger andre termer," udtalte Joanne Mariner fra Human Rights Watch i New York fredag.
"Indtil videre siger Obama-regeringen, at den kan tilbageholde enhver person ethvert sted i verden på grundlag af denne persons 'substantielle støtte' eller tilknytning til al-Qaeda og Taleban og beholde vedkommende i militær varetægt i resten af livet."
I sine første dage i Det Hvide Hus beordrede præsident Obama et forbud mod tortur og mishandling af fanger i amerikansk varetægt i henhold til den gængse internationale definition af denne type forhørsteknik. 
Endvidere skrottede han Bush-regeringens militære domstole og gav ordre til lukning af Guantánamo-lejren inden for et år samt overførelsen af de resterende fanger til USA.
En del af de 243 tilbageblivende fanger i Guantánamo-lejren har for længst fået at vide, at de kan blive sat fri, så snart det er muligt at finde et acceptabelt værtsland. Ingen af dem kan sendes tilbage til deres hjemland af frygt for forfølgelse. Et mindretal skal retsforfølges i USA, men en gruppe jurister nedsat af Obama-regeringen har endnu ikke besluttet sig til, om almindelige forbundsdomstole i USA eller et alternativt retssystem skal tages i anvendelse.
Udsat for tortur
Menneskeretsgrupper har opfordret Obama-regeringen til at bringe de terrormistænkte for forbundsdomstole, der har håndteret den slags sager i fortiden. Men en af de store udfordringer er, at næsten alle i den hårde kerne af Guantánamo-fanger er blevet udsat for tortur og mishandling, hvilket gør det næsten umuligt for anklagemyndigheden at vinde en retssag. 
Konsekvensen kan blive, at regeringen tvinges til at løslade kendte al-Qaeda-terrorister.
I dokumentet fra justitsministeriet fremgik det tydeligt, at Obama-regeringen helst ville have sluppet for at skulle tage stilling til de komplekse spørgsmål på nuværende tidspunkt - at man ikke er begejstret for at skulle formulere en linje over for 241 vidt forskellige fanger i Guantánamo frem for at behandle hver sag separat. 
Men forbundsdomstolen i Washington tvang regeringen til at komme ud af busken. Dommerne skal nemlig tage stilling til, om regeringens begrundelse for at tilbageholde de 200 sagsøgere har basis i international lov. Nogle af sagsøgerne er blevet pågrebet i Bosnien og Pakistan - langt fra slagmarken og uden at være i besiddelse af våben. Deres advokater vil have domstolen til at afgøre, om de kan interneres på ubestemt tid uden at blive retsforfulgt.
Hvis forbundsdomstolen giver fangerne medhold, kan det føre til en konfrontation med justitsministeriet om, hvorvidt USA fortsat kan tilbageholde de terrormistænkte uden rettergang.

Læs det amerikanske justitsministeriums dokument på www.luftskibet.information.dk

