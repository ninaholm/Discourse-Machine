Fortsat mystik om al-Qaeda- drab i Irak
Irak hævder at have dræbt al-Qaedas øverste ledelse i Irak, men beviserne på, at det virkelig er dem, de irakiske sikkerhedsstyrker har fået ram på, savnes fortsat
Fungerende premierminister Nouri Al-Maliki viser et billede, der angiveligt skulle vise en af de dræbte al-Qaeda ledere.


 Meddelelsen om irakiske og amerikanske styrkers vellykkede likvidering af al-Qaedas ledelse i Irak blev i går bekræftet af Iraks fungerende premierminister Nouri Al-Maliki. Han oplyste, at Al-Qaedas tre øverste ledere i Irak - Abu Ayyub al-Masri, Abu Omar al-Baghdadi og Ahmed al-Obeidi - var blevet dræbt og fremlagde en række fotos som bevis. Bekræftelsen kom, kort efter en domstol havde givet Al-Maliki medhold i kravet om genoptælling af en del af de afgivne stemmer ved sidste måneds parlamentsvalg.
De to begivenheder ses som tegn på, at al-Maliki ønsker at styrke sin position og ruste sig til kommende magtkampe med rivalen Ayad Allawi, der besejrede Maliki med ganske få stemmer ved valget i marts.
Den amerikanske vicepræsident, Joe Biden, kaldte tirsdag likvideringerne af de tre al-Qaeda-ledere for »et ødelæggende slag mod Al-Qaeda i Irak«. Biden roste i den forbindelse den irakiske ledelse. »Irakerne stod selv bag denne operation, og det var efterretninger fra de irakiske sikkerhedstjenester i forbindelse med pågribelsen af en højtstående al-Qaeda-leder i sidste måned, der skabte gennembruddet,« sagde han.
Dræbt for femte gang
Moed Fayad, der er redaktør for det ansete tidsskrift Middle East International, kalder imidlertid likvideringerne for »cowboyjustits«, der har til formål at give omverdenen indtryk af, at USA forlader et land, der kan tage vare på sin egen sikkerhed.
Nouri al-Maliki, oplyste på et pressemøde, at to af de tre al-Qaeda ledere angiveligt blev dræbt ved et raketangreb mod et hus i Tikrit, hvor de holdt sig skjult, mens den tredje, Ahmed al-Obeidi, angiveligt blev dræbt ved en militæroperation i den nordlige Nineveh-provins.
Moed Fayad er imidlertid skeptisk over for de amerikanske og irakiske myndigheders påstand.
»Det er femte gang, at Iraks regering hævder at have dræbt Abu Omar al-Baghdadi - det skete også i 2007, 2008 og 2009«, siger han.
»Men uanset om det er rigtigt denne gang, er sigtet tydeligvis at styrke al-Maliki i magtkampen efter valget og at give legitimitet til den amerikanske tilbagetrækning.«
Fayad  påpeger, at ved sådanne operationer plejer en repræsentant for Iraks Forsvarsministerium eller en repræsentant for de irakiske styrker at udtale sig til pressen, men at det  ikke er sket i dette tilfælde. »Hvad er det, der gør, at det er en af præsidentkandidaterne, der præsenterer billederne af de dræbte for pressen,« spørger han. Joe Biden sagde i går til flere internationale medier, at aktionen er et bevis på de irakiske sikkerhedsstyrkers voksende styrke og kapacitet. Men det passer ikke, siger Moed Fayad.
»Ifølge mine oplysninger var der tale om en amerikansk operation, og nu forsøger USA at overbevise det internationale samfund om, at den irakiske sikkerhed er forbedret,« siger han.
»Den irakiske regering har hverken kampvogne eller kampfly, og den eneste dræbte i forbindelse med denne operation var en amerikansk soldat. Hvordan kan de så påstå, at det var en irakisk sikkerhedsoperation,« spørger han.
Usikkerhed om identitet
Da Maliki i går fremviste billeder af de to lig for pressen, hævdede han, at de var blevet identificeret ved hjælp af DNA-prøver. Men det overbeviser ikke den irakiske journalist.
»Hvordan kan vi være sikre på, at de to personer virkelig er højtstående Al-Qaeda medlemmer. De havde intet på sig, som beviser dette, siger han. »Da de amerikanske myndigheder i sin tid meddelte, at Saddam Hussein var taget til fange, kunne man bevise det ved hjælp af dna-prøver, som tidligere var taget på et irakisk hospital, og dna-prøver fra hans to sønner, men i denne sag er der ikke noget at sammenligne med.«
Moed Fayads tidsskrift, der udgives i London, mener, at de dræbtes identitet bør bekræftes af al-Qaeda i Irak, før man kan være sikker.
Tirsdag besluttede Iraks Uafhængige Valgkommission i øvrigt, at en del af stemmerne fra parlamentsvalget skal tælles om. Beslutningen kommer efter klager over uregelmæssigheder i forbindelse med valget for seks uger siden. Da der ikke er fundet bevis for omfattende eller systematisk valgsvindel på landsplan, har kommissionen besluttet kun at håndoptælle stemmerne i Bagdad.

Oversat af: Niels Ivar Larsen og Charlotte Aagaard

