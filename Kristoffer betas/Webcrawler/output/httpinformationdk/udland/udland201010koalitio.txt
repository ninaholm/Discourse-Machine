Koalitionsstyrker undgik systematisk at efterforske overgreb
De amerikanskledede myndigheder i Irak har undladt at efterforske hundredevis af indberetninger om mishandling, tortur, voldtægt og mord på tilbageholdte irakere, selv om overgrebene er begået af militær og politi, som koalitionen samarbejdede med
Irakiske fanger i al Maqal-fængslet i Basra: De løsladte Wikileaks-militærlogs viser et omfattende misbrug af fanger, som ofte er blevet bevidnet af den vestlige koalitions soldater.


 De lækkede krigslogs fra Irak afslører i hundredevis af grumme rapporter, ofte bakket op af lægelig dokumentation, om fanger, som er blevet lagt i lænker, har fået bind for øjnene, er blevet hængt op i håndled og ankler fra loftet og derefter underkastet piskeslag, knytnæveslag, spark, elektrisk stød og andre former for tortur. Seks rapporter fra lækket ender tilsyneladende med, at den mishandlede tilbageholdte afgår ved døden.
Nogle af rapporterne anklager amerikanske, britiske og andre koalitionsstyrker for overgreb mod deres fanger, men de fleste af de rapporterede hændelser handler om irakisk politi og soldater, herunder navngivne højtstående officerer, som citeres for forsøg på at retfærdiggøre volden. De forskellige logs tegner et billede af systematisk og som regel ustraffet mishandling af fanger fra irakiske styrker.
De lækkede rapporter afslører, at det har været officiel politik hos koalitionen at undlade at efterforske nogen beskyldninger om overgreb, som involverer irakisk politi eller militær. I hundredevis af sager, hvor koalitionen har modtaget detaljerede indberetninger om voldelige overgreb, noteres det at »ingen efterforskning er nødvendig«, hvorefter rapporterne blot videregives til de selvsamme irakiske enheder, som er involveret i overgrebene. I kontrast hertil afføder enhver beskyldning mod koalitionsstyrkerne en formel efterforskning, som ledes af Pentagons afdeling for strafferetslige efterforskninger.
Mindst seks mord
I det lækkede materiale findes der referencer til mindst seks mord begået af sikkerhedsstyrker, hvoraf ingen hidtil er blevet vidererapporteret eller så meget som anerkendt af koalitionen, på trods af, at loggene viser, at den har ligget inde med oplysninger om dem. Der findes ingen offentligt tilgængelige oplysninger om, at nogen er blevet dømt for nogen af mordene.
Den seneste sag er fra december sidste år, hvor amerikanerne modtog en video, som ifølge loggen viste irakiske officerers henrettelse af en fange i Tal Afar i det nordlige Irak.
»Optagelserne viser cirka 12 irakiske soldater fra hæren. 10 soldater fra IA (den irakiske hær, red.) talte indbyrdes, mens to soldater holdt den tilbageholdte. Fangens hænder var bundet (...) Optagelserne viser, hvordan IA-soldaterne skubber fangen ud på gaden og ned på jorden, slår ham og skyder ham.«
Loggen har overskriften »Henrettelse af fange« og fortæller, at en af officererne på videoen er blevet identificeret med navn som en major, der arbejder som efterretningsofficer for den irakiske tredje hærs niende motoriserede brigade, som har base i al-Kisik lige uden for Tal Afar. Den forklarer ikke, hvordan videoen er blevet optaget, men der står, at henrettelsen fandt sted 14. december 2009, og at videoen 23. december er blevet videregivet til MND-N. MND-N er betegnelsen for den nordlige division af den multinationale styrke, med base i Mosul, omkring 50 kilometer fra Tal Afar.
Ordre 242
De mange rapporter med påskriften »ingen efterforskning nødvendig« kan føres tilbage til Frago 242. En »frago« er den militære forkortelse for en såkaldt »fragmentary order«, en delvis ordre, som opsummerer et komplekst krav. Frago 242 er udstedt i juni 2004, omkring et år efter invasionen af Irak, og beordrer koalitionsstyrkerne til at undlade at efterforske nogen overtrædelser af reglerne for væbnet konflikt, såsom fangemishandling, medmindre de direkte involverer medlemmer af koalitionen. Hvis det indberettede overgreb er begået af en iraker mod en iraker, »udfærdiges udelukkende en indledende rapport (...) Ingen yderligere efterforskning er nødvendig, medmindre HQ (hovedkvarteret, red.) beordrer det.«
Frago 242 ser ud til at være blevet udstedt som led i et bredt politisk forsøg på at overføre ansvaret for sikkerhedshåndteringen fra koalitionens til irakernes hænder. I praksis betyder den, at regimet er blevet tvunget til at ændre sin politiske forfatning, men er blevet tilladt at bevare sin brug af tortur.
Det gamle diktaturs systematiske ondsindethed, hvor Saddam Husseins sikkerhedstjenester håndhævede en orden uden hensyn til loven, videreføres og forstærkes af det nye regimes vilde kaos med kriminelle, politiske og sekteriske grupperinger, som er vokset frem siden invasionen i 2003 og har infiltreret enheder i politiet og hæren og har brugt Iraks fængselsceller til egne private hævntogter.
Hundredevis af de lækkede krigslogs demonstrerer, hvor frodig fantasien er hos torturbødler, som står over for totalt hjælpeløse ofre. Ofrene bindes, får stoppet munden til, får bind for øjnene og isoleres, hvorefter mænd i uniformer pisker dem med ledninger, metalstænger, gummislanger, træstave, tv-antenner, vandrør af plastic, ventilatorremme og kæder. Loggene fortæller, hvordan ofret alt efter bødlens humør bliver spændt op i armled eller ankler, vredet rundt i belastende stillinger, misbruges seksuelt eller voldtages, pines med chilier, cigaretter, syre, tænger eller kogende vand. De viser også, at det sker uden nogen særlig frygt for straf, eftersom der ikke vil komme krav om efterforskning af den irakiske myndighedsperson, hvis blot han begår overgrebet mod en civil iraker.
De fleste af ofrene er unge mænd, men nogle logs rapporterer om alvorlige og seksuelle overgreb mod kvinder; mod unge, inklusive en dreng på 16, som hænges op i loftet og tæves; mod gamle og sårbare, herunder en handikappet mand, hvis sårede ben med vilje angribes. Loggene udpeger gerningsmænd fra alle hjørner af det irakiske sikkerhedsapparat - soldater, politiofficerer, fængselsfunktionærer, grænsevagter.
Det er hinsides enhver tvivl, at koalitionsstyrkerne ved, hvad deres irakiske kammerater foretager sig: De lækkede krigslogs er styrkernes egne interne optegnelser.
Det er umuligt, at alle anklagerne kan være falske. Nogle er det tydeligvis, men de fleste underbygges af lægelig dokumentation, og nogle handler om hændelser, der har været direkte bevidnet af koalitionsstyrker.
Koalitionens svar, som Frago 242 viser, er at se efter retfærdighed hos de højtstående officerer i de irakiske sikkerhedsstyrker. Det er dem, koalitionen sender sine rapporter til. Men de selvsamme rapporter viser, at disse højtstående officerer ofte er en del af problemet.
© The Guardian og Information. Oversat af Lotte Folke Kaarsholm


