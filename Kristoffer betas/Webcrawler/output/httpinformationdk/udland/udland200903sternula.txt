Stern: U-lande bør stille betingelserne
De betaler prisen, så de må formulere kravene til klimaaftalen til den rige verden, mener den britiske klimaøkonom lord Nicholas Stern


 Der bliver tale om fundamentale og dramatiske ændringer af betingelserne for, hvor mennesker kan leve, hvis CO2-udledningerne fortsætter som hidtil, og klimaet sætter kurs mod en verden, der i næste århundred kan blive fem grader varmere.
Det sagde lord Nicholas Stern, forfatter til den britiske Stern-rapport om klimaøkonomi, professor ved London School of Economics, på klimakongressen i København, som sluttede i går.
"Hundreder millioner af mennesker, sandsynligvis milliarder, vil være nødt til at flytte, og vi ved, at det vil lede til en meget langvarig periode med konflikter," sagde Stern, der erkendte, at hans omfattende rapport fra 2006 undervurderede klimakrisens hastige udvikling og potentielle konsekvenser.
Den britiske klimaøkonom påpegede, at grænsen for den bæredygtige globale CO2-udledning i 2050 ligger omkring to ton CO2 pr. år pr. verdensborger. I dag udleder gennemsnitsdanskeren 10 ton, gennemsnitsamerikaneren 20 ton og gennemsnitsinderen omkring et ton.
I de rige lande
"Der vil ikke være mange mennesker med under to ton CO2 i udledninger, så der vil heller ikke være plads til mange med mere end to ton. Det er dog ikke det samme som at sige, at alle har ret til at udlede to ton CO2. Efter min opfattelse har man i de rige lande ret til nul i meget lang tid, historien taget i betragtning," sagde Stern med henvisning til, at det er de rige lande, der har skabt klimaproblemet med stigende udledninger gennem mere end et århundred.
Ud fra en sådan betragtning kan det "ikke retfærdiggøres" at tillade mennesker i de rige lande en personlig kvote på to ton CO2 pr. år i 2050, påpegede Stern.
Han mener ikke, man kan man forlange af u-landene, at de påtager sig faste CO2-mål på topmødet i København til december.
"Men de arbejder meget hårdt med sagen. Vi ser interessante klimahandlingsplaner fra Brasilien, Sydafrika, Indien og Kina, og hvad vi som rige lande må spørge er: 'Hvordan kan vi yde støtte til de handlinger, I vil iværksætte?' Vær venlig at stoppe sprogbrugen med 'Hvordan bringer vi Kina og Indien om bord i klimaaftalen?' Det er en fundamental fejltagelse."
Stern påpegede, at u-landene i 2050 vil rumme otte mia. mennesker ud af en global befolkning på ni, og at det er dem, der rammes hårdest af klimaforandringerne.
"Det bør være u-landene, der forklarer de rige lande, hvordan klimaaftalen skal se ud. U-landene bør stille og vil stille betingelser til de rige lande," sagde han.

