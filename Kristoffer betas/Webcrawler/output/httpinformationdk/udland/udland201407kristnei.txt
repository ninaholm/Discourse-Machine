De kristne irakeres exodus
Kristendommen er trængt i Irak, hvor en totusindårig tradition er ved at forsvinde og snart kun overlever i de kurdiske områder. Og måske heller ikke der så meget længere. ’Alle kristne familiefædre ønsker at forlade Irak,’ konstaterer præsten, der tager sig af den nyeste strøm af flygtninge fra endnu en tabt by – Mosul
 Kristne på flugt. En stor del af Iraks kristne mindretal lever i det nordlige Irak. Blandt andet i Alqosh, Qaraqosh og Ankawa. Mosul og Tal Afar er allerede kontrolleret af de militante, islamistiske oprørere fra ISIL-gruppen.


 »Kristendommen er ved at miste en af sine grundpiller: Østens kirke. Den var engang vigtigere, end den er i dag, men det er stadig en stor og vigtig kulturel arv, som er ved at forsvinde. Men næsten alle kristne familiefædre her venter på muligheden for at emigrere med deres familier. Sådan er det.«
Fader Addo leverer konstateringen med en beklagende, men afklaret mine, mens en velopdragen 8-9-årig pige smilende placerer to bægre med koldt vand foran præsten og hans gæst.
Udenfor er mørket faldet på, men det store kompleks omkring Skt. George Kirke ligner ikke en kultur, der er ved at give op.
På en stor plæne bagved er omtrent 100 mennesker inklusive en håndfuld nonner i færd med at øve en række dansetrin til et stort show, der skal afholdes et par dage senere, og på den anden side af kirken er et festklædt selskab netop trådt ud af gudshuset for at klappe et nygift ungt ægtepar af sted i en ny bil udsmykket med sløjfer.
Og fader Addo ville også hellere spille bordfodbold med en flok unge udenfor end at tale om sin menigheds beklagelige skæbne.
Men emnet er svært at undgå. Præsten er selv for en måneds tid siden vendt tilbage til sin fødeby før planlagt efter at have studeret i Vatikanet. Årsagen kan man finde i alverdens medier: den ekstremistiske jihadgruppe ISIL’s erobring af nabobyen Mosul og kampene på sletten mellem de to byer, der huser en anselig del af Iraks tilbageværende kristne samfund.
Fader Addo er ansvarlig for fordelingen og indkvarteringen af de kristne flygtninge, der igen har fået byen Ankawa, der ligger som en slags selvstændig søsterby eller forstad til den irakisk-kurdiske hovedstad Erbil, til at svulme op til en slags hovedstad for de kristne i Irak – eller måske snarere en slags hovedbanegård, hvor de kristne stopper undervejs inden deres videre færd ud i verden, væk fra Irak.
»Byen er vokset, men næsten hele den oprindelige befolkning er emigreret og erstattet af nye beboere fra resten af Irak,« som en ung kristen forklarer på en gåtur rundt i byens velordnede gader med restauranter og cafeer, blandt andre én, der hedder Cafe Eskilstuna efter den svenske by, hvor en stor del af Ankawas kristne assyrere har bosat sig.
»Jeg har en onkel tilbage i Bagdad, ellers er resten af min familie flygtet hertil eller videre ud i verden. Jeg havde en del familie der, men de modtog breve med patroner i og besked på at forsvinde, og det gjorde de. Min onkel fortryder i dag, at han ikke fulgte med,« forklarer han.
 Kristne på flugt. En stor del af Iraks kristne mindretal lever i det nordlige Irak. Blandt andet i Alqosh, Qaraqosh og Ankawa. Mosul og Tal Afar er allerede kontrolleret af de militante, islamistiske oprørere fra ISIL-gruppen.

Fordrivelse af kristne
Iraks kristne befolkning er blevet mere end halveret over de seneste 25 år. Som følge af krig og sanktioner, men først og fremmest på grund af religiøse forfølgelser og manglende muligheder. Fra et sted mellem 1,2 millioner og 1,4 millioner til omkring 400.000 i dag, og på den måde følger Iraks kristne assyrere en generel tendens over hele Mellemøsten, hvor den kristne minoritet i lande som Irak, Syrien, Egypten og Libanon er svundet kraftigt ind igennem de senere år. I Syrien er det dokumenteret, hvordan kristne kirker er blevet brændt af og deres byer og hjem er overtaget af andre minoriteter i noget, der ligner en bevidst fordrivelse, mens kristne landsbyer og kirker i Egypten efter kuppet mod Mohamed Mursi blev brændt af og de kristnes ejendele stjålet af rasende folkemængder.

Fra at have udgjort omkring 10 procent af Mellemøstens befolkning omkring forrige århundredeskifte, var de kristne populationer ifølge Pew Research Center svundet ind til det halve i 2010. Og det var, før borgerkrigen i Syrien jog mange minoriteter på flugt, før de seneste overgreb på koptere i Egypten og før den seneste uro i Irak.
Da jihad-organisationen ISIL indtog Mosul og gjorde den til en del af deres nyudråbte kalifat, erobrede den samtidig også det historiske og kulturelle hovedsæde for den kristne kultur i Irak, men også en by, hvor den kristne kultur nærmest allerede var udryddet efter år med målrettet forfølgelse af storbyens kristne minoritet, mord på præster og biskopper og afbrænding af kirker.
»I Mosul ved man aldrig, hvornår man får en kugle i baghovedet,« forklarer en ung kvinde i et svalt hus i Ankawa. »Jeg har nære venner, der er blevet slået ihjel, det tror jeg alle har. To af mine bedste venner blev slået ihjel sammen med mange andre af en selvmordsbomber i en bus. Vi er hele tiden mål, så til sidst holdt jeg op med at komme på universitet i Mosul. Det var for farligt. Jeg fik aldrig noget eksamensbevis, men hvad skulle vi også bruge det til. Væggene derhjemme er fyldt med eksamensbeviser, som ikke kan bruges til noget,« forklarer den ældste datter i familien Hadaya.
Familien er som så mange andre flygtet fra den kristne by Hamdaniyyah eller Qaraqosh og har fået husly hos en kristen familie i den sikrere by Ankawa, hvor familien, der i virkeligheden er to familier, har indtaget stuen i villaen med et væld af børn, blandt andet tre krølhårede og temmelig generte to-tre-årige trillinger. I mellemtiden er hjembyen blevet sikret af kurdiske peshmerga-styrker, der beskytter Qaraqosh og dens kristne beboere mod de rabiate ISIL-styrker på den anden side af byen, ligesom den gør med de fleste kristne byer på Nineveh-sletten, hvor kurderne reelt har annekteret en ombejlet bid af Irak.
Ligesom mange andre familier har dobbeltfamilien imidlertid ingen planer om at vende tilbage.
»Vi har familie, børn, og selvom kurderne beskytter os, er vi ikke i sikkerhed længere. Jeg har en bror, der lever i Canada, og vi vil forsøge at komme derover,« forklarer faren i den ene familie, Jameel. »Det er meget svært at forlade det land og den by, hvor vi er vokset op, og hvor vores familie har levet, så langt tilbage nogen kan huske, men hvad er der at blive her for?« spørger han. »Der er ingen sikkerhed, der er intet arbejde, ingen tør ansætte folk, og ingen tør starte nye projekter, fordi det ligger så tæt på Mosul, og fordi fremtiden er så usikker. Der er ingen fremtid her,« siger faren, der er bygningsarbejder.
Intet fællesskab
Den kurdiske intervention har foreløbig sikret mange kristne, og selvstyret har en erklæret politik om at tage imod den kristne minoritet, som får lov til at komme ind i Kurdistan, mens mange andre flygtninge afvises ved checkpoints omkring området, ligesom de kristne som udgangspunkt er velkomne til at beklæde offentlige embeder i det religiøst mindre sekteriske Kurdistan. Men de kristne er også fanget i mellem Iraks tre grupper, shiitterne, sunnierne og kurderne i et stadig mere opdelt land.
»Irak bliver delt op, og shiitterne, sunnierne og kurderne får hver deres del. Men hvad er der tilbage til de kristne,« som en taxachauffør spørger en dag. »Problemet er, at den irakiske stat i dag er bygget på sekteriske særinteresser og ikke på ideen om et fælles irakisk statsborgerskab. Og det går ud over minoriteterne,« siger Farouk Hanna Addo, direktør for Syriac Heritage Museum, et museum for 4.500 års assyrisk kultur og 1.700-1.900 års kristen kultur i Irak og disses efterladenskaber i form af potteskår, landbrugsredskaber – og for de mennesker, der har boet her.
»Der er en forestilling om kristendommen som noget fremmed i Irak, men den har været her længe. Kristendommen er en del af det oprindelige Irak, og hvis man mister det, de oprindelige folk, deres sprog og deres kultur, så mister man Irak,« siger direktøren, der imidlertid ikke er i tvivl om, at det er det, der er ved at ske.
»Er kulturen ved at forsvinde? Ja. Vi er en fjerdedel af, hvad vi var for få år siden. De fleste ønsker i dag at emigrere, og når først de er emigreret, hvorfor skulle de så vende tilbage? Så mister man sit sprog, sin kultur og bliver optaget i det, man kommer til. Og hvorfor skulle man ikke det,« siger han. »Al historisk og kulturel arv er i fare i dagens Irak, men hvordan kan man forvente, at en regering skulle kunne beskytte den, når den ikke engang kan beskytte sig selv,« spørger han.
På vej videre
Tilbage i Skt. Georges Kirke tager fader Addo sin kåbe af og låser kirkerummet til. »Det er trist, men det er jo ikke meningen, at folk skal lide for en kultur. Identitet og arv er noget, der skal redde folk, ikke noget, folk skal redde,« siger han og afskriver mere eller mindre, at kristne vil vende tilbage til Mosul.
»Selv hvis der blev fredeligt igen, hvilket næppe sker, tror jeg, det er usandsynligt, at nogen ville vende tilbage. Alting har forandret sig. Naboen er en anden, kvarteret forandret, det, der forbandt os med det sted, er ødelagt og forsvundet. Vi er ikke irakere længere, Kurdistan er vores hjemland nu, og kurderne behandler os godt,« siger han uden at foregøgle sig, at det kommer til at vare for evigt.
»De fleste forbereder sig på at rejse, det kan vi jo også se på, at så mange beder kirken om deres fødselsattester og andre dokumenter, de har brug for i forbindelse med emigration,« konstaterer han.
»Men arv og identitet er noget, man har med, uanset hvor man tager hen. Om det er i det gamle Mesopotamien eller om det er i fyldte gader under skyskrabere i Vesten,« konstaterer han.
Informations journalist Tobias Havmand rapporterede fra Irak.

