Økonomisk krise afløser finanskrisen
Finanssektoren synes beroliget af redningsplaner, så det nye dyk på børserne skyldes fald i efterspørgslen, som giver frygt for globalt økonomisk tilbageslag
Handlere og investorer siger, at markederne er svækkede. Investeringsfonde trækker deres penge ud, fordi det er svært at få lån. Fondene er vigtige aktører i det globale finansielle system.


 De nye dyk på aktiebørser verden over afspejler ikke planerne til tusinder af milliarder kroner, som skal redde banker, men en dybere frygt for et verdensomspændende økonomisk tilbageslag, som kan ramme job og selve folks livsgrundlag.
Det sagde analytikere torsdag.
Efter et kort pusterum er aktiemarkederne fra Tokyo til New York faldet til historisk lave niveauer de seneste dage trods regeringers planer. Pakkerne blev ellers vel modtaget. De førte til, at der blev pumpet store pengebeløb ind i det finansielle system.
Handlere og investorer siger, at markederne også er svækket. Investeringsfonde trækker deres penge ud, fordi det er svært at få lån. Fondene er vigtige aktører i det globale finansielle system. 
"O.k., vi gør noget for at løse det finansielle problem. Men der er en alvorlig recession under udvikling," siger Tony Dolphin, chef for økonomi hos Henderson Global Investors, som håndterer over 52 milliarder pund (495 milliarder kroner) i investeringer.
Dystert billede
"De økonomiske tal bliver værre fra dag til dag. Når baggrunden for nyhedsstrømmen er negativ, så vil det trække ned i et stykke tid," siger Dolphin til det franske nyhedsbureau AFP og advarer om, at aktiemarkederne stadig kan sætte nye bundrekorder i de kommende måneder.Officielle data verden over har tegnet et dystert billede af økonomien - detailsalget i USA faldt mere end ventet i september, den britiske arbejdsløshed er på det højeste niveau i otte år, og Tyskland er ifølge kansler Angela Merkel på vej mod en økonomisk opbremsning.
Eftersom adgangen til kredit er blevet begrænset verden over, har investeringsfonde fjernet deres satsning på virksomheder, som de tidligere havde store forventninger til. Andre investorer forsøger samtidig at skaffe sig af med deres aktier af frygt for, at prisen går ned.
Tab allerede indregnet 
En handlende siger dog, at markederne allerede har indregnet en nedgang på 30-35 procent i virksomhedernes indtjening, som typisk er konsekvensen af et tilbageslag. Derfor bør der snart være basis for ny kursstigning.
De nye kursfald på børserne er kommet bag på politiske ledere, som troede, at regeringernes redningsplaner i den seneste uge ville afstive markederne.
De store pakker - europæiske ledere har lovet 1.800 milliarder euro, mens USA står parat med 700 milliarder dollar i finansiering - indeholder blandt andet køb af bankaktier, garantier for lån bankerne imellem og ydelse af kortfristede kreditter.
David Keeble, chef for strategi i forhold til statsobligationer i Calyon under Credit Agricole, erkender, at "for en umiddelbar betragtning kan det se ud, som om pakkerne ikke virker".
Men han tilføjer, at selv om planer er "fantastiske" og "meget generøse", vil det vare nogen tid, før effekten af dem kan mærkes.

