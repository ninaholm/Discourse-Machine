Topøkonom: Væksten i Europa og USA var en løgn
Tidligere cheføkonom i IMF Raghuram Rajan var en af de få økonomer, der forudsagde den globale finanskrise. Nu advarer han imod centralbankernes manglende kontrol med pengene
Selvom det så rigtigt ud på papiret,  har både USA og Europa i årevis befundet sig på en glidebane imod mindre produktivitet, siger økonom Raghuram Rajan.


 Vi har levet på en løgn. En løgn om vækst i Europa, som ikke har været reel i mange år. For selvom det så rigtigt ud på papiret, så har både USA og Europa i årevis befundet sig på en glidebane imod mindre produktivitet, men med et stadigt større forbrug. Det hele finansieret for lånte penge.
Sådan forklarer den indiskfødte økonom Raghuram Rajan den finansielle krise, der siden 2008 har sendt ikke mindst Europa ud på en økonomisk nedtur.
»Før krisen var de gamle industrinationer i Europa og USA i meget stort omfang baseret på kunstigt oppumpede økonomier igennem offentlig gældssætning og private lån. Det var en lånedrevet økonomi og derfor en ikkebæredygtig vækst,« lyder det fra den indiske topøkonom, der i en årrække var cheføkonom i IMF - den yngste nogensinde - og som i dag er økonomisk rådgiver for den indiske regering:»Problemet i dag er ikke, som mange hævder, at efterspørgslen i Europa eller USA ikke er høj nok. Det er udbudssiden, produktionen, den er gal med,« siger han og forklarer:
»Forud for krisen i 2008 er gået flere årtier, hvor den industrialiserede del af verden gradvist har mistet evnen til at producere og konkurrere. Og for at erstatte de job, der er blevet tabt på grund af teknologiske forbedringer og udenlandsk konkurrence - og for fortsat at kunne finansiere velfærd og pensioner - har regeringerne i Europa og USA systematisk pumpet væksten op igennem statslige lån og stigende privat långivning. Men den vækst, som blev skabt, har ganske tydeligt vist sig ikke at være bæredygtig,« siger Raghuram Rajan, der derfor mener, at den virkelige fare i den igangværende krisestyring er, at politikerne kan føle sig presset til øjeblikkelig handling og så vælger de forkerte løsninger:
»Markedet fejler, men det gør politikerne også.«
Kan du give et eksempel på forkerte løsninger?
»Beslutningen om, at rede økonomierne i først USA og siden Europa ved at åbne ejendomsmarkedet for personer (via afdragsfrie lån, red.), der i virkeligheden ikke har den fornødne finansielle kapacitet. Det har været en meget stor fejltagelse, og det er det, jeg kalder en ikkebæredygtig vækst,« siger Raghuram Rajan.
Svigtende konkurrenceevne
Som økonomisk rådgiver fokuserer Raghuram Rajan på nødvendigheden af at pleje og kvalificere arbejdsstyrken, som det helt centrale for vækst og fremgang.
Og det er her, at Europa og USA står med et meget stort problem. Store dele af arbejdsstyrken er simpelthen for dyr i forhold til, hvad den kan:
»USA´s problem er den voksende klasse af ufaglærte og lavt uddannede. De er simpelthen ikke gode nok til at konkurrere globalt. Og det samme gælder for dele af Europa - især lande som Grækenland og Spanien, der har brugt penge, som om der ikke var en dag i morgen. Her kan vi se, at arbejdsløsheden var høj inden medlemskab af EU, men faldt stødt i årene som nye EU-medlemmer og helt frem til krisen, hvilket har presset lønningerne i vejret. Og nu er arbejdsløsheden igen steget dramatisk, fordi arbejdsstyrken ikke længere er konkurrencedygtig.«
Rajan mener derfor, at den kurs som blandt andet IMF har stået for, med hårde spareplaner og strukturelle justeringer af de offentlige sektorer, er den eneste vej frem.
»Lønningerne er simpelthen nødt til at finde et leje, som igen gør de europæiske produkter konkurrencedygtige. Og så er der behov for at genopfinde væksten. Der skal meget mere fokus på innovation i Europa, for den fremtidige vækst kommer ikke ved at gentage historien eller blot pumpe flere penge ud i systemerne. Den kommer ved at innovere og skabe nyt.«
Skal vi vænne os til mindre vækst i Europa?
»Ikke nødvendigvis, men i Europa og USA skal befolkningerne vænne sig til at leve i en global tidsalder præget af stor konkurrence. Og jeg tror ikke, at EU igen kommer op på et niveau med fortidens høje vækstrater - og slet ikke vækstrater i stil med dem, vi ser i Asien. Men jeg tror, at der fortsat er plads til vækst i den europæiske økonomi, men at det kommer til at tage tid. Jeg ser den økonomiske redningsplan i Europa som en plan over en periode på måske fem år. Vi vil opleve en række mindre kriser undervejs, hvortil politikken hele tiden justeres ind. Og i den proces skal EU-landene være meget påpasselige med ikke at vælge en strategi, hvor man blot låner sig ud af krisen.«
Det vakte stor opsigt, da Raghuram Rajan i 2005 i en tale for den dengang afgående amerikanske centralbankchef Alan Greenspan ikke bare forudsagde finanskrisen, men samtidig beskyldte de finansielle markeder for at være på vej ud på et skråplan.
Dengang hævdede han, at der er for mange spillere på de finansielle markeder, der tager alt for store risici, og at dette i sidste ende ville kunne vælte den globale økonomi. Men der blev ikke lyttet. Tværtimod blev Raghuram Rajan lagt lidt på is i et par år. Men da krisen sprang ud i fuld flor i 2008, blev han bredt anerkendt for sit klarsyn.
I dag er det kun de færreste, der betvivler hans analyse af en verden, hvor de finansielle markeder har fået alt for stor kontrol, fordi politikerne og centralbankerne i stort omfang har ladet kontrollen glide dem af hænde.
Du har tidligere forudset den aktuelle krise. Ser du nye faresignaler forude?
»Jeg er meget bekymret over pengepolitikken. Centralbankerne har været for sløve, og mister de kontrollen, og kommer vi ind i en tid med stigende inflation, så kan det være den næste store krise.«
Så en eventuel forværring af krisen, vil skyldes centralbankernes pengepolitik?
»Vi kan aldrig helt sige, hvor krisen kommer fra, men personligt holder jeg øje med centralbankerne og den førte pengepolitik.«
 

