Tyst revolution i Hviderusland
I Hviderusland arresterer politiet folk for at klappe i hænderne 


 Det er farligt at klappe i hænderne på gaderne i de hviderussiske byer. Du risikerer, at den nærmeste politimand, og dem er der mange af, straks fører dig bort og smider dig ind i en bil, som kører dig til den nærmeste politistation. Og de er bestemt ikke hyggelige. Derefter ryger du til den nærmeste domstol, der idømmer dig fra fem til 15 dages fængsel for gadeuorden. Omkring 400 blev på den måde arresteret i weekenden landet over, og domstolene er i disse dage i fuld gang med at opremse de montone domme over formastelige unge mennesker, som ved deres klapperi har udtrykt protest imod livstidspræsident Aleksandr Lukasjenkos brutale regime.
De unge er i gang med noget, som de kalder 'Revolution via sociale netværk'. Det går ud på, at de via bl.a. Twitter, Skype, Facebook, mails og sms sætter hinanden stævne forskellige steder i Minsk og andre byer. Her står de stille og fredeligt, uden plakater, slogans, eller opråb, i en tyst protest imod styret. Pludselig begynder de at klappe i hænderne, og forbipasserende klapper tilbage. Herefter opløses demonstrationen, og folkene forsvinder, hvis de da ikke forinden er blevet arresteret af politiet. Anslået 400 blev arresteret forleden, da Hviderusland fejrede sin selvstændighedsdag. Mange steder i landet begyndte de tavse oppositionelle at klappe, netop da en uniformeret Lukasjenko indledte sin tale til nationen under en millitærparade.
»Der er tale om et helt nyt fænomen, en ny måde at udtrykke sin utilfredshed på,« siger den kendte hviderussiske kommentator, tidligere chefredaktør Sergej Vaganov til Information over telefonen fra Minsk.
»Det er en spontan protest, ikke styret af partier, organisationer, men udelukkende af de unges sociale netværk. Protesterne er fredelige, smarte, hurtige og ofte uforudsigelige,« fortsætter Vaganov.
»Myndighedernes sædvanlige brutale reaktion afspejler styrets skræk og desperation, for de har ingen jurdiske bemyndigelser til at gribe ind, ingen lovlig grund til at arrestere og straffe fredelige mennesker, der blot klapper i hænderne. Men de gør det selvfølgelig alligevel.«
USA står bag
Aleksandr Lukasjenko indrømmede da også indirekte i sin tale forleden, at styret frygter en ny amerikansk styret 'blomsterrevolution' i Hviderusland.
»Vi forstår, at formålet med disse angreb er at sprede usikkerhed og angst og i sidste ende at bringe os i knæ og stoppe vores hårdt tilkæmpede uafhængighed ...  men det vil ikke ske,« sagde Lukasjenko. Den hviderussiske leders frygt er formentlig ikke blevet mindre af, at USA faktisk i weekenden afsluttede et seminar i nabolandet Litauens hovedstad Vilnius, 160 kilometer fra Minsk. Selveste USA's udenrigsminister, Hillary Clinton, deltog sammen med bl.a. hviderussiske aktivister i seminaret, som handlede om brugen af sociale netværk til at organisere protester. Clinton opfordrede her alle demokratiske regeringer til at støtte demokratibevægelser i Mellemøsten, Nordafrika og »andre steder«.
I hendes tale fik både Hviderusland, Ukraine og Rusland det glatte lag. Hun sagde bl.a., at »vi bør råbe højt, når et land som Hviderusland brutalt undertrykker sine egne borgeres menneskerettigheder, eller når vi ser oppositionsledere blive udsat for politisk motiveret retsforfølgelse (en hentydning til retsforfølgelsen af Julia Timosjenko i Ukraine, red.), eller når regeringer nægter at registrere politiske partier (en hentydning til, at Rusland forleden nægtede at registrere partiet Folkets Frihed, red.).«
Travlhed i kolonihaverne
Ifølge BBC får sådanne tiltag det til at løbe koldt ned ad nakken på Lukasjenko, som da også lod en af deltagerne kortvarigt arrestere på vej hjem fra seminaret i Vilnius. Hvideruslands første leder efter selvstændigheden i 1991, Stanislav Sjusjkevitj, leder af Socialdemokratiet i landet og en stærk kritiker af Lukasjenko, blev hevet ud af toget ved grænsen og forhørt, men derefter løsladt. Ifølge BBC havde han følgende kommentar: »Det er (regimets) ulovlige handlinger for at stoppe de aktioner, der bliver opfordret til på internettet.«
Ifølge oppositionsgruppen Charter97's hjemmeside »gør regimet en gigantisk indsats for at stoppe bølgen af civile protester i landet«.
I december sidste år førte Lukasjenkos genvalg via et klart forfalsket valg til voldsomme protester, hvor mange hundreder blev arresteret, inklusive næsten alle modkandidater, hvoraf den ene, Andrej Sannikov, i maj blev idømt fem års fængsel for at organisere masseoptøjer. Tidligere i år slog politiet voldsomt brutalt ned på demonstrationer landet over.
»Jeg tror alligevel ikke, at denne tyste revolution på kort sigt fører til styrets fald,« siger Sergej Vaganov over telefonen og fortsætter: »oppositionen er for splittet og knust, og det hele foregår i kølvandet på den voldsomme økonomiske krise, som vi er midt i«.
Hviderusland er på randen af et økonomisk sammenbrud, og folk har travlt med simpelthen at overleve. Pengene er intet værd mere, opsparingerne er væk, pensioner og lønninger slår slet ikke til.
»Folk lever af deres skjulte reserver og har travlt med at dyrke grønsager i kolonihaverne for at sikre sig inden næste vinter«, siger Vaganov.
»Jeg kommer lige fra markedspladsen, og der er varerne blevet så dyre, at der næsten ikke foregår nogen handel mere.«


