Verden kan let brødføde 11 milliarder mennesker
Udfordringen består i at skabe mindre økonomisk ulighed og give bønder i Den Tredje Verden en chance for at blive selvforsynende gennem en økologisk bæredygtig produktion, hævder to amerikanske aktivistgrupper


 BOSTON — I de kommende årtier vil vores planet have mere end nok levnedsmidler til at brødføde en hastigt voksende befolkning i udviklingslandene. Det gælder blot om at give millioner af små og økologisk bæredygtige landbrug en chance for at trives i en global markedsøkonomi, som begunstiger rige lande, store farme og multinationale fødevarekoncerner.
Det siger repræsentanter for de to amerikanske aktivistgrupper — Worldwatch i Washington og Grassroots International i Boston.
»Det er vildledende at spørge, om vi har nok fødevarer til en verdensbefolkning på ni eller 11 mia. mennesker. Vi har allerede mad nok,« siger Danielle Nierenberg fra Worldwatch, som netop er vendt tilbage fra en to år lang studietur i Afrikas Sahel-bælte.
I mandags skønnede FN's Befolkningsfond (UNFPA), at verden nåede op på syv mia. personer. Hvis de nuværende fødselsrater i en gruppe store udviklingslande fortsætter i de næste årtier, projiceres den globale befolkning til at eksplodere.
Den bedste metode til at dæmpe befolkningsvæksten har vist sig at være familieplanlægning og adgang til sundhedspleje. UNFPA vurderer, at en beskeden investering i disse to ting vil kunne begrænse befolkningstilvæksten til 8 mia. i 2045.
Men otte mia. mennesker kan blive en stor belastning for planetens miljø og klima, hvis levestandarden for de fattige og sultne samtidig skal hæves. En væsentlig del af udfordringen består i at skabe økologisk bæredygtige metoder til produktion af levnedsmidler i udviklingslandene.
Økologisk landbrug
»Problemet er, at 500 mio. små landbrugere i Den Tredje Verden har stiftet gæld for at købe såsæd, kunstgødning og nogle gange maskiner fra vestlige koncerner. I stedet burde de have haft mulighed for at dyrke afgrøder med deres egen såsæd og deres egen gødning — indfødte praksisser,« siger Nierenberg.
Liberaliseringen af frihandel og vestlige landbrugskoncerners dominans på det globale marked har medvirket til at skabe paradokset, at halvdelen af klodens en mia. sultne mennesker er små bønder.
»Det er svært at forstå, at 500 mio. små landbrug står for 70 pct. af den globale fødevareproduktion, og at så mange af disse bønder samtidig lider af hunger. Siden 1995 har 250.000 bønder i Indien begået selvmord. De sad i gæld til op over begge ører og kunne ikke brødføde deres familier,« siger Nikhil Aziz, direktør for Grassroots International, og selv fra Indien.
Den internationale organisation Via Campesina, hvis globale netværk når ud til 200 mio. bønder, satser på at introducere dyrkningsmetoder, som gør bønder og familier i storbyer selvforsynende.
På landet skal man dyrke kornarter, der traditionelt har været resistente over for insekter og sygdomme, og sørge for en ordentlig ernæring gennem opdyrkning af grøntsager. Traditionelle gødningsmetoder, som visne blade fra træer og økologisk kompost, skal erstatte køb af kunstig gødning fra vestlige producenter.
I mange storbyer anvender kvinder allerede forbavsende små arealer til at forsyne familier med ernærende grøntsager. De sælger endda overskuddet på torvet.
»Jeg besøgte et kæmpe slumkvarter i Nairobi, hvor kvinderne var i stand til at brødføde deres familier under urolighederne efter valget i 2008, selv om al indførsel af mad var blokeret,« fortæller Danielle Nierenstein. Hun tilføjer, at man kan se høje majsplanter gro tæt op ad slumboliger.
Svingende priser
»Det geniale er, at disse kvinder også fremstiller deres egen såsæd og sælger det til bønder på landet med en fortjeneste. Nogle af dem tjener så meget, at de kan købe deres egen landbrugsjord i Nairobis udkant.«
Prisinflation er en anden årsag til fattige og sultne menneskers begrænsede adgang til fødevarer i udviklingslande. I går kunne Verdensbanken i en årlig rapport konstatere, at prisen på fødevarer er steget 19 pct. siden september 2010. Særlig udsat er majs (prisstigning: 43 pct.), korn (30 pct.) og ris (26 pct.).
Som årsager til prisstigningerne anfører Verdensbanken dyrere energi i forbindelse med transport, voksende anvendelse af afgrøder til biobrændsel og en større befolkning at mætte.
Finanshuses spekulering i fremtidige fødevarepriser nævnes ikke i rapporten. Ej heller omtales et enorm spild af fødevarer, som fordærves på grund af manglende lagerfaciliteter i mange u-lande. Det antages, at en tredjedel af den årlige produktion af korn og grøntsager går tabt, inden maden når sultne maver.
»Det kræver kun få penge for regeringer at investere i fryse- og tørringsanlæg frem for at lægge milliarder af dollar hvert år i at øge afgrøderne med ny teknologi,« siger Nikhil Aziz fra Grassrots International.
 
Se også leder på Bagsiden

