En stjernes bratte fald
Kinas kommunistparti fjernede i går én af landets bedst kendte politikere, Bo Xilai, fra hans toppost. Det er tegn på en voksende intern magtkamp om pladserne i landets kommende ledelse
ilai blev landskendt for sin populistiske politik inspireret af Mao Zedong. Han pustede liv i en ’rød socialistisk kultur’, der spillede på nostalgiske følelser for folkerepublikkens tidlige leveår med lighed og klassekamp. I går blev han fjernet fra sin post som partichef i storbyen Chongqing.


 BEIJING – Det mest spektakulære fald fra magtens tinder i Kina i adskillige år blev i går en realitet, da kommunistpartiets centrale ledelse fyrede toppolitikeren Bo Xilai fra hans post som partichef i storbyen Chongqing.
Bo Xilai er en af Kinas mest kontroversielle politikere, som for blot lidt over en måned siden var favorit til at blive medlem af den absolutte inderkreds i kommunistpartiet. Men i begyndelsen af sidste måned blev den 62-årige tidligere handelsminister trukket ind i en af de største politiske skandaler i Kina i nyere tid, da hans tidligere højrehånd og politichef i Chongqing, Wang Lijun, tilsyneladende søgte asyl på et amerikansk konsulat. Han blev efterfølgende tilbageholdt af de kinesiske myndigheder og er nu under undersøgelse for korruption. Bo Xilais tætte bånd til Wang Lijun lader til at have givet hans politiske fjender tilstrækkeligt med ammunition til at få ham fjernet fra hans stilling, og dermed er der reelt sat en stopper for hans politiske karriere.
Det er en bemærkelsesværdig udvikling, specielt da den finder sted kort før den største udskiftning i et årti i Kinas ledelse, og dermed blotlægger en magtkamp om de ledende positioner i kommunistpartiet på et tidspunkt, hvor ledelsen netop forsøger at fremstå samlet og harmonisk. Og samtidig fordi Bo Xilais fald, yderst usædvanligt for kinesiske forhold, har udspillet sig for åbent tæppe og er blevet fulgt tæt af den kinesiske befolkning, specielt på internettet.
Rødt Chongqing
Som partichef i Chongqing, en by med 32 mio. indbyggere, blev Bo Xilai landskendt for sin populistiske politik inspireret af Mao Zedong. Han pustede liv i en ’rød socialistisk kultur’, der spillede på nostalgiske følelser for folkerepublikkens tidlige leveår med lighed og klassekamp. Bo Xilais ’Chongqing-model’ fremhævede en stærk kontrollerende rolle for staten, både af økonomien og samfundet, storladne investeringer i infrastruktur og desuden bedre sundhedspleje og mere ligelig indkomstfordeling. Det gjorde ham populær i den brede befolkning. Og ligeså gjorde hans storstilede kamp mod organiseret kriminalitet og korruption, som han headhuntede Wang Lijun til at stå for.
Det var forventet, at Bo Xilais folkelige popularitet ville sikre ham en plads blandt de ni medlemmer af politbureauets stående udvalg – landets magtkerne – og give ham mulighed for at placere sine hænder solidt på Kinas store politiske rorpind.
Men det nye lederskab, der præsenteres til efteråret, bliver nu uden Bo Xilai. For hans folkelige popularitet gjorde ham ikke mere populær blandt dem, som skulle vælge ham, nemlig den nuværende ledelse – faktisk har det nok i stedet skadet hans chancer. Bo Xilai er karismatisk, og hans brug af kinesiske medier til at opbygge en folkelig popularitet omkring sin egen person passer ikke ind i den støbeform, med hvilken nutidens kinesiske ledere skabes. Som en reaktion på tidligere farlige personkulter fokuserer systemet nupå at fremelske konsensus og kedelig, forsigtig ensartethed i det øverste lederskab. Og det lader til, at lederskabet har vurderet, at Bo Xilai skiller sig for meget ud.
Kritik fra Wen Jiabao
Meddelelsen om Bo Xilais fyring kom i går morges via det statslige nyhedsbureau Xinhua, som skrev, at beslutningen var taget nogle dage tidligere. Og altså før premierminister Wen Jiabao i forgårs holdt pressekonference i Beijing, hvor han fremsætte usædvanligt hård kritik af situationen i Chongqing og dermed også af Bo Xilai. Det afslørede dybe uenigheder i partieliten frem mod lederskiftet.
Wen Jiabao sagde, at lederskabet tager sagen om Wang Lijun ’meget alvorligt’, og han tilføjede, at Chongqings ledere ’skal tænke grundigt over Wang Lijun-episoden og tage ved lære af den’.
Samtidig gik Wen Jiabao til angreb på Bo Xilais forsøg på at genoplive Mao Zedongs kollektivistiske ånd og genopstandelsen af den maoistiske venstrefløj, som kritikere siger skøjter hen over de store menneskelige katastrofer forårsaget af formand Maos styre. Bo Xilais fald kan få politiske implikationer for Kinas videre færd. Hans fyring kan skade andre højtstående medlemmer af partiet, som har støttet ham, såvel som embedsfolk og akademikere, der har bakket op omkring hans ’Chongqing model’.
Den liberale fløj i kommunistpartiet – der har Wen Jiabao, som sin centrale figur – har været alarmeret over Bo Xilais røde retorik, politik og de grove overtrædelser af almindelige retsprocedurer i hans ellers succesfulde kamp mod organiseret kriminalitet.
Den liberale fløjs foretrukne kandidat til den nye partiledelse er Wang Yang, partichef i den sydøstlige provins Guangdong, som advokerer for en mindre rolle for staten og samtidig har høstet stor ros for sin fredelige håndtering af det meget omtalte landsbyoprør i Wukan i slutningen af sidste år.

