Udskydelse af hjælpepakke svækker Samaras
Sammenbruddet i forhandlingerne om finansiel nødhjælp til Grækenland forværrer den politiske og sociale krise i landet yderligere


 Hvor mange ydmygelser kan grækerne holde til? Sammenbruddet i forhandlingerne mellem eurogruppens finansministre om finansiel nødhjælp til Grækenland er et alvorligt nederlag for Antonis Samaras’ græske koalitionsregering:
»Grækenland har gjort, hvad landet skulle og havde forpligtet sig til. Nu er det op til vores partnere at leve op til det ansvar, de har påtaget sig,« udtalte premierministeren, da aftalen mellem grækerne og deres kreditorer i går blev udskudt til efter EU’s budgetforhandlinger:
»Spørgsmålene er så komplicerede, at vi ikke nåede til en endelig løsning,« udtalte den tyske finansminister Wolfgang Schäuble efter næsten 12 timers forhandlinger i Bruxelles.
Ifølge Frankrigs finansminister, Pierre Moscovici, er Samaras’ regering dog »blot et mulehår« fra at kunne indgå en aftale, som vil sikre udbetalingen af den næste portion af lånepakken. Hjælpeprogrammet med lån for i alt 130 mia. euro har været sat i bero siden juni, da kreditorerne vurderede, at grækerne ikke levede op til deres krav om besparelser og reformer. Aftalen falder på plads i starten af næste uge, forsikrer Tysklands kansler, Angela Merkel.
Men indtil da har oppositionen i Grækenland håneretten:
»Godt gået!« skrev Dimistrios Papademoulis, parlamentsmedlem for venstrefløjsalliancen Syriza, i en tweet efter forhandlingssammenbruddet: »I gør, hvad de beordrer jer til. Og i sidste ende lader I jer så også ydmyge.«
Rådvildheden dominerer den græske offentlighed:
»Jeg aner ikke, hvordan vi skal komme op af det hul, vi har gravet os selv ned i,« skriver Alexis Papachelas, chefredaktør på den borgerligt liberale avis Kathimerini, og fortsætter:
»Repræsentanter for trojkaen (EU, Den Europæiske Centralbank og Den Internationale Valutafond, red.) er målløse, når de ser, at det politiske system i Grækenland er ude af stand til at indføre et evalueringssystem og strømline statsapparatet. Derfor gennemtvinger de selvfølgelig i stedet horisontale besparelser.«
Yderfløjene styrkes
Tragedien er, at det græske samfund trods omfattende reformer ikke bliver mere effektivt. De beregninger af reformernes indvirkning på udviklingen i Grækenlands økonomi, som tidsfristerne for regeringen i Athen er baseret på, har således også konsekvent været for optimistiske.
Nu blokeres aftalen af en intern strid i trojkaen om, hvorvidt den græske statsgæld, der forventes at passere 190 pct. af landets bruttonationalprodukt i 2014, er »bæredygtig«. Ifølge trojkaens fiktion vil statsgælden i 2020 være nedbragt til 120 pct. af BNP. Det er dog umuligt, hvis ikke landets kreditorer accepterer tab. Men yderligere tab for bankerne vil skade euroens troværdighed, advarer banksektorens lobbyorganisation, Institute of Financial Finance. Alternativet er et politisk og socialt sammenbrud. Over en fjerdedel af grækerne lever nu under fattigdomsgrænsen. Tirsdag besatte arbejdere offentlige kontorer over hele landet for at forhindre, at listerne over dem, der skal fyres som følge af besparelserne, bliver udfyldt.
Det store flertal blandt grækerne, som lider under krisen, føler, at de har gjort sig fortjent til europæisk solidaritet. Derfor opfattes forhandlingssammenbruddet som endnu en ydmygelse, der kun gavner de politiske yderfløje. Det nynazistiske parti Gyldent Daggry nyder ifølge de seneste meningsmålinger opbakning i 15 pct. af befolkningen. Syriza, der gik til valg på modstand mod trojkaens krav og blev betegnet som en trussel mod euroen, fremstår således efterhånden som en moderat forhandlingspartner.

