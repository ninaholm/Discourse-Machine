Nordkoreas elite kæmper i hemmelighed om magten
Kim Jong-il har valgt sin søn til sin efterfølger, men andre nøgle-personer i kulissen kan også komme til at sætte kursen for Nordkorea


 LONDON/RASON - Fire ukuelige heltefigurer pryder plakaten for den første konference i Nordkoreas arbejderparti siden 1966. En soldat med gevær fører an, kun marginalt efterfulgt af en ingeniør i byggehjelm. Bag dem skridter en teknokrat af sted med en sammenrullet byggetegning knuget i hånden og en bondekvinde med et  hvedeneg.
Tilsammen repræsenterer de en vision om det beslutsomme og selvsikre proletariat. Men virkeligheden i verdens notorisk mest uforudsigelige land er en helt anden. I denne uge vil landets fremtid blive kortlagt bag lukkede døre, skjult fra omverden, og det vil få internationale følger. Landets ledende lag vil mødes til en historisk samling i den enorme Kulturhal af 25. april i Pyongyang, hvor de delegerede vil engagere sig i en »revolutionær kraftindsats« og blåstemple dannelsen af et ny politbureau og den politik, det vil vedtage.
Den tredje partikonference, som begynder i dag, ventes at markere begyndelsen på magtoverdragelsen fra en skrantende Kim Jong-il, 68 år, der fik et slagtilfælde for to år siden, til hans søn Kim Jong-un, 27 år.
»Det her er stort,« siger en vestlig diplomat med stor erfaring i, hvordan Pyongyangs elite arbejder. »Det er det første arbejderpartimøde i den størrelsesorden i mere end 30 år. Måske kan man succesfuldt videregive magten, men det er et meget risikabel tidspunkt. Den type forum er en katalysator. Det er her, man måske vil se den gamle garde blive erstattet med ungt blod. Der er meget på spil.«
Kritisk tidspunkt
Partiets sidste møde af denne type var 1980-kongressen - en kortere begivenhed end denne uges konference - hvor Kim Jong-il, dengang 38 år, fik sin politiske debut med en optræden, der bekræftede, at han var kørt i stilling til at efterfølge sin far, Kim Il -sung, grundlæggeren af Nordkorea. Kongressen er blevet forsinket én gang i denne måned - enten på grund af skader på vejene forårsaget af de seneste oversvømmelser eller på grund af uenighed om, hvem der skulle lede den - og den bliver afholdt på et kritisk tidspunkt. Landet er præget af den økonomiske krise og fødevarekrisen; et angiveligt angreb mod et sydkoreansk skib har igen skubbet landet ud i kulden, og selv Kina, den nærmeste allierede, presser på for markedsreformer.
Ifølge flere iagttagere af Nordkorea er det mest bemærkselsesværdige ikke Kim Jong-uns forventede udnævnelse til arvtager, men at andre fremtrædende personer har haft travlt med at styrke deres position. Den mest prominente er Chang Sung-taek, Kim Jong-il's magtfulde svoger, hvis fraktion synes at have skubbet aggressivt på i toppen i de seneste måneder. Og mens iagttagere før har forudsagt et truende sammenbrud i Nordkorea, mener de, at landet kan være på vej ind i en periode med stigende ustabilitet.
»Arvefølge er altid akilleshælen i regimer som dette,« siger Aidan Foster-Carter, Nordkorea-ekspert på Leeds University, der har bemærket en lang række ændringer i regimets top det sidste år.
Han er én af en række analytikere, som mener, at Chang Sung-taek er ved at blive kørt i stilling til at spille en afgørende rolle i magtoverdragelsen, enten som 'regent', som mellemmand i overdragelsesperioden, eller endda som leder, hvis Kim Jong-un skulle vise sig uspiselig i det lange løb.
Spil i kulissen
Som Andrei Lankov, forsker ved Kookmin Universitet i den sydkoreanske hovedstad Seoul, fremfører i Wall Street Journal, gør selve svagheden ved den uprøvede og ukendte Kim Jong-un ham yderst attraktiv for andre i regimet.
Chang Sung-taek er høj, slank, intelligent og kendt som 'kosmopolitisk' og karismatisk i Pyongyangs lukkede politiske verden, og iagttagere har også tippet ham til forfremmelse i denne uge på partikongressen - måske til partisekretær. Han er gift med Kim Jong-ils søster, og hans bror var hærfører med ansvar for forsvaret af Pyongyang.
Chang blev kortvarigt skubbet ud i 2004 og sendt i internt eksil i to år, men genindsat i 2006. Han overtog magten, da Kim Jong-il fik et slagtilfælde i 2008. Choi Jin-wook fra Korea Instituttet for National Genforening i Seoul beskriver den rehabiliterede Chang som den, der har færrest fjender i de ledende rækker, »for når han skubber folk ud, bliver de ikke bare sendt væk fra Pyongyang, så bliver de dræbt«.
En af Changs nærmeste allierede, den tidligere premierminister Pak Pong-ju, som Sydkorea betragter som en pragmatiker, og som forsøgte at gennemføre markedsreformer af Nordkoreas skøre økonomi, er blevet forfremmet til en nøglerolle i industrien. Det er måske hans tilbagevenden, der har været den mest spændende udvikling efter den katastrofale devaluering af landets valuta, hvilket tyder på, at Nordkorea måske igen er interesseret i markedsreformer.
© The Guardian og Information Oversat af Emil Rottbøll

