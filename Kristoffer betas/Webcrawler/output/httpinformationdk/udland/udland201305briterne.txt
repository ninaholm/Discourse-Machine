Briterne snubler ved EU’s udgang
Storbritanniens konservative rystes af indre strid om udtræden af EU. Tumulten udløser advarsler om nedtur for både partiet og nationen


 
	Vi vil fortsætte vor koalition, indtil valgperioden udløber i 2015. Og vi regner begge med at forblive partiledere før, under og efter den kommende valgkamp. Disse forsikringer afgav Storbritanniens konservative premierminister, David Cameron, og hans vicepremierminister, Liberal-Demokraternes Nick Glegg i går på møder med pressen.

	Det bemærkelsesværdige er ikke udsagnene. Partiledere fragår sjældent med langt varsel indgåede regeringskoalitioner eller egne embeder. Det påfaldende ved Camerons og Gleggs bedyringer er, at de to partiledere overhovedet finder sådanne forsikringer nødvendige.

	Årsagen er, at det konservative parti rystes af et oprør, der vil trække partiet langt til højre og Storbritannien ud af EU. Oprøret er udløst af den medgang, som det britiske uafhængighedsparti, UKIP, fik ved de nylige lokalvalg. Her opnåede UKIP tilslutning fra 23 procent af vælgerne i de områder, hvor UKIP stillede op. Til gengæld gik valget katastrofalt for de konservative.

	Bøsser og Bruxelles

	Blandt de konservatives højregræsrødder er der ingen tvivl om, hvad der har skræmt vælgerne væk: Camerons lovforslag om ægteskaber for homoseksuelle og hans tøven ved bramfrit at trække Storbritannien ud af EU.

	EU-skeptikerne forsøgte Cameron ellers at komme i møde med en stort anlagt tale i januar i år, hvor han bebudede en genforhandling af EU’s traktater, så de binder medlemslandene mindre. Dette forhandlingsresultat erklærede Cameron, at han vil forelægge til britisk folkeafstemning, hvis de konservative vinder det næste parlamentsvalg i 2015. Briterne vil ifølge Cameron dermed få valget mellem et mindre byrdefuldt medlemskab af EU – eller udtræden.

	Hvis Cameron dermed troede, at han havde fundet en snedig udvej af den EU-pine, der i årtier har plaget hans konservative parti, tog han fejl.

	Dels erklærede ledere fra de andre EU-lande, at de har vanskeligt ved at se, hvorfor de skulle nyforhandle de møjsommeligt sammenflikkede traktater. Tilskyndelsen til at gøre medlemskabet gunstigere for Storbritannien er til at overse – og da navnlig i en situation, hvor briterne alligevel kan ende med at sige helt farvel til EU.

	Også på den britiske hjemmefront har Camerons plan mødt stejl modstand. UKIP og de konservatives højrefløj raser over, at Cameron ikke bare holder ja-nej-folkeafstemning jo før, des hellere – og får landet ud af EU. Dette synspunkt støttes af den britiske populistpresse, der i betydeligt omfang har ejere, der – som den australskfødte og nu amerikanske statsborger Rupert Murdoch – fnyser over Bruxelles’ sociale reguleringer og sværger til anglo-amerikansk liberalisme og verdensdominans.

	Erhvervsbekymring

	Modsat har bare tanken om britisk bortgliden fra EU udløst højlydt bekymring i landets erhvervsliv.

	Sammenslutningen af Britisk Industri har advaret:

	»Det er for os i erhvervslivet den helt forkerte vej.«

	Besindige konservative røster formaner Cameron til ikke at give efter for den frådende højrefløj. Lord Howe, der var finansminister og udenrigsminister i Margaret Thatchers konservative regeringer i 1980’erne skrev i pinsen en opsigtsvækkende undsigelse af Cameron i avisen The Observer:

	Tvivl om britisk forbliven i EU vil alvorligt svække Storbritannien i verden, fremhævede Lord Howe. En advarsel fra netop ham har særlig vægt. Det var Howe, der i 1990 undsagde Thatchers stadigt hidsigere EU-udfald – hvad der endte med at udløse hendes fald som premierminister.

	Oven i alt dette indgår den komplikation, at Skotland i september 2014 skal holde folkeafstemning om sin forbliven i den britiske union. I Skotland er der ingen misnøje med EU, men derimod med de konservative i London. Hvis skotterne fornemmer, at de dominerende englændere i Storbritannien vil udmelde sig af EU, er det et godt skotsk argument for at udmelde sig af Storbritannien.

	 

