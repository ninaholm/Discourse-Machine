Kongressen begrænser Obamas manøvrefrihed
Den amerikanske præsident, Barack Obama, tog i går imod sin iranske modparts fremstrakte hånd, men modvilje mod at ophæve sanktionerne mod Iran i Kongressen giver Obama meget lille råderum til at få forhandlingerne i gang
 
	Præsident Barack Obama talte i går til De Forenede Nationer, men selv om den amerikanske præsident bl.a. ønsker at engagere Iran i en dialog om landets atomprogram, møder Obamas åbning i talen i FN både skepsis og modstand i Kongressen. Foto: Scanpix


 
	Ligesom Irans præsident Hassan Rouhani står Barack Obama ansigt til ansigt med magtfulde interne modstandere af hans ønske om at engagere Iran i en dialog om landets atomprogram og en generel detente i de to nationers årtier lange spændte forhold.

	I en tale til De Forenede Nationer i går tog USA’s præsident det første skridt og reagerede positivt på en charmeoffensiv, som Rouhani lancerede efter sin valgsejr i juni.

	Den nye iranske leder sigter mod at få amerikanske og internationale sanktioner hævet mod et verificerbart tilsagn om at indskrænke Irans atomprogram til en karakter og størrelse, som kun tillader fredelig udnyttelse af atomenergi.

	Med henblik på at afprøve den iranske åbning gav præsident Obama i går grønt lys til et møde mellem udenrigsminister John Kerry og hans iranske modpart Javad Zarif. Det historiske møde – det første mellem regeringsrepræsentanter for de to lande siden den iranske revolution i 1979 – vil finde sted i FN-regi i morgen.

	Men vejen frem er, som Obama påpegende i sin FN-tale, brolagt med forhindringer. Fra amerikansk side er de to største hindringer skepsis i den israelske regering og modstand i Kongressen mod at lempe eller ligefrem ophæve sanktioner uden en fuldstændig afmontering af Irans atomprogram, også af den fredelige del af det.

	»I den forstand er Obamas manøvrefrihed lige så begrænset som Rouhanis,« siger Trita Parsi, direktør for den iranske lobbygruppe Iranian American Council i Washington, D.C.

	»Det bliver virkeligt svært for Obama at finde den rette balancegang. Han kan medbringe nogle gulerødder til forhandlingsbordet – men ikke mange – uden at hente tilsagn fra Kongressen. Så han kan blive tvunget ud i et opgør med modstandere i Kongressen.«

	Altomfattende blokade

	De amerikanske sanktioner omfatter bl.a. et forbud mod finansielle transationer med iranske enkeltpersoner, pengeinstitutter og virksomheder. Det betyder bl.a., at ingen iranere kan bruge det internationale swift-kode til pengeoverførsler fra land til land.

	USA’s sanktioner mod Iran er så omfattende, at ingen handel finder sted mellem de to lande. Iranske goder til en værdi af 12 mia. dollar har været indefrosset på bankkonti i USA siden 1979. EU-landene har iværksat en olieembargo mod Iran. I 2012 halveredes landets indtægt fra oliesalg til 50 mia. dollar.

	Størsteparten af de amerikanske sanktioner er blevet vedtaget af USA’s kongres, som derfor er den eneste myndighed, der kan ophæve dem. Men en del er blevet udstedt som dekreter af tidligere præsidenter – helt tilbage til Jimmy Carter og Ronald Reagan. Disse dekreter har præsident Obama beføjelse til at ophæve.

	Men hvad vil Obama kræve af Iran mod en delvis lettelse af sanktionerne?

	»I Kongressen taler nogle medlemmer om en fastfrysning af Irans berigelse af uran,« siger Lara Friedman, der følger Kongressen for gruppen Americans for Peace Now.

	»Det er måske mest realistisk at fokusere på en lempelse af de europæiske sanktioner i den indledende fase,« vurderer hun.

	Ikke alene bliver det svært for præsident Obama at overtale det republikanske flertal i Repræsentanternes Hus til at anvende de øknomiske sanktioner som en løftestang til at opnå indrømmelser fra Iran. Selv i Senatet – der kontrolleres af Obamas demokratiske parti – er der udbredt skepsis over for præsident Rouhanis hensigter.

	Manglende tillid

	Den demokratiske formand for Senatets udenrigspolitiske udvalg, Robert Menendez fra New Jersey, sendte for nogle dage siden sammen med sin republikanske kollega Lindsey Graham et brev til Obama, hvori de skrev:

	»Iran er ikke en ven, hvis ord man kan stole på. Hvorvidt Iran mener det alvorligt, bør afprøves ved at verificere afmonteringen af dets atomvåbenprogram, herunder opfyldelsen af fire FN-resolutioner.«

	Den indflydelsesrige New York-senator Charles Schumer skriver til Obama: »De bør slå fast over for Iran, at der ikke kan blive tale om at lindre presset på Iran, førend de har afklaret deres hensigt med deres atomprogram fuldstændigt.«

	Ifølge toneangivende kræfter i Kongressen kan der altså ikke blive tale om at give indrømmelser i første instans. Det er op til Iran at begynde afmontering først. Først herefter vil politikerne i Washington reagere positivt.

	Én af Obamas største forhindringer er skepsis i Israel. Premierminister Benjamin Netanyahu har allerede ladet sin talsmand understrege, at præsident Rouhanis initiativ er en charmeoffensiv uden kød på benet.

	Iran agter ifølge Netanyahu at opnå store indrømmelser fra Vesten og trods disse alligevel bevare en hemmelig del af sit atomvåbenprogram i stil med Nordkoreas ’snyd på vægten’ i 2005.

	Det er en linje, den mest indflydelsesrige pro-israelske lobbygruppe i USA, Aipac, bakker op om i et memorandum sendt til Det Hvide Hus i sidste uge.

	Her bliver der lagt så strenge krav frem til Iran, at det virker usandsynligt, at Rouhani kan acceptere dem og samtidig undgå at blive undsagt af ayatollah Ali Khameini.

	»Som tommelfingerregel kan man gå ud fra, at når Aipac trækker en streg i sandet i spørgsmål, der angår Israels sikkerhed, så bliver det reflekteret i lovgivningen,« betoner Lara Friedman.

	I memoet hedder det, at USA ikke bør ophæve sanktioner, førend Iran opfylder alle FN-resolutioner, indstiller uranberigelse, tillader international inspektion, ophører med installering af nye centri-fuger og flytter beriget uran ud af landet. I modsat fald bør sanktionerne strammes fremfor at blive ophævet.

