Munke ødelagde propagandatur



 En gruppe på omkring 30 munke slog torsdag en nøje planlagt tur for journalister til Tibet ud af kurs.
 Det lykkedes nemlig munkene at nå frem til de udenlandske journalister ved Jokangtemplet i Tibets hovedby Lhasa.
 - Tibet er ikke frit, råbte munkene og gav også udtryk for, at deres åndelige leder, Dalai Lama, ikke har haft noget at gøre med denne måneds optøjer i Tibet.
 Det hævder kineserne er tilfældet.
 Det er de kinesiske myndigheder, som er vært ved besøget, og det var første gang siden 14. marts, at udenlandske journalister onsdag kunne krydse grænsen til den kinesiske region. Området har i næsten to uger været lukket ned af det kinesiske styres jernnæve efter voldsomme og dødelige kampe brød ud mellem det tibetanske folk og de kinesiske myndigheder.
 Journalisternes guider fik da også travlt med at få journalisterne væk, da munkene stik mod planen kom i nærkontakt med dem, skriver nyhedsbureauet AP.
 Den "guidede" tur virkede i det hele taget mest af alt som en propagandatur, der skulle vise, at alt er normalt igen i Tibet.
 I løbet af den 65 kilometer lange rute passerede bussen onsdag tre kontrolposter, mens politifolk var på plads i næsten alle vejkryds. Bevæbnet politi i camouflageuniformer patruljerede flere steder i Lhasa. Over deres bryst hang maskingeværer, og de virkede til at være i højeste alarmberedskab. I Lhasa fik journalisterne blandt andet fremvist flere kinesiske butikker, som vrede tibetanere havde brændt ned under urolighederne. 
 De omfattende optøjer, der begyndte 10. marts som fredelige demonstrationer i anledning af årsdagen for oprøret mod Kina i 1959, endte fire dage senere med voldelige sammenstød mellem tibetanere og kinesere. Siden har urolighederne også bredt sig til andre kinesiske provinser. 22 mennesker har ifølge kinesiske myndigheder mistet livet. Den tibetanske eksilregering i Indien siger, at 140 personer er dræbt.
Bankede munke
 Selv om Kina onsdag forsøgte at kvæle de fortsatte protester i de regioner, hvor en stor del af indbyggerne er tibetanere, slap der nye meldinger om protester ud. I den vestlige Qinghai-provins forsøgte et par hundrede demonstranter at gennemføre en sit-down-protest, efter paramilitært politi havde hindret dem i at gennemføre en march. Det oplyste en kilde til nyhedsbureauet Reuters.
 - De bankede munkene, noget der bare vil gøre almindelige mennesker rasende, sagde kilden om protesterne, der fandt sted tirsdag.
 Samtidig meddelte kinesiske medier onsdag, at mere end 600 tibetanerne, som har været med i demonstrationer, nu har overgivet sig til de kinesiske myndigheder. 
 Begivenhederne i Tibet har fået menneskeretsgrupper til at opfordre til boykot af OL, der afholdes til august i den kinesiske hovedstad Beijing.
 USA, Storbritannien og Tyskland har fordømt Kinas hårde håndtering af demonstrationerne, men det er dog kun den franske præsident, Nicolas Sarkozy, der holder muligheden for en eventuel boykot af legene åben. 
 Protesterne i Tibet er den største udfordring i to årtier for det kinesiske styre i Himalaya-regionen, som Kina besatte i 1950. Dalai Lama flygtede ni år senere efter et mislykket oprør.

