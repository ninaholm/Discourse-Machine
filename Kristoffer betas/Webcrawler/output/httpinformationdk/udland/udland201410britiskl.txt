Britisk Labour-ledelse vil anerkende Palæstina
Afstemning i det britiske Underhus om anerkendelse af Palæstina er i tråd med en overordnet tendens i Europa, som kan resultere i øget pres på Israel, siger iagttager
Angrebet på Gaza i sommer er en kraftigt medvirkende årsag til, at de europæiske offentligheders sympatier er ved at vende sig fra israelerne og over mod palæstinenserne. Ifølge en nylig undersøgelse støtter 27 pct. af briterne nu palæstinenserne og kun 12 pct. israelerne. Og politikerne følger – forsinket – med deres vælgere.


 En afstemning om anerkendelsen af Palæstina som selvstændig stat i det britiske Underhus sent i går – efter redaktionens deadline (underhuset besluttede at støtte en anerkendelse af Palæstina red.) – er den foreløbige kulmination på et holdningsskifte i forhold til Israel i Storbritannien og resten af Europa i de seneste år. Og hvad end resultatet bliver, vil afstemningen få konsekvenser, mener mellemøstekspert Hugh Lovatt fra tænketanken European Council on Foreign Relations. Det på trods af, at den konservativt ledede regering – der undlader at stemme – på forhånd har meddelt, at den ikke vil implementere et eventuelt ja og anerkende Palæstina.
Alligevel mener Lovatt, at »Israel bør tage notits af afstemningen«.
»Den afspejler et bredere fænomen; at der er sket et fundamentalt skifte i opbakningen til palæstinenserne. Der er masser af andre europæiske lande, hvor vi ser en lignende tendens. At så prominent et land som Storbritannien stemmer om anerkendelse, vil opmuntre andre til at gøre det samme,« siger Hugh Lovatt til Information.
Selv hvis det bliver et nej, kan afstemningen på sigt få konkrete konsekvenser, påpeger han.
»Det er afgørende, hvem der stemmer ja. Det ser ud til, at Labours formand, Ed Miliband, og partiets udenrigstalsmand, Douglas Alexander vil stemme ja, og det kan blive yderst vigtigt, hvis Labour vinder næste års valg og skal leve op til sine løfter. Så det vil måske ikke gøre en forskel i dag, men det kan det i fremtiden.«
Intet håb
Forslaget om anerkendelse af Palæstina er fremsat af Labour-parlamentarikeren Grahame Morris, som mener, at det vil »puste nyt liv i fredsprocessen« at anerkende Palæstina.
Israel mener omvendt, at det vil underminere forsøget på at opnå en forhandlet løsning.
Fredag i sidste uge opfordrede fem tidligere britiske diplomater – herunder to forhenværende generalkonsuler i Jerusalem – imidlertid de britiske parlamentarikere til at »hjælpe regeringen med at tage en historisk beslutning« og bilateralt anerkende Palæstina, netop fordi det efter deres mening vil »hjælpe dem (forhandlingerne, red.) i gang«.
»Specifikt vil det give parterne en noget mindre ulige status; det vil sende en meget offentlig politisk advarsel til den israelske regering og offentlighed og fraråde dem fra at tage endnu flere unilaterale skridt, som snart vil efterlade intet af forhandle om,« skriver de fem forhenværende diplomater i et åbent brev i avisen The Independent.
De henviser bl.a. til, at den israelske premierminister Benjamin Netanyahu 1. oktober annoncerede, at Israel vil bygge 2.600 nye ulovlige huse på besat land mellem Jerusalem og Betlehem på Vestbredden.
Hugh Lovatt er enig i, at et øget pres på Israel på sigt kan få landets politikere og borgere til at indse, at det betaler sig at genoptage fredsforhandlingerne.
»Europas rolle og værdi ligger i at spille en mere aktiv og konstruktiv rolle i forhold til at ændre den Israelske cost-benefit-analyse,« siger han og påpeger, at blot implementeringen af eksisterende EU-beslutninger om at mærke og differentiere mellem produkter fra bosættelserne og produkter fra resten af Israel har vakt stor debat i israelsk presse.
Europæisk pres
At de europæiske politikere nu så småt er begyndt at øge presset på Israel – bilateralt og gennem EU – hænger direkte sammen med en ændring i offentlighedens holdning til de stridende parter, mener Lovatt. Særligt efter sommerens blodige krig i Gaza, hvor FN’s tal viser, at omkring 1.900 palæstinensere – cirka 68 procent civile – og 63 israelere – heraf fire civile – blev dræbt, er sympatien for palæstinenserne vokset. Ifølge en YouGov-måling støtter 27 procent af briterne nu palæstinenserne, mens 12 procent støtter israelerne.
»Der er stadig mange, der ikke har taget stilling til konflikten, og indtil det sker, vil de europæiske politikere ikke for alvor ændre politik – de skal selv forstå, at det er for dyrt politisk ikke at lægge pres på Israel,« siger han, men påpeger, at der er eksempler på, at det er begyndt at ske. Blandt andet i Sverige, hvor den nye regering netop har anerkendt Palæstina som det første EU-land.
Og i 2012 »ændrede den italienske regering mening i løbet af 24 timer på grund af offentligt pres fra at ville undlade at stemme til at stemme for« anerkendelsen af, at Palæstina fik observatørstatus i FN.
Lovatt mener, at gårsdagens afstemning i det britiske parlament netop er et tegn på, at politikerne er begyndt at forstå offentlighedens holdningsskifte og reagere på den.
»Politikerne halter bagefter ændringen i offentlighedens holdning, men afstemningen afspejler i sig selv den frustration, der er over Israels handlinger,« siger han og vurderer, at påvirkningen fra regeringerne og EU vil vokse over de kommende år, men at »Israel ikke helt har forstået« det endnu.
»Jeg tror, presset vil vokse. Der er allerede visse ting, der er blevet forberedt (på EU-plan, red.), men som ikke er aktiveret endnu,« siger Lovatt.

