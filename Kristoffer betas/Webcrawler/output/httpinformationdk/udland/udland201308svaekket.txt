Svækket al-Qaeda udgør stadig en global terrortrussel
Mindre end to måneder efter, at præsident Barack Obama erklærede al-Qaeda i Pakistan og Afghanistan for ’næsten besejret’, lukker USA 19 ambassader efter en terrortrussel. Virkeligheden er, at truslen fra netværket er voksende, siger eksperter


 
	Truslen fra al-Qaeda mod Vestlige interesser er voksende, og terrornetværket er ikke – som den amerikanske præsident Barack Obama gentagne gange har hævdet – »næsten besejret«, således at »deres tilbageværende agenter bruger mere tid på at tænke over deres egen sikkerhed end på at plotte mod os«.

	Sådan lyder vurderingen fra flere eksperter, Information har talt med, efter USA’s beslutning søndag om at lukke 19 ambassader i Mellemøsten og Afrika ugen ud.

	»Det er en lille smule fjollet at sige, at al-Qaeda er besejret. På et teknisk niveau er det rigtigt, at det al-Qaeda, der gennemførte 11. september, er væsentligt svækket af drone-angreb og arrestationer, og det siger sig selv, at det er et narrativ, Obama kan bruge politisk. Men al-Qaeda har stadigvæk styrke til at angribe vestlige interesser,« siger professor Lorenzo Vidino fra Centre for Security Studies i Zürich.

	»Truslen mod Vesten er ikke eksistentiel, men hvis vi husker de seneste angreb mod fængsler, så var det seriøse militære operationer. Hvis samme type angreb blev udført mod en ambassade, ville det være meget svært at forsvare sig imod,« tilføjer han.

	Omar Ashour, ekspert islamistiske bevægelser og afradikalisering på det britiske University of Exeter, er enig.

	»Det, Obama har sagt, reflekterer ikke virkeligheden på jorden. Jeg mener ikke, at truslen er ovre, for al-Qaeda eksisterer stadigvæk som ideologi,« siger han og peger på gruppens tilstedeværelse i bl.a. Yemen, Syrien, Irak, Algeriet og Mali.

	Professor Magnus Ranstorp fra Forsvarshögskolan i Stockholm giver Obama ret i, at »al-Qaeda ikke har kapacitet til at iværksætte store angreb i Vesten«.

	»Men derfor kan de godt have kapacitet til at gøre det andre steder i verden. Og det er jo netop et muligt angreb på amerikanske interesser i udlandet, der i øjeblikket er risiko for,« siger han.

	Ranstorp pointerer desuden, at al-Qaeda-grupper lige nu »er på vej frem, bl.a. i flere af de nordafrikanske lande«.

	»Og det er endnu for tidligt at afskrive truslen fra al-Qaeda i Pakistan. Det er desuden uvist, hvordan situationen ser ud efter tilbagetrækningen fra Afghanistan i 2014. Det er muligt, at Afghanistan igen bliver en al-Qaeda-kuvøse,« tilføjer han.

	Voksende trussel

	Frederick W. Kagan fra American Enterprise Institute mener netop, al-Qaedas netværk globalt set er vokset i de seneste år.

	»Al-Qaeda-grupperinger har utvivlsomt udvidet deres operationelle rækkevidde og evner og selv de territoriale områder, de aktivt kontrollerer og de facto styrer, dramatisk siden 2009,« skrev Kagan i en briefing til forsvarskomiteen i det amerikanske Repræsentanternes Hus i juli måned.

	Den vurdering bakker Magnus Ranstorp op om og mener, at al-Qaedas styrke fortsat er voksende.

	»Truslen fra al-Qaeda forandrer sig hele tiden. Der er lavpunkter og højdepunkter. Lige nu befinder vi os på en bølgetop. I de kommende år vil truslen fra al-Qaeda formentlig vokse yderligere, bl.a. på grund af Det Arabiske Forår. USA har mistet sine efterretningskilder i store dele af Mellemøsten,« siger han og støttes af Omar Ashour, der selv er uddannet på det Amerikanske Universitet i Kairo og for nylig udgav de to Brookings-analyser Libyan Islamists Unpacked og Security Sector Reform in Egypt: Dilemmas and Challenges.

	Han mener, at den voldelige opstand mod Assad-styret i Syrien og den tumult, der er opstået i Egypten, og som har sat spørgmålstegn ved den demokratiske omstilling efter revolutionen, vil komme al-Qaeda yderligere til gavn.

	»I et sådan miljø vil vi se al-Qaeda blomstre. Al-Qaeda ville ikke kunne trives i et demokrati, men i undertrykkende sikkerhedsmiljø kan de. Vi så en svækkelse i 2011 (efter Det Arabiske Forår, red.), men nu styrkes al-Qaeda igen i Libyen, Yemen, Syrien og Egypten – her vil vi se en voksende trussel,« vurderer han.

	Yemen værst

	For Vesten har konsekvensen af krigen mod al-Qaedas topledelse i Pakistan og Afghanistan måske nok medført en svækkelse af truslen fra al-Qaeda i disse lande, men reelt er fronten blot flyttet til Yemen.

	Ifølge Kagan er »stort set alle analytikere enige i, at AQAP (al-Qaeda på Den Arabiske Halvø, red.) udgør en direkte og umiddelbar trussel mod USA«.

	Ifølge det danske udenrigsministeriums rejsevejledning fra maj i år er der »en betydelig risiko for terrorangreb overalt i Yemen«, og de europæiske lande, der har valgt at følge USA’s eksempel – Frankrig, Storbritannien, Tyskland og Norge – har netop valgt at lukke deres ambassader i Yemen.

	»Al-Qaeda i Yemen er den mest aktive del af gruppen i kampen imod Vesten, hvis man ser statistisk på det,« siger Omar Ashour. »Herfra har der i antal været planlagt og udført flest angreb.«

	Ranstorp er enig: »I øjeblikket er Yemen centrum for den antivestlige terror. Al-Qaeda på Den Arabiske Halvø (AQAP) er en fusion af saudiske og yemenitiiske grupper, som har erklæret krig mod vestlige interesser. Lederen af AQAP, Nasser al Wahayshi, er på vej til at blive Ayman Zawahiris næstkommanderende – dvs. nummer to i al-Qaedas globale hierarki. Derudover råder AQAP over al-Qaedas mest legendariske bombemager, Ibrahim al-Asiri, der bl.a. stod bag underbuksebomben (der i 2009 forsøgte at antænde en bombe i et fly i USA, red.). Han er særlig farlig, fordi han har været i stand til at omgå de vestlige sikkerhedssystemer,« forklarer Ranstorp.

	Lorenzo Vidino peger også på Yemen som Vestens største hovedpine, men påpeger, at underafdelinger i andre lande senere kan udvikle sig til problemer for Vesten.

	»Yemen er den mest aktive imod Vesten, men overalt i verden opererer al-Qaedas underafdelinger lokalt. I Syrien og Irak er de meget aktive imod det hjemlige styre, men de overholder samtidig al-Qaedas ideologi. Lige nu er grupperne i Syrien fokuseret på kampen mod regimet, men jeg ville ikke blive overrasket, hvis de om to-tre år – hvis de har opnået deres mål dér – vil planlægge angreb mod Vesten,« siger Vidino.

	Magnus Ranstop er helt enig i, at al-Qaeda i Syrien i øjeblikket har »nok at gøre med at bekæmpe de lokale regeringer, men på længere sigt kan de sagtens blive en ny trussel mod Vesten«. Han mener, at terrortruslen vil være en realitet i mange år fremover, med mindre de bagvedliggende problemer, der skaber bitterhed og had, tackles.

	»Efterretningsmæssigt har krigen mod al-Qaeda været en succes, men de underliggende problemer, som er årsag til al-Qaedas fremvækst, består. Derfor vil terrortruslen bestå mange år frem. Det, der skal til for at fjerne grundlaget, er en massiv social og økonomisk udvikling i Mellemøsten. Mellemøsten har brug for en Marshall-plan, men den er der ingen, som vil finansiere,« konstaterer Ranstorp.

