Råstofboblen der brast
Råstoffer er gledet i baggrunden i den igangværende grønlandske valgkamp. Oven i regeringens kollaps bristede også en boble af opskruede forventninger til råstofområdet. Spørgsmålet er nu, om den næste generation af politikere formår at gribe den nye krisebevidsthed til at rette op på Grønlands dystre økonomiske virkelighed
 ’Alle vi andre var også forblændede af råstofområdet. Men i IA har vi indset, at vi har lagt for mange æg i den samme kurv,’ siger Sara Olsvig fra partiet IA.


 De talte om, ’når’ råstofpengene kom, og de talte om, hvor godt Grønland skulle tage sig betalt for at give udenlandske selskaber adgang til sin undergrund. Men nu er olieefterforskningen gået i stå, det sidste storskalaprojekt er netop blevet udsat på ubestemt tid, og det lader til, at en ny realisme har indfundet sig i den igangværende grønlandske valgkamp.
Råstoffer er gledet langt ned ad den politiske dagsorden, og den stemning afspejler sig også på vælgermøderne, siger Sara Olsvig, der er ny formand for det store oppositionsparti IA. »Folk er meget stille og lyttende. Der er ikke en masse råben og hujen som sidste år, hvor folk var meget opkørte,« fortæller hun over telefonen fra Nordgrønland, hvor IA og de øvrige politiske partier er på fælles vælgerturné i byer og bygder.
Ved valgkampen for halvandet år siden gik debatten på omskrivning af storskalaloven og indførelse af royalties på råstoffer, så Grønland kunne få maksimalt udbytte af rigdommene i undergrunden. Grønland skal ikke være gratis, lød en politisk one-liner.
»Men det var tom luft. Jeg tror, det er derfor, folk er stille nu,« siger Sara Olsvig.
Hun bebrejder ikke kun den afgående Siumut-regering for at skrue forventningerne til råstofområdet urealistisk op. Hendes eget parti led af samme syndrom, da de var i regering.
»Alle vi andre var også forblændede af råstofområdet. Men i IA har vi indset, at vi har lagt for mange æg i den samme kurv,« erkender Sara Olsvig.
Sovepude
Eksperterne har advaret mod overdreven råstof-optimisme i årevis. Siden 2011 har ingen prøveboret efter olie i grønlandske farvande, og på land er efterforskningen efter mineraler dalet i takt med faldende verdensmarkedspriser.
Men de grønlandske politikere har været længe om at forstå budskabet, siger Brian Buus Pedersen, direktør for Grønlands Arbejdsgiverforening.
»Der gik politisk symbolsk selvsving i det med råstoffer. Det hed, at nu var uafhængigheden fra Danmark på alle måder inden for rækkevidde, for nu var olien lige ved at springe eller store mineprojekter på vej. De blev revet med af deres egen ubehæftede retorik, og det er ærgerligt, for det har bremset udviklingen af en realistisk råstofsektor i Grønland,« siger Brian Buus Pedersen med henvisning til de skiftende politiske krav til mineselskaberne.
Samtidig har råstofoptimismen fungeret som sovepude, så Selvstyret har forsømt at rette op på de grundlæggende problemer, der hvert år giver Grønland større og større underskud på de offentlige finanser.
I sin seneste rapport konkluderer Grønlands Økonomiske Råd, »at der efter fem år med selvstyre ikke er gennemført væsentlige reformer«.
Opvågning
Den afgående regering forsvarer sig med, at man netop ville begynde at komme med konkrete reformforslag her til efteråret, hvis ikke valget var kommet i vejen. Det fremgår også af det seneste finanslovsforslag.
»Men der stod noget tilsvarende i sidste års finanslov,« konstaterer formand for Det Økonomiske Råd, økonomiprofessor Torben M. Andersen.
Sidste års finanslov var direkte finansieret af det forventede overskud fra de lovede reformer. Men reformerne blev udskudt, og i mellemtiden er behovet blot blevet større. Blandt andet fordi parlamentet, Inatsisartut, har brugt penge på en række forslag uden om finansloven, fremgår det af Det Økonomiske Råds rapport.
Bortset fra en mindre, kommende rubinmine i Fiskenæsset, er der aldrig kommet gang i råstofprojekterne og kort efter det politiske kollaps, der nu har ført Grønland til valg, kollapsede også det sidste håb om et storskalaprojekt i den nære fremtid, en jernmine i bunden af Nuuk-fjorden. Faldende jernpriser gjorde det svært at finde investorer og til sidst blev selskabet bag, London Mining, uventet ramt af ebola-epidemien i Vestafrika og gik i betalingsstandsning.
Midt i den alvorlige økonomiske situation for Grønland, ser Torben M. Andersen dog også et lyspunkt.
»Nu er der mulighed for, at et nyvalg til Inatsisartut (parlamentet, red.) kan få taget fat på de her ting. Der er ligesom kommet et slags wake-up call i forhold til de realiteter, man står over for,« siger Torben M. Andersen.
Han efterlyser eksempelvis uddannelsesreformer og arbejds- markedsreformer, så Grønland ikke er nødt til at tiltrække så mange folk udefra til selv relativt ufaglærte områder og besætningen på Royal Greenlands skibe.
»Det hele er ikke håbløst, fordi minerne er udskudt på ubestemt tid. For der er et potentiale,« siger Torben M. Andersen. I valgkampen taler mange nu om reformer. Tidligere landsstyreformand Hans Enoksen satte ord på den nye virkelighed i en direkte debat på grønlandsk tv, KNR:
»Alle i Grønland må ofre noget. Hvis vi skal have en sund økonomi, nytter det ikke, at kun en del af befolkningen giver et offer. Hvis vi skal have den bedste velfærd, må vi alle– Kiiu, jeg og du – uden undtagelse give et offer. Det vil jeg være med til at arbejde for,« sagde Hans Enoksen, der stiller op med sit nye Partii Naleraq, der står til at blive valgets tredjestørste.
En ny begyndelse?
På papiret er de største partier enige om, at der er brug for reformer. Også Siumut er klar til at løfte det svære ansvar, siger tidligere råstofminister Jens-Erik Kirkegaard.
»Lige meget hvordan man vender tallerkenen, så skal lagkagen skæres på en anden måde. Der er ingen tvivl om, at det kommer til at gøre ondt på nogle,« siger han, men tilføjer så i samme åndedrag:
»Vi skal også se på, hvordan vi gør lagkagen større.«
I bagklogskabens lys kan Jens-Erik Kirkegaard godt se, at drømmene om et råstofeventyr til en vis grad var naive. Forventningerne er mere afdæmpede nu, men de er ikke væk.
»Hvem ved, om det vender igen næste år? Det kan gå meget hurtigt. Selv om debatten er mere afdæmpet, er vi optimistiske, det skal nok komme i gang,« siger Jens-Erik Kirkegaard og nævner et zinkprojekt i Nordøstgrønland, hvor et firma netop har ansøgt om udnyttelses-tilladelse, og hvor verdensmarkedspriserne ser gunstige ud.
Direktør i arbejdsgiverforeningen, Brian Buus, vil gerne tro på, at de store partier kan finde sammen efter et valg og skabe ro om de nødvendige reformer. Men han er ikke overbevist.
»Vi ser eksempler på, at nogle forstår det. Men overbudspolitikken har også kendetegnet store dele af den her valgkamp,« siger han.
»Det kniber stadig med at forstå, at vi skal gøre noget alvorligt ved økonomien. Vi kan faktisk gøre nogle ting, som bringer os i den rigtige retning, og nu kan vi ikke vente længere.«

