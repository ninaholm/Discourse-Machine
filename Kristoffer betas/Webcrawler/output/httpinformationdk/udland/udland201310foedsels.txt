Fødselsdagsfest for Mao i milliardklassen
Kinas regering bruger milliarder på at fejre Mao Zedong. Det ses som et vigtigt politisk signal, men mødes også af kritiske røster. Paradoksalt nok kan hyldesten af en diktator med millioner af menneskeliv på samvittigheden være med til at styrke kommunistpartiets image
 Hvert år rejser fem millioner af kinesere til Mao Zedongs hjemby, Shaoshan, hvor de bl.a. besøger hans fødehjem. Senere på året skal 120-årsdagen for Maos fødsel fejres i byen. Foto: Xinhua/Sipa


 
	I Vesten ses han oftest som en uhyrlig diktator. Men i Kina skal han fejres. Og det i den helt store stil: Mao Zedongs hjemby har spenderet næsten to milliarder kroner på at forberede fejringen af 120-års-dagen for revolutionsheltens fødsel.

	I den kinesiske statspresse udlægges det ekstravagante gilde som et klart politisk signal om, at kommunistpartiet søger at puste nyt liv i Den Store Rorgængers kamp mod ulighed og korruption.

	Men i befolkningen er der allerede udbredt vrede over, at der bruges så mange penge på at hylde den afdøde leder, samtidig med styret har iværksat en storstat kampagne mod ødselt forbrug af offentlige midler.

	Lokalregeringen i Maos fødeby Shaoshan i det sydlige Kina meddelte denne uge, at bysbarnets fødselsdag den 26. december bl.a. vil blive markeret af et 10.000 personer stort kor, som vil synge »Østen er rød«, en sang, der hylder Mao og beskriver ham som kinesernes frelser.

	»Shaoshan ophøjer mindefesten for kammerat Mao Zedongs fødselsdag til et altafgørende politisk mandat, som har forrang frem for alt andet«, skriver bystyret i Xiangtan, der administrativt også kontrollerer Shaoshan, på sin hjemmeside. Regeringen meddeler samtidig, at den har brugt 1,76 milliarder kroner på festforberedelserne.

	Siden Mao Zedongs død i 1976 har kommunistpartiet ellers til en vis grad forsøgt at distancere sig fra den Mao-kult, der specielt under Kulturrevolutionen opstod i Kina. Men den overdådige fødselsdagsfest kommer samtidig med, at Kinas nuværende leder, Xi Jinping, i stadig større grad benytter sig af maoistisk retorik, ideologi og virkemidler. Det ses i udbredt grad som et forsøg på at styrke kommunistpartiets legitimitet ved at appellere til partiets revolutionære arv for at bekæmpe nogle af de enorme problemer, specielt korruption og voksende økonomisk ulighed, der er voksende kilde til utilfredshed i befolkningen.

	Spild af penge

	Markeringen af Maos fødselsdag »viser, at de centrale myndigheder forsøger at styrke Mao Zedongs tanker, nu hvor den voksende ulighed i samfundet og offentlighedens krav om en ren regering bliver stadig større,« siger Zhang Xixian, professor ved kommunistpartiets centrale partiskole, til partiavisen Globalt Tidende.

	Ifølge Zhang Xixian har Maos ideologi mistet indflydelse i løbet af de seneste tre årtier, som har været præget af økonomisk liberalisering, men kommunistpartiets topledelse er nu opsat på, at den tidligere leders tanker igen skal være partiets ideologiske ledetråd.

	Mange kinesere ser dog en anden, mere negativ signalværdi i den rundhåndede fejring af Mao, da den går stik imod Xi Jinpings kampagne mod spild af offentlige ressourcer på pomp og pragt. Og flere har udtrykt deres utilfredshed på de sociale medier, hvor kineserne har størst mulighed for at udtrykke sig frit.

	»Er det virkelig det værd at spendere 1,9 mia. yuan på en person, som allerede er død?« spørger en kineser på sin mikroblog.

	»Der er så mange fattige børn og enker eller barnløse i Kina, som venter på hjælp.«

	En anden skriver anklagende på sin blog:

	»Dette er åbenlys korruption.«

	Byen Shaoshan, der ligger i et bjergrigt område i Hunan-provinsen, har sammenlagt en årlig BNP på ca. fem mia. yuan.

	Nostalgiske minder

	At styrke mindet om Mao Zedong kan dog gå hen og blive et succesrigt virkemiddel for kommunistpartiet. Ved at associere sig tættere med den tidligere leder kan Maos politiske arvtagere håbe, at de selv vil blive set i et mere positivt lys.

	For på trods af at Mao har ansvaret for sultkatastrofer, politisk forfølgelse og kaos, som kostede op mod 40 millioner kinesere livet, så ser mange kinesere i dag tilbage på formandens styre i et rosenrødt skær. De uhyrligheder, han stod for, er i dag stærkt tabuiserede i Kina, og specielt de kinesere, der ikke har nydt lige så stor gavn som andre af den store økonomiske vækst inden for de seneste årtier, ser med nostalgiske øjne på Mao, som de husker som en garant for større lighed og mindre korruption.

	I Shaoshan, hvor Mao blev født i 1893, dyrkes han nu næsten som en Gud. Næsten fem millioner kinesere tager hvert år dertil, hvor de på et museum bl.a. kan de se genstande fra formandens hverdag: tøj til alle årstider; den specielle hårkam, som hans assistenter brugte, når Mao »led af hjernetræthed«; plasticrøret, som blev brugt til at give ham føde gennem næsen på hans sidste dag i live; og hans røde badebukser. Foran en seks meter høj statue af formanden kan man dagligt se tusinder af kinesere tænde røgelse, folde deres hænder højtideligt og bede til og for Mao.

	»Det var bedre dengang. Der var lighed og ingen korruption,« fortalte en tilrejsende i Shaoshan til Information sidste år.

	»I dag har vi ulighed og masser af korruption, fordi kommunistpartiet har mistet sin sjæl.«

	Med den kommende fødselsdagsfest vil kommunistpartiet formentlig forsøge at overbevise om, at den har genfundet sin sjæl.

	 

