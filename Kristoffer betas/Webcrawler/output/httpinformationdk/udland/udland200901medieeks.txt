Medieekspert: Licens eneste mulighed for at redde TV 2
Brugerbetaling og højere DR-licens kan blive resultatet af forhandlinger om TV 2-redningspakke i dag. Men hvis TV 2 skal have en sikker fremtid, er licens vejen frem, fastslår ekspert


 Det bliver dyrere at se tv i fremtiden. Det bliver formentlig resultatet, når politikerne i dag forhandler en plan, der skal puste nyt liv i TV 2 Danmark. 
Det forlyder, at Socialdemokraterne kræver, at licensen til DR skal forhøjes ved at følge lønudviklingen, hvis partiet skal gå med til at forlange penge for at se TV 2.
Men i stedet for brugerbetaling bør politikerne hellere åbne øjnene for at yde licens til TV 2, anbefaler professor i medievidenskab ved Aarhus Universitet Frands Mortensen. 
"Jeg vil anbefale licens, for det giver den største sikkerhed for TV 2 både økonomisk og fremtidsmæssigt," siger professoren. For brugerne er det irrelevant, om de skal betale licens eller brugerbetaling for at se TV 2, understreger Frands Mortensen.
Han tilføjer i øvrigt, at det slet ikke er muligt for politikerne at indføre brugerbetaling de næste tre år. Flere hundredtusinde danskerne har nemlig købt en digital boks, der ikke gør det muligt at forvandle TV 2 til brugerbetalt tv:
"Politikerne er tvunget til at finde en anden løsning inden 2012. Licens er den eneste mulighed i den periode." 
Overlevelse kræver kr.
Hvis TV 2 skal modtage licens kræver det dog, at regeringen vil bryde deres mediepolitik. I 2001 gik V og K nemlig til valg på at privatisere TV 2, der fik fjernet sin statsstøtte som følge. 
"Hvis TV 2 skal overleve, skal betalingen forøges," siger Frands Mortensen. 
Det er DR's tidligere generaldirektør Christian S. Nissen enig i. Han mener dog, det er udmærket at kræve brugerbetaling:
"TV 2 er den eneste kommercielle kanal i Danmark, der ikke kræver brugerbetaling, men det er nødvendigt. Der er ikke andre lande, hvor staten ejer en reklamefinansieret tv-station," siger han og understreger, at medier bør være fri for statslig styring. Han er dog enig med professoren i, at politikerne må finde en anden løsning, inden de digitale bokse bliver skiftet ud. 

Information har forsøgt at få fat i partiernes medieordførere. Men de har aftalt at holde kortene tæt til kroppen, inden forhandlingerne fortsætter i dag. "Det eneste vi kan blive enige om, er, at vi trænger til at blive færdige," lød det.

