International topfodbolds eneste bøsse
Den internationale elitefodbold kendte ikke til erklærede homoseksuelle spillere. Ikke før for to uger siden, hvor den svenske midtbanespiller Anton Hysén sprang ud. Nu fortæller han om reaktionerne omkring ham


 Anton Hysén ligner fra top til tå en professionel fodboldspiller. Den 20-årige svensker har sit navns initialer tatoveret bag det ene øre, og langs hans venstre arm står det skrevet med versaler: UNWA, en forkortelse for You'll Never Walk Alone - det berømte slogan i fodboldklubben Liverpool, Anton Hyséns yndlingsklub, og byen, hvor han blev født.
Men sandt at sige må Hysén - søn af Glenn Hysén, i 1980erne en barsk forsvarsspiller for Liverpool og Sveriges landshold - for tiden gå temmelig meget alene. For få uger siden sprang han nemlig ud som Sveriges første erklærede homoseksuelle mandlige fodboldspiller. Og ikke nok med det: Han er den kun anden spiller i topfodbold i verden, som har vovet dette spring  nogensinde.
Den første, der åbent stod frem som bøsse, var en englænder af nigeriansk afstamning, Justin Fashanu (Notts County og Manchester City). Det skete i 1990 og fik den konsekvens, at han blev udstødt af fodboldens verden, fik smadret sin karriere og blev offentligt udhængt af sin egen bror, John Fashanu, (selv professionel fodboldspiller for Aston Villa) som et »udskud«. Otte år senere tog han sit eget liv.
En generation senere spiller åbent homoseksuelle mænd og kvinder fremtrædende roller i flere sportsgrene, men der er markante undtagelser: Boksning, ishockey og fodbold. Ejendommeligt er det, at der i så stor en sport som fodbold stadig ikke findes erklærede homoseksuelle spillere - altså lige bortset fra Hysén. Selv om han spiller på et beskedent fjerdedivisionshold, har Hyséns ærlighed omkring sin seksualitet alligevel skabt store overskrifter. Dette hænger dog også sammen med, at han stammer fra et berømt svensk fodboldfamiliedynasti: Hyséns ældre bror, Tobias, er svensk landsholdsspiller og deres far, Glenn, var en fysisk kontant forsvarsspiller, der stadig har stjernestatus i Sverige.
Fortryder intet
Anton er adræt, atletisk af bygning og taler et glimrende engelsk med en snert af amerikansk, som stammer fra et collegeophold i USA. Han fortryder intet og er fuldstændig afklaret omkring sin beslutning, da jeg møder ham i Göteborg, umiddelbart før hans hold, Utsiktens BK, skal spille sin første kamp i den nye sæson. At dyrke homoseksuelle stereotyper appellerer ikke til ham. Som han høfligt udtrykker det:
»Jeg er ikke nogen pride-person. Ikke at der er noget i vejen med bøsseparader, jeg kan bare ikke se mig selv i en.«
Hans historie begyndte ikke desto mindre under Stockholms Gay Pride-parade i 2007, da hans far overraskede hele Sverige ved at gå med. Det var desto mere overraskende for de svenske bøsser, der gik ud fra, at Glenn måtte være homofob, fordi han havde langet et kæbestød til en mand, der befamlede ham på et herretoilet i Frankfurt lufthavn i 2001. Men machofodboldlegenden tog pippet fra alle kritikere ved pludselig at tale med stor indlevelse om »en 16-årig, der ikke tør springe ud, fordi han er bange for, hvad hans holdkammerater vil tænke«. Ingen gættede, at det var sin egen søn, han havde i tankerne. »Han sagde: Jeg gør det her for dig,« husker Hysén.
Skadesproblemer har sat hans udvikling som fodboldspiller i  Häcken (topklub i Allsvenskan, den fornemmeste række i svensk fodbold) tilbage, og Hysén har nu sat sig for at genopbygge sin karriere i Utsiktens, hvor hans far blev træner sidste år. Hysén har på ingen måde inviteret til global opmærksomhed. Det hele begyndte under et interview med et fodboldmagasin, da Glenn i forbifarten nævnte sin søns seksualitet, hvorefter journalisten høfligt henvendte sig til Hysén for at høre, om han turde at stå offentligt frem. Det mente Hysén nok, at han turde, og udtalte med typisk ærlighed til magasinet Offside:
»Det er ret mærkeligt, er det ikke? Det hele er fucked up! Hvor fanden er alle de andre? Ingen vil stå frem.«
Den homofobiske sport
Homofobi har stadig stor udbredelse i global fodbold, fra top til bund. Da FIFA sidste år tildelte værtskabet for VM i 2022 til Qatar, hvor homoseksualitet er ulovligt, kunne FIFA-præsident Sepp Blatter ikke dy sig for at fnise, da han udtalte, at homoseksuelle fans »må afstå fra enhver seksuel aktivitet«, hvis de rejser til VM. »Gudskelov spiller kun raske mennesker fodbold,« udtalte Vlato Markovic for nylig, idet han lovede, at der ikke ville være homoseksuelle spillere, så længe han var præsident for det kroatiske fodboldforbund. I 2009 påstod den britiske pr-konsulent Max Clifford, at han havde tilrådet to homoseksuelle Premiership-spillere at blive i skabet, fordi fodbold stadig befinder sig en »mørk homofobisk middelalder«. Og sidste år bemærkede Gordon Taylor, formand for de professionelle engelske spilleres forening, at homofobi åbenbart ikke står højt på dagsordenen i Premier League, eftersom ikke en eneste fodboldspiller havde reageret på en invitation til at medvirke i en planlagt antihomofobi video-kampagne.
En undersøgelse konstaterede for nylig, at syv ud af ti engelske fodboldfans har oplevet homofobiske overgreb. I 2009 blev syv foldboldtilskuere fundet skyldige i at råbe hate speech-slagord mod Sol Campbell fra Newcastle, og tilhængere af Ipswich råber den dag i dag, når deres hold møder Norwich, hvor Fashanu begyndte sin karriere:
»Han er homoseksuel, han er død, han hænger i et skur, Fashanu, Fashanu«.
Hysén føler sig ikke afskrækket af Fashanus eksempel.
»Hans holdkammerater og hans bror vendte jo ryggen til ham,« siger han.
Frygten for udstødelse
To timer før Utsiktens skal møde Assyriska i den regionale cup-finale, får jeg et lift med Hysén og hans far til stadion. Hidtil har holdets reaktion været den stik modsatte af den, som Fashanu oplevede. Af ubehageligheder har der kun været et enkelt svinsk brev fra en fodboldfan.
»Alle har været meget positive, jeg kørte i tog sidste weekend, og en pige sagde til mig: Du har gjort verden til et bedre sted for alle. Jeg synes jo ikke, jeg har gjort noget særligt, og jeg spiller kun i fjerde division, selv om jeg nok skal komme tilbage til topfodbold, men jeg er stadig den eneste offentligt kendte homoseksuelle spiller, så selvfølgelig er virkningen enorm.«
At det er så svært at stå frem, kan skyldes frygten for reaktionen fra holdkammerater eller trænere. Fodboldtræner Brian Clough behandlede da også Fashanu med stor bryskhed, og angriberens karriere gik i frit fald efter hans indrømmelse. Hysén har to trænere i Utsiktens, hans far er stærkt støttende, og hans anden træner har sagt til Hysén:
»Jeg støtter dig 100 procent. Hvis nogen siger noget til dig, sparker vi dem ud af klubben. Klø bare på.«
Tonen i omklædningsrummet kan stadig være rå og macho-agtig, men Hysén fastholder, at han er tryg ved Utsiktens.
»Alle er positive. Alle!,« siger han om sine holdkammerater.
»Det kan godt ske, der bliver fortalt bøssevitser, men hvad gør det? Sådan nogen fortæller jeg selv.«
Før kampen dasker Utsiktens spillere rundt i klipklappere og træningsdragter og spiller computerspil, mens Guns N Roses pumper fra stereoanlægget.
»Vi er et internationalt hold«, forklarer Sonny Karlsson, en stor svensk-serbisk angriber og peger på holdkammerater fra Bosnien, Tyskland og Albanien.
»Og nu har I så også fået en svans på holdet, hvad siger I så?«, tilføjer Hysén.
Højrewing Niklas Tidstrand, en ven igennem fem år, har offentligt støttet Hysén.
»Vi er en rigtig god sammentømret trup, måske er det derfor, det gik så fint for Anton at stå frem,« siger Tidstrand.
»Det er rigtig godt for ham. Han behøver ikke at lyve, når piger interesserer sig for ham. Det må være svært at holde så stor en hemmelighed inde i sig selv. Jeg støttede ham fra første øjeblik, da han sagde, at han var homoseksuel. Jeg syntes, det var positivt, men ingen af os på holdet havde regnet med, at det ville vække så stort postyr.«
Fans støtter springet
Føler Hysen sig presset til at være en rollemodel, nu da han er fodboldens eneste bøssespiller? »Nej, slet ikke,« siger han.
»Der er ikke noget at være rollemodel for  at være bøsse er vel ikke så fantastisk i sig selv? Folk siger til mig, at nu er du en berømthed, men det burde jeg ikke være. Kan jeg hjælpe andre til at stå frem, vil jeg dog gerne gøre alt det, jeg kan. Hvis nogen er bange for at springe ud, er de velkommen til at ringe til mig.«
Hysén indrømmer, at hans åbenhed er blevet lettet af, at Utsiktens fanskare skal tælles i hundreder snarere end i tusinder. Regional-pokalfinalen er den største kamp, han har spillet for klubben.
Under halvlegen udtrykker Utsiktens fans i alle aldre deres støtte til Hysén, selv om der også bliver affyret et par gamle vitser.
»Pas på med at dukke jer ned, hvis I taber sæben i badet, gutter,« siger en fan.
»Han har virkelig sat vores hold på kortet. Alle kender Utsiktens i dag  og det er på grund af Anton Hysén,« siger Thelma Lingonblad, en mangeårig fan.
»Det er meget modigt at stå frem på den måde,« nikker Lars Börjesson.
»Medierne går mere op i det, end vi gør,« mener en ung fan, Selma Arnautovic, netop som Utsiktens scorer sit andet mål.
»Masser af mennesker synes, det er hans private sag. Folk tænker ikke anderledes om ham. De kan lide den måde, han spiller på,« smiler hun.«
Tilråbene er ikke sjove
Hysen har ikke nogen kæreste for tiden, men han siger, at det bare ville få ham til at grine, hvis hans fremtidige romancer bliver rapporteret i pressen.
»Medierne kan sige, hvad de vil, så længe det ikke er løgn«.
Det kan være nemmere at springe ud i Sverige, en højborg for skandinavisk frisind. Hysén er stærkt anglofil (og har sågar St. Georges-korset på sine støvler), men er enig i, at Sverige nok er mere tolerant.
»Folk her er en lille smule mere liberale, og jeg vil da også gerne selv prøve at forstå folk fra andre kulturer og religioner, selv når de ikke tolerer homoseksualitet. På den anden side kan man selvfølgelig ikke elske alle.«
Ikke alt er dog fred og kærlighed i Sverige. Hyséns mor Helena bekymrer sig for den dag, han skal spille imod nogle af de større klubber.
»Tre eller fire hold i Allsvenskan har nogle virkelig stygge fans,« siger hun.
»Hvis Utsiktens møder et af de hold, tror jeg ikke, Anton bliver bange. Han er meget selvsikker. Men jeg bliver bange. Jeg er hans mor. Og hvis han går på natklub, nu da alle kender ham, er jeg også bange for, at han skal få tæsk.«
Da kampen går ind i sine sidste 10 minutter, bliver Tidstrand vist ud efter at have fået sit andet gule kort. Fra sidelinjen råber Assyriskas fans:
»Er du sikker på, du bare er Antons ven?« og »Er du også bøsse?« efter ham.
»Det er første gang, det er sket,« siger han.
Utsiktens vinder finalen 2-1. Fans strømmer jublende ud på banen.
»Mit venstrespark fungerer igen,« siger Hysén henrykt. Men for første gang blev han også overfuset af nogle tilskuergrupper.
»Jeg hørte rigtig meget lort,« siger han om modstanderholdets fans. »Fucking bøsse og sådan noget.«
Hysén indrømmer, at han først blev rasende. »Men så lo jeg bare af det, og faktisk satte det mig endnu hårdere op til kampen,« siger han og gør opmærksom på, at flere af Utsiktens fans tog ham i forsvar og råbte tilbage:
»Hold jeres kæft, hvad rager det jer!«.
Hysén tager hjem sammen med sin mor og søster. Han glæder sig til en tur til Storbritannien, hvor han skal deltage i en tv-transmitteret diskussion med homoseksuelle sportsfolk som cricketspilleren Steven Davies og rugbyspilleren Gareth Thomas, og derefter se sit elskede Liverpool spille. Her kan han skråle You'll Never Walk Alone sammen med alle de andre fans. Og måske vil han ikke være nødt til det (gå alene, red.) ret meget længere.
© The Guardian og Information. Oversat af Niels Ivar Larsen

