Klima-alarm fra alle sider
Øjeblikkelig handling nødvendig, hvis ikke klimaets 'tipping points' skal overskrides, siger forskere i appel til verdens politikere
Ifølge en række forsker- og ekspertgrupper bliver uventet store mængder drivhusgasser frigjort til atmosfæren. -I dag er vi nødt til at gå ud fra, at risikoen for negative konsekvenser af klimaforandringerne på mennesker og natur er større end antaget for bare få år siden-, siger forskeren Hans-Martin Füssel fra Potsdam Institute.


 Inden for få dage har fem forsker- og ekspertgrupper uafhængigt af hinanden udsendt advarsler om, at menneskeheden med faretruende hast nærmer sig det punkt, hvor klimaforandringer kan løbe løbsk og udløse katastrofale konsekvenser.
FN's Miljøprogram UNEP udsendte i denne uge sin 2009 Year Book parallelt med Verdensbankens offentliggørelse af rapporten Low Carbon, High Growth, og signalerne er ikke til at tage fejl af.
"UNEP- og Verdensbank-rapporterne er klare: Verden står over for alvorlige farer, og vi er nødt til at skride til øjeblikkelig og aggressiv handling - startende med indgreb mod mørkt kulstof - hvis vi skal undgå de ødelæggende konsekvenser af at passere tipping points," siger Durwood Zaelke, leder af Institute for Governance and Sustainable Development og medlem af UNEP's styrelse.
Med 'mørkt kulstof' sigter Zaelke til UNEP-rapportens understregning af, at sodpartikler fra ufuldstændig forbrænding af fossile brændsler og biomasse bidrager markant til den globale opvarmning, dels ved at opsuge varme og derved opvarme atmosfæren, mens de er i luften, og dels ved at mørkfarve is og sne, hvorved mere varme optages frem for at blive reflekteret tilbage i verdensrummet. Det forstærker en ond cirkel, hvor opvarmningen fører til smeltning af is og sne, som giver mere opvarmning osv.
Zaelke appellerer om hurtige indgreb mod kulstofpartiklerne, fordi de har meget kortere levetid i atmosfæren end CO2. Stoppes udledningerne af partiklerne, kan der opnås den hurtige hjælp til klimaet, som der er desperat brug for, påpeger han.
En anden advarsel præsenteres i de amerikanske videnskabsakademiers tidsskrift af en forskergruppe med bl.a. Hans-Martin Füssel fra det tyske Potsdam Institute. Forskergruppen har sammenholdt den seneste viden om klimaets forandringer med de vurderinger, FN's Klimapanel fremlagde i 2001.
"I dag er vi nødt til at gå ud fra, at risikoen for negative konsekvenser af klimaforandringerne på mennesker og natur er større end antaget for bare få år siden," siger Füssel til AFP.
"Der er stadig flere vidnesbyrd om, at selv beskedne stigninger i den globale middeltemperatur over 1990-niveauet kan binde klimasystemet til risikoen for meget omfattende konsekvenser med en tidshorisont på adskillige århundreder," skriver forskergruppen.
"Hvis de medfølgende risici er større, er det også mere nødvendigt at reducere drivhusgasudledningerne og at hjælpe udsatte regioner med at klare de uundgåelige konsekvenser af klimaforandringerne," siger Hans-Martin Füssel.
Hinsides alt kendt
Et endnu stærkere budskab kom for nylig fra Christopher Field, medlem af FN's Klimapanel og afdelingschef på Stanford University.
"Vi ser nu reelt en klima-fremtid, der er hinsides alt, hvad vi seriøst har taget i betragtning i klimamodellerne," sagde Field, da han for nylig talte på årsmødet i det amerikanske selskab til videnskabens fremme, AAS.
Ifølge Field overstiger de aktuelle udledninger af CO2 fra afbrænding af fossilt brændsel markant de mængder, som klimapanelet regnede ud fra i sin seneste rapport fra 2007. Uventet store mængder drivhusgasser bliver dertil frigjort til atmosfæren i kraft af ukontrollablefeedback-processer igangsat af opvarmningen. 
Field pegede især på den opvarmning af de permafrosne områder i Alaska, Canada og Sibirien, som fører til optøning og frigørelse af den kraftige drivhusgas metan.
"Det er en ond feedback-cirkel, hvor opvarmningen fører til frigivelse af metan fra permafrosten, hvilket giver mere opvarmning, som udløser større frigivelser fra permafrosten," sagde Field.
Han forudser, at 10 pct. af de permafrosne områders enorme metanmængder kan blive frigjort til atmosfæren i dette århundrede.
En fjerde aktuel forsker-advarsel optræder i videnskabsakademiernes tidsskrift med bl.a. den fremtrædende klimaforsker Stephen Schneider, Stanford University, som afsender. 
Schneider og hans forskerkolleger siger, at nye undersøgelser viser, at alvorlige klimaforandringer indtræder ved en mindre global opvarmning end det, der hidtil er blevet betragtet som 'smertegrænsen'.
"En øget hyppighed af tørke, hedebølger og oversvømmelser forudses i mange regioner med alvorlige skadevirkninger - herunder øget vandmangel, ukontrollable brande og oversvømmelsesrisiko - begyndende ved en global opvarmning, der er mindre (end 1,8 grader) over 1990-niveauet," skriver forskerne.
De påviser, at menneskehedens evne til at håndtere disse ekstreme begivenheder samtidig ofte er ringere end antaget.
"Begivenheder som orkanen Katrina og den europæiske hedebølge i 2003 har vist, at evnen til at tilpasse sig klimarelaterede ekstreme hændelser er mindre end forventet. Derfor bliver konsekvenserne og de ledsagende sårbarheder alvorligere end før antaget."
De mange skærpede forskeradvarsler og appeller om handling er på bordet, når alverdens lande i næste måned mødes i Bonn til nye klimaforhandlinger forud for topmødet i København til december.


