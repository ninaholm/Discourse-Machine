Alle præsidentens piger
Uvist af hvilken grund har de amerikanske præsidenters døtre i årtier været genstand for større medieinteresse end deres sønner
Barack Obamas to døtre, Sasha og Malia, kan skrive sig ind i en lang tradition i Det Hvide Hus. hvis han bliver valgt.


 Hvad er det, der sker for døtrene af Amerikas folkevalgte statsoverhoveder og viceoverhoveder, når de slår sig ned i Washington DC? Fra John Kennedy til Bush jr. fordeler afkommet blandt de 16 mænd, som har været enten præsident eller vicepræsident siden 1961, sig på 27 sønner og 26 døtre.
Men så snart familien rykker ind i det velkendte hvide stukpalæ på Pennsylvania Avenue eller i Observatory Circle nr. 1, vicepræsidentens residens, er det altid døtrene, der skaber de store overskrifter. Og en ting er sikker: Det mønster bliver ikke brudt, uanset om Obama eller McCain kan tage over som USA's 44. præsident til januar.
Hvor stor en rolle spiller det for en kandidats folkelige tilslutning at have en datter? Derom har amerikanske klummeskribenter stridt i årtier. Det hele begyndte med Caroline Kennedy. Hun er i dag et 50-årigt medlem af Demokraternes inderkreds, fra hvilken position hun bistod Obama med at udpege en vicepræsidentkandidat, men blev allerede lands-kendt, da hun som fem-årig blev fotograferet i Det Ovale Værelse med sin far og broren, John Jr. Siden da har de præsidentielle døtre været i fokus. Tricia Nixon blev gift i Det Hvide Hus i 1971. 
Tre år senere gik Nixon af efter Watergate og den rebelske teenager Susan Ford flyttede ind med sin far, Gerald. Hun gik i jeans, havde kærestebesøg og snød secret service-folkene for at kunne strejfe uledsaget rundt i Washingtons gader og gå på bar. 
Amy Carter, Jimmys datter, var ni år gammel, da familien tog over i 1977, og ligesom Susan fandt hun kassen gammeldags og indelukket. Bedre blev det ikke, da medierne opdagede hende sidde og læse i en bog midt under en statsmiddag. 
Der skulle gå 12 år, før endnu en ung pige, Chelsea Clinton, kunne kalde Det Hvide Hus for sit hjem. Så kom Bush-tvillingerne, Jenna og Barbara, 20-årige studerende på Texas University, da George W. blev præsident. Også de legede skjul med Secret Service, men da tiden kom for farmands anden periode, fløj de fra reden. 
Nu kan der være mere førstedatter-ballade under opsejling. Vinder Obama kan hans døtre, Malia på 10 og Sasha på syv blive det første par småbørn i Det Hvide Hus siden JFK. Vinder McCain, vil Bridget, hans 17-årige adoptivdatter fra Bangladesh, skulle bo der. Obama har allerede Malia og Sasha med til mange politiske møder, mens McCain indtil videre har foretrukket at holde alle sine børn (fem - i to ægteskaber) væk fra rampelyset. 
Glemmes må ej heller Dick Cheney, der har datteren Mary, som lever i et lesbisk parforhold, og sønnen Samuel David Cheney, men at Cheney har været en eksemplarisk far, har ikke kunnet forhindre ham i at blive den mest upopulære vicepræsident i moderne tid. Offentlige laster kan ikke altid opveje private dyder
© The Independent og Infor-mation. Oversat af Niels Ivar Larsen

