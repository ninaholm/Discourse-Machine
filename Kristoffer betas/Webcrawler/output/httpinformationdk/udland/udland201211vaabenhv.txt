Våbenhvile med Mursi som mægler
USA’s sene indgriben i Gaza-konflikten synes at have overbevist Egypten om at presse Hamas til at opgive modstand mod våbenhvile uden lempelse af Israels blokade mod Gaza
Palæstinensere i Gaza fejrer, hvad de kalder ’sejren over Israel’, efter at våbenhvilen trådte i kraft i aftes.


 Kort efter kl. 21 lokal tid meddelte den egyptiske udenrigsminister Mohammed Kamel Amr, at en våbenhvile mellem Israel og Hamas var trådt i kraft. Men, som det hed på Al-Jazeera, ligger djævelen i detaljerne.
Og de var ukendte i aftes bortset fra de helt basale i en kortfattet tekst: At Israel indstiller fjendtlighederne. At Hamas og de palæstinensiske jihad-grupper ophører med at sende raketter og missiler mod israelske byer, og at Israel ophører med luftangreb og ’målrettede henrettelser’ af ledende militante i Gaza. At grænseovergange åbnes til fri passage, og at Israel ophører med at skyde efter palæstinensere, der nærmer sig grænsen til Israel (inden for en afstand af 500 meter – skal forhandles, når våbenhvilen har været effektiv i 24 timer, red.).
Israel har ikke accepteret Hamas’ krav om at ophæve – eller lempe – den blokade af varer, som Israel skønner kan have militær eller strategisk nytte for Hamas. Israel har desuden betinget sig, at Hamas sætter en stopper for smugleri af våben gennem tunneller mellem Gaza og Egypten. Forsvarsminister Ehud Barak kaldte da også våbenhvilen for ’en sejr’ på den israelske regerings pressemøde i aftes.
Blokaden er et nøglepunkt
Ophør – eller i det mindste lempelse – af Israels blokade var ellers et krav, Hamas syntes at stå fast på som betingelse for at indstille raketangreb på israelske byer. En anden betingelse, nemlig at der ikke måtte være tale om en midlertidig våbenhvile, synes heller ikke opfyldt. Som det fremstod i aftes, er våbenhvilen ’åben’ – og vil blive evalueret løbende.
Det sandsynlige er, at Israels fortsatte blokade vil blive et forhandlingsemne, når – eller hvis – våbenhvilen bliver effektiv.
Egypten og Tyrkiet har under forhandlingerne i de otte dage, krigshandlingerne har stået på, støttet Hamas’ krav om ophør af blokaden. Det spørgsmål var så vidt vides indeholdt i det våbenhvileforslag, der var på bordet natten til i går, og som afblæstes minutter før det skulle være tiltrådt af parterne, da den israelske premierminister, Benjamin Netanyahu, i sidste øjeblik sagde nej – i øvrigt ifølge den israelske avis Ha’aretz i uenighed med Barak, der var klar til at sige ja.
Tidligere i går forlød det, at Netanyahus regering ville gentage manøvren fra januar 2009 med at erklære ensidig våbenhvile i 72 timer – men den arabiske London-avis, al-Hayat skrev, at Netanyahu ville have en aftale på 90 dage for at vurdere, om Hamas havde ’gode intentioner’, før han ville forhandle om noget som helst.
Men til forskel fra 2009 har Israel overladt det til Egypten at annoncere våbenhvilen – og altså tildelt præsident Mohamed Mursi en central rolle som mægler – der tillige sikrer, at egypterne lægger maksimalt pres på de jihad-grupper, der i den forløbne uge har kæmpet sammen med Hamas’ al Qassam-brigader.
At disse grupper, især den iransk-støttede Islamisk Jihad, var årsag – ’freelance gerningsmænd’ som de blev kaldt – til Israels angreb onsdag i sidste uge med den ’målrettede’ missil-henrettelse af al Qassam-brigadernes leder, Ahmad Jabaari, er en kendsgerning, Hamas må tage stilling til. Et led i våbenhvileaftalen er utvivlsomt øget Hamas-kontrol med disse grupper, og et tegn på, at jihad-grupperne har accepteret våbenhvilen er, at repræsentanter for Islamisk Jihad har deltaget i forhandlingerne i Kairo på lige fod med Hamas. Men det helt afgørende synes at være Israels – og USA’s – inddragelse af Egypten.
Amerikansk ros til Mursi
»Det giver bestemt god mening for Israel at inddrage Egypten,« siger den israelske politiske analytiker, Jonathan Spyer, til Information.
»Der er delte meninger i Israel om præsident Mursis motiver, men så vidt jeg kan se, har han optrådt pragmatisk og ansvarligt i denne krise. Han har vist sig at være en befordrende dynamik i bestræbelsen på at nå en løsning, og hvis der kommer en våbenhvileaftale, vil det være hans fortjeneste.«
Israel opretholdt også i går presset på Gaza med luftangreb på 100 mål, og med opbudet af kampvogne, artilleri og infanteri langs den 40 km. lange grænse.
Meget tyder på, at USA – der fra starten af konflikten har været imod en landkrig – har spillet en afgørende rolle i det forløb, der førte op til Mursis annoncering af våbenhvilen i aftes. Den amerikanske udenrigsminister Hillary Clinton fløj tirsdag aften til Israel og kørte direkte til møde med Netanyahu. Hun lod med det samme israelerne forstå, at en landkrig var en dårlig idé – men understregede tillige, at USA er »klippefast« i sin støtte til Israels ret til at forsvare sig mod »terrorist-organisationerne i Gaza«.
At USA satsede på at tildele Mursi en afgørende rolle i bilæggelse af konflikten, blev klart i hendes bemærkninger om den egyptiske præsidents »personlige lederskab og Egyptens indsats indtil videre«.
»Det er stadig usikkert, hvad detaljerne i våbenhvilen går ud på,« sagde Jonathan Spyer i aftes. »Men det vil være i Israels interesse med en åbning af grænsen mellem Gaza og Egypten i Rafah, som kan give palæstinenserne noget af den luft, de har efterlyst. For det vil også betyde, at Egypten øger indflydelsen i Gaza.«

