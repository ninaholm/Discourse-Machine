Haiti taler om at flytte hovedstaden
Inden for de næste cirka 20 år vil Haiti blive ramt af nye, ødelæggende jordskælv, siger seismolog. Øens regering overvejer forslag om at flytte hovedstaden fra det fatale skælvområde
Haitianere i hundredevis står i kø ved et maduddelingssted i Canapet Vert-kvarteret i Port-Au-Prince. Efter hårrejsende beretninger om at børn, syge og kvinder ikke fik mad, giver kuponer dem ret til at få to-ugers rationer af mad i den plagede caribiske ønation.


 Efter at flere end 200.000 mennesker har mistet livet, 300.000 kvæstede stadig er under behandling og omkring en million mennesker blev hjemløse på Haiti efter jordskælvet den 12. januar, advarer seismologer om et nyt skælv.
Det er kun et spørgsmål om tid, før jorden under Haiti atter vil skælve så voldsomt, at landet endnu en gang rammes af omfattende ødelæggelser.
Det advarer Haitis officielle seismolog, Claude Prépetit, om. Gennem mange år har han foretaget målinger og beregninger, og seismologen havde advaret om sidste måneds jordskælv, der blev målt til 7,0 på Richterskalaen.
Prépetit forudsiger, at et nyt, kraftigt jordskælv vil ryste hovedstaden Port-au-Prince inden for cirka 20 år. Måske et par år før eller senere, men det kommer, advarer Prépetit. Det næste skælv vil blive endnu kraftigere, formentlig omkring 7,5 på Richterskalaen, siger han. Og det mest udsatte sted i hele Haiti er omkring hovedstaden Port-au-Prince, fordi to tektoniske kontinentalplader mødes under jorden lige i dette område.
Haitis regering har allerede gjort sig overvejelser om at placere hovedstaden på et sikrere sted. Det er tidligere set i Brasilien, hvor regeringen i 1960 flyttede til Brasilia, der overtog Rio de Janeiros status som hovedstad. Tanzania har gjort det samme med Dar es Salaam med nye Dodoma.
Vil tage årtier
I Haiti er ideen i første omgang blevet afvist, fordi det vil blive for dyrt. Blandt Haitis meningsdannere taler flere om at finde en permanent løsning på Port-au-Princes problemer så som ved at flytte hundredtusinder af folk ud af millionbyen, der længe har været plaget af overbefolkning og kriminalitet.
Inden jordskælvet var Port-au-Prince faretruende overfyldt, med smalle gader fyldt af faldefærdige skure bygget hulter til bulter på de stejle bjergsider ned mod centrum. Skurene forvandlede sig til dødsfælder, da de kraftige rystelser sendte dem ned ad bjergskråningerne og begravede beboerne i murbrokker. Også her vil det være en god idé at flytte folk væk, foreslår arkitekten John McAslan, der i flere år har beskæftiget sig med Haiti gennem den tidligere amerikanske præsident Bill Clintons hjælpefond.
»Vi kan ikke genopbygge Port-au-Prince på samme måde, som den var bygget før. Vi skal flytte en masse mennesker, og vi skal begynde at overveje andre byer,« siger Jacques Gabriel, der er minister for offentligt arbejde. FN vurderer, at tre fjerdedele af byen er styrtet sammen. Genopbygningen sker i samarbejde med det internationale samfund. Og arbejdet vil tage årtier.ritzau/

