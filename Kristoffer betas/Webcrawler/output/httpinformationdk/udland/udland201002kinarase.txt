Kina rasende over Dalai Lamas USA-besøg
Præsident Obama lagde blidt ud over for Kina, men inden for de sidste uger har den ene konflikt mellem landene afløst den anden. I Beijing ses dagens møde mellem Obama og Dalai Lama som endnu et slag i ansigtet
Skinnet bedrager: Der er dårlig stemning mellem USA og Kina.


 »Den kinesiske regering er rasende,« siger Shi Yinhong, professor i internationale relationer fra Folkets Universitet i Beijing. »De mener, at den amerikanske præsident er i færd med at ødelægge det sidste års forbedringer i forholdet mellem Kina og USA.«
For et år siden lagde den nyvalgte Barack Obama ellers ud med at stryge Beijing med hårene. Kinas voksende internationale rolle blev anerkendt, da Hillary Clinton valgte landet som destination for sin første oversøiske tur som udenrigsminister. Og hendes budskab til de kinesiske ledere var klart: USA ville skrue ned for sin kritik af menneskerettighedsproblemerne i Kina. Samtidig blev Kina fremhævet som en hovedpartner for at løse den globale økonomiske krise og klimaproblemerne.
Obama-administrationen neddæmpede den ellers vanlige amerikanske klagen over Kinas valutapolitik. Og præsidenten selv nægtede i oktober at møde tibetanernes spirituelle leder, Dalai Lama, af frygt for at fornærme kineserne.
Nu er situationen en ganske anden. I dag mødes Obama netop med Dalai Lama, som kineserne anklager for at ville splitte Kina. Det er et møde, som truer med at skabe yderligere splid mellem Washington og Beijing, efter USA de sidste uger har skiftet den kompromissøgende attitude over for Kina ud med en mere aggressiv tone.
Clinton har skældt Kina ud for at skabe en 'informationsmur' på internettet med sin stramme censur, og hun har støttet Google i den amerikanske søgemaskines konflikt med Beijing over hacking og censur. Samtidig har Obama godkendt våbensalg for seks mia. dollar til Taiwan, som Kina anser for en løssluppen provins, og han har lagt op til en hårdere linje over for Kinas valutapolitik, som Washington mener er med til at forstørre USA's handelsunderskud over for Kina.
Bevidste provokationer
I kinesernes øjne fornægter Obama derved de varme håndtryk, han gav Kinas ledere under sit besøg i landet i november, og løber fra den aftale, de indgik om at fokusere på de to landes fælles interesser frem for de emner, de fundamentalt er uenige om.
»Mange her opfatter det som velovervejede provokationer, der har som mål at styrke Obama indenrigspolitisk,« siger Shi Yinhong. »Regeringen mener for eksempel, at striden med Google kunne være blevet begrænset til en simpel handelskonflikt, men Det Hvide Hus gjorde det til et betændt politisk emne.«
I den atmosfære er Obamas møde med Dalai Lama, som kineserne har beskrevet som 'en ulv i en munks klæder', i kinesisk optik endnu en åben provokation. Beijing anklager den 74-årige munk for at skubbe på for tibetansk selvstændighed fra Kina - på trods af han gentagne gange har understreget, at han ønsker 'meningsfyldt autonomi' for tibetanerne. Samtidig lægger Kina skylden på Dalai Lama for blodige anti-kinesiske uroligheder i tibetanske områder i marts 2008.
Som reaktion på dagens møde har Kinas udenrigsministeriums talsmand  Ma Zhaoxu opfordret USA til at »modstå tibetansk selvstændighed« og til at aflyse mødet »for ikke at forårsage yderligere skade for de kinesisk-amerikanske relationer.«
Beijing anser det for en krænkelse af Kinas suverænitet og indblanding i landets interne anliggender, når udenlandske statsoverhoveder mødes med Dalai Lama. Sidste år blev Danmark diplomatisk lagt på is af Kina, efter statsminister Lars Løkke Rasmussen i maj mødtes med Dalai Lama.
Kinesisk reaktion
Kina truer nu med sanktioner mod amerikanske firmaer, der har forbindelser med USA's militær, og advarer om mindre velvilje til internationalt samarbejde og med at dumpe amerikanske statsobligationer.
På trods af Kinas voksende økonomiske magt, og at landet er USA's største kreditor, er det dog ikke i Kinas interesse at eskalere den nuværende politiske konflikt ved at straffe USA økonomisk, da de to lande er så afhængige af hinanden, at det også vil skade Kinas egen økonomiske og politiske stabilitet.
Kina er afhængig af USA som eksportmarked, mens USA er afhængig af Kinas opkøb af amerikanske statsobligationer, som finansierer USA's voksende underskud på statsbudgettet.
Men kinesiske medier skriver, at Obamas møde med Dalai Lama »kan få relationerne til at blive endnu værre, da det skader Kinas vitale interesser«. Det kinesiske nyhedsbureau Tongxun skriver, at konsekvensen kan være, at de to lande ikke kan samarbejde om at løse konflikterne omkring Nordkoreas og Irans atomprogrammer og vigtige internationale økonomiske problemer.
Obama søger netop strammere sanktioner overfor Iran. Og til det kræves Kinas hjælp, da landet er permanent medlem af FN's Sikkerhedsråd. Obamas talsmand understreger, at præsidenten modtager Dalai Lama som en spirituel frem for en politisk leder. Samtlige amerikanske præsidenter indenfor de sidste 20 år har mødt Dalai Lama, der flygtede fra Kina i 1959 efter en mislykket opstand mod det kinesiske styre.
Lodi Gyari, Dalai Lamas chefforhandler overfor den kinesiske regering, sagde tidligere på ugen, at mødet i Det Hvide Hus vil give Tibet et løft og være med til at fastholde et internationalt fokus på kinesisk undertrykkelse af tibetanerne.

