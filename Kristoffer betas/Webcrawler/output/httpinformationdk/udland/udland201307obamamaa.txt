Obama må genoprette EU’s tillid
Aflytningen af de europæiske allierede kan blive en politisk kostbar affære for Barack Obama. EU truer nu med at afbryde vigtigt samarbejde om dataudveksling som et led i terrorbekæmpelse, og den nye runde af forhandlinger begynder i en atmosfære af mistillid
 
	 EU-parlamentarikere stemmer om konsekvenserne for EU-borgeres privatliv i forbindelse med internetovervågningssager. Europa-Parlamentet har forlangt øjeblikkelig afklaring fra Washington i forhold til amerikansk spionage mod EU. Foto: Frederick Florin


 
	Forundringen er stor i EU-systemet i Bruxelles. Hvorfor i al verden er det så vigtigt for de amerikanske efterretningstjenester at udspionere deres europæiske allierede så systematisk, som de seneste ugers afsløringer har vist? Og har man i Obama-administrationen i Washington slet ikke tænkt over de politiske følger for forholdet mellem Europa og USA, hvis National Security Agencys (NSA) mikrofoner i EU’s bygninger blev fundet?

	»Gad vide, hvem det var i Washington, som besluttede, at det var værd at sætte en kommende frihandelsaftale med Europa på spil for blot at have den tvivlsomme fornøjelse af at høre på eurokraternes palaver,« som den franske sikkerhedspolitiske ekspert og tidligere diplomat Francois Heisbourg udtrykker det.

	Det bliver nu politisk langt sværere at ’sælge’ symbolikken i en transatlantisk handelsaftale, mener Heisbourg. Men samtidig sætter affæren også spørgsmålstegn ved det bredere vestlige samarbejde med at optrævle international terrorisme, hvor EU i de seneste år har indgået kontroversielle aftaler med USA om udveksling af data.

	»Vi kan stå foran et vidtgående opgør, som har både politiske og økonomiske konsekvenser,« spår den internationalt anerkendte sikkerhedsekspert.

	Fælles tillid undergravet

	Indtil videre agter EU som planlagt at indlede forhandlingerne i Washing-ton på mandag om den transatlantiske handelsaftale, TTIP, der skal skabe en slags indre marked mellem EU og USA. Men under forhandlingerne, som tidligst ventes afsluttet næste år, vil EU-Kommissionen kræve, at de højere europæiske standarder for databeskyttelse bliver grundlaget for aftalen, hedder det. Den amerikanske præsident, Barack Obama, har investeret stor politisk prestige i at få sat frihandelsaftalen på dagsordenen, og USA står også til større økonomiske gevinster ved en sådan aftale end Europa, sådan som det økonomiske institut Institut für Wirtschaftsforschung (ifo), i München netop har påpeget i en rapport. Gevinsten fra amerikansk side er næsten tre gange større end for Europa, skønner ifo – især fordi en transatlantisk frihandelsaftale vil gøre det vanskeligere for Kina at komme ind på det amerikanske marked.

	Men næsten mere bekymrende end handelsforhandlingernes skæbne er det for USA, at EU nu også begynder at stille spørgsmålstegn ved hele samarbejdet med USA om terrorbekæmpelse.

	Europa-Parlamentet – som også skal stemme ja til den endelige handelsaftale, hvis den skal føres ud i livet – vedtog torsdag en resolution, der opfordrer EU-Kommissionen til at bruge alle midler til at opklare omfanget af NSA’s spionage mod både EU-institutioner og Europas borgere. Herunder at EU skal true med at opsige tidligere indgåede aftaler, der giver USA adgang til data for flyrejsende og data for internationale pengeoverførsler.

	Samtidig skal et udvalg i Parlamentet lave sin egen rapport om sagen inden årets udgang.

	Resolutionen blev vedtaget med 483 stemmer mod 98, idet hovedparten af de borgerlige parlamentarikere også stemte for.

	»Den fælles tillid mellem EU og USA er blevet undergravet,« sagde næstformanden for den konservative gruppe, den tyske CDU-politiker Manfred Weber, under debatten i parlamentet i Strasbourg. »Hvis USA fortsætter med at opføre sig på denne måde, kan man ikke arbejde videre i et partnerskab.«

	Ordene fra Europa-Parlamentet er ikke udelukkende teatertorden. EU’s kommissær for indre anliggender, Cecilia Malmström, har i et skarpt brev til sine amerikanske modparter advaret om, at aftalerne vil blive sat i bero, hvis ikke USA begynder at respektere EU’s lovgivning om datasikkerhed.

	Lobbyarbejde måske spildt

	Det var først efter lange og seje forhandlinger, at Europa-Parlamentet sagde ja til de to aftaler, EU for nogle år siden indgik med USA i terrorbekæmpelsens navn. Aftalerne går ud på, at det amerikanske efterretningsvæsen får adgang til data fra det internationale pengeoverførselssystem, SWIFT, som er placeret i Bruxelles, og at flyrejsendes data skal registreres og udveksles. Flere års intenst lobbyarbejde fra USA’s side med det formål at få europæerne til at acceptere dataudvekslingen kan derfor hurtigt vise sig at være spildt arbejde.

	På den anden side giver hele konflikten og de kommende handelsforhandlinger også europæerne en mulighed for at forlange NSA’s spionageaktivitet i Europa skåret ned og presse klare regler om datasikkerhed igennem i en frihandelsaftale. Europa-Parlamentet forhandler i øjeblikket om EU’s nye direktiv om skærpet databeskyttelse, som vil blive udgangspunkt for EU’s politik fremover.

	»Hvis USA vil genoprette tilliden, må det vise, at det tager datasikkerhed alvorligt. Vores håb er, at det europæiske udspil vil være et godt eksempel på den anden side af Atlanten,« siger Jan-Philip Albrecht fra den Grønne gruppe, som leder Europa-Parlamentets arbejde med databeskyttelse. Francois Heisbourg peger på, at EU har en mulighed for at påvirke debatten i Washington og gøre det klart for amerikanerne, at de dybest set skyder sig selv i foden med deres stigende massive satsning på elektronisk overvågning frem for ’klassisk’ spionage og efterretningsarbejde. Men om Obama vil sætte sig op mod, hvad Heisbourg betegner som USA’s nye »cyber-industrielle kompleks«, er en helt anden sag, erkender han.

