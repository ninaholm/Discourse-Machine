IS i kamp med Twitter og YouTube
Politiet og efterretningstjenester samarbejder med de sociale medier om at stoppe udbredelsen af voldelige propagandavideoer fra IS, som bruger sofistikerede strategier for at sprede deres materiale så hurtigt som muligt
 Screenshot fra en propagandavideo fra Islamisk Stat og lagt på Youtube i februar i år. På billedet ses angiveligt medlemmer af IS som er ved at henrette en gruppe irakiske soldater


 Propagandaagenter fra Islamisk Stat (IS) snylter på populære hashtags og internetfora for at sikre bredest mulig distribution af deres videoer i stadig mere udspekulerede forsøg på at snyde politi og internetudbydere, kan den britiske avis The Guardian afsløre. En analyse af distributionen af IS’ seneste videoer viser, at der anvendes forskellige teknikker – bl.a. udnyttelse af den store interesse for folkeafstemningen i Skotland – til at øge udbredelsen af deres ekstremistiske materiale på Twitter og YouTube.
De sofistikerede strategier har fået ordensmyndighederne til at arbejde tættere sammen med verdens største virksomheder inden for teknologi og sociale medier end nogensinde før for at forsøge at vinde propagandakrigen. I samarbejde med Twitter og YouTube blokerer og sletter en specialistgruppe i det britiske politi hver uge omkring 1.100 filer med grusomt indhold, som ifølge deres skøn er i strid med den britiske terrorlovgivning. Langt størstedelen af materialet, omkring 800 filer om ugen, handler om Syrien og Irak.
Signal til spredning
Repræsentanter fra den britiske terrorbekæmpelses internetenhed (CTIRU) anerkender, at de står over for en smart og hurtig udbredelse af propagandamateriale, og en stor del af bekæmpelsen handler om at suspendere Twitter-konti og fjerne videoer af mord, tortur, kampscener, snigskytteangreb og selvmordsaktioner. I sidste uge fik vi et godt eksempel på, hvad de er oppe imod. En af IS’ medieproduktionsenheder, al-Furqan, offentliggjorde den første video i en såkaldt »serie af programmer«, som viste den kidnappede britiske fotojournalist John Cantlie siddende iført en orange fangedragt bag et skrivebord og foran flere kameraer. Al-Furqan har også stået for produktionen af videoer med flere af Cantlies tidligere medfanger – James Foley, Steven Sotloff og David Haines – hvis grufulde henrettelser alle blev filmet og vist på internettet. Tirsdag offentliggjorde gruppen så en ny video med Cantlie få timer efter de amerikanske bombetogter i de områder i Irak og Syrien, som er under IS’ kontrol.
Ved hjælp af næsten ukendte fildelingstjenester, anonyme publikationssites og Twitter-konti lykkedes det for en gruppe IS-agenter at undgå webadministratorernes kontrol og i løbet af få timer at sprede videoen med Cantlie, som har titlen ’Lyt til mig’, på nettet. I minutterne inden lanceringen udsendte agenter tweets, som gav tilhængere et signal om, at der var noget på vej. En konto med brugernavnet @with_baghdadi anbefalede, at man skulle have mindst to konti som backup i tilfælde af udelukkelse og tilføjede: »Er I klar?«
Mens videoen blev uploadet til YouTube, blev links også lagt ud på sitet justpaste.it. Tjenesten, som bliver drevet af en 26-årig polak, er blevet en afgørende del af IS’ propagandamaskine, fordi den giver brugerne mulighed for at vise billeder og tekst anonymt. Derfra kunne man gå videre til tre andre hjemmesider for at hente videoen med Cantlie – gulfup.com, sendspace.com og directmirror.com – efter at have indtastet en lang række adgangskoder, som IS også havde leveret på justpaste.it-siden.
Hashtags og brugernavne
Jihadister har indset, at deres materiale er nødt til at opnå vis grad udbredelse ret hurtigt. Hvis ikke indholdet spredes hurtigt nok og deponeres hundredvis af steder, kan det lettere kontrolleres af personalet på Twitter og YouTube.
En anden propagandaagent kaldet Abdulrahman al-Hamid bad sine 4.000 følgere på Twitter om at angive de mest omtalte emner og populære brugernavne i Storbritannien, som de kunne koble sig på med henvisninger. Under det nu suspenderede brugernavn @Abu_Laila skrev han:
»Vi har brug for dem, der kan forsyne os med de mest aktive hashtags i Storbritannien og kendte menneskers brugernavne. Hashtaget for folkeafstemningen i Skotland bør være det første, mener jeg.«
Svarene fra de adspurgte følgere lød: #andymurray, #scotland, #scotlandindependence, #VoteNo og #VoteYes og link til David Camerons Twitter-konto. »Arbejd nu hårdt for at offentliggøre alle links,« indskærpede al-Hamid. Samtidig bad @with_baghdadi IS-tilhængere om at »invadere« hashtaget #voteno med videoen med den britisk fange. En anden IS-agent, Abu Omar al-Fateh, provokerede administratorerne på YouTube: »YouTube er begyndt at slette links til den nye video. Vi vil gerne fortælle administratorerne på YouTube, at vi snart sender jer et nyt parti links!«
Betroede rapportører
CTIRU leder aktivt efter ekstremistisk materiale på nettet og opfordrer borgerne til at anmelde alt materiale, der vedrører dem. Sidste år stod enheden bag fjernelse af mere end 45.000 filer fra nettet. YouTube, der ejes af Google, har givet en række regeringer status som »betroede rapportører« for at give deres indberetninger om farligt eller ulovligt materiale højeste prioritet. Twitter har så vidt vides ikke udviklet en officiel responsproces, men rapporteringer fra anerkendte myndigheders konti bliver behandlet først. Under en udvalgshøring i det britiske parlaments overhus i juli sagde Sinéad McSweeney fra Twitter, at firmaet har »mere end 100 mennesker«, som arbejder døgnet rundt med at undersøge indberetninger vedrørende en række forskellige spørgsmål. Under den samme høring sagde Simon Milner fra Facebook, at selskabets sikkerhedsafdeling i Dublin var »overbebyrdet« med materiale, som stammer fra borgerkrigen i Syrien.
En talskvinde fra politiet siger, at samarbejdet med de relevante internetvirksomheder er godt, men at man om nødvendigt også vil bruge lovgivningen i værtslandene for at modvirke spredningen af voldelige budskaber og videoer.
Politiets og efterretningstjenesternes modforanstaltninger har tilsyneladende en effekt. Efter endnu en af de stadig hyppigere udrensninger af flere jihad-konti på Twitter i sidste uge skrev Hamid, at aktionen var en katastrofe. Den 14. september tweetede han: »Vi har talt meget om slettede konti og om, hvordan vi får folk til at stå fast og fortsætte, selv om deres konti bliver suspenderet. Vi må indrømme, at det er en katastrofe, og vi må være tålmodige.«
I et svar til The Guardian nægter al-Fateh, som på nettet er blevet lykønsket med at have uploadet Cantlie-videoen 10 gange på YouTube, at gå i detaljer om al-Furqans metoder. Via Twitter fortalte han, at al-Furqans personale havde »mange års erfaring«, men vil hverken be- eller afkræfte, om han er en del af gruppen.
I nogle tilfælde har Twitters personale tilsyneladende suspenderet backup-konti, så snart de er blevet aktiveret, selv om de nye konti endnu ikke har overtrådt reglerne. Rayat al-Tawheed, der hovedsagelig taler på vegne IS-tilhængere af britisk oprindelse, fik tirsdag fjernet en reservekonto på Twitter blot få minutter efter aktiveringen. På det tidspunkt var der kun blevet udsendt tre tweets, alle uden krænkede indhold. En kilde i industrien for sociale medier siger, at der er fare for, at en politik, der går ud på at få indhold på nettet til at »forsvinde«, ikke løser problemet med de globale jihadisters retorik:
»Ved blot at lukke en konto gør man ikke noget ved den underliggende fortælling.«
Twitter vil ikke afsløre specifikke detaljer om virksomhedens politik:
»Vi gennemgår alle konti, som bliver indberettet for brud på vores regler, der forbyder ulovlig brug og voldelige trusler.«
Sandra Laville, Elena Cresci og Aisha Gani bidragede til denne artikel.
© The Guardian & Information. Oversat af Mads Frese.

