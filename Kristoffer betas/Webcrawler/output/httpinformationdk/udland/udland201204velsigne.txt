’En velsignelse for Norge’
Stik modsat en tidligere konklusion erklærede to norske retspsykiatere i går Anders Behring Breivik tilregnelig på gerningstidspunktet. En katastrofe for psykiatrien, men en velsignelse for landet, mener ekspert


 Anders Behring Breivik var ikke »psykotisk, bevidstløs eller psykisk udviklingshæmmet i høj grad,« da han den 22. juli sidste år køligt og brutalt skød og dræbte 77 unge mennesker på en socialdemokratisk sommerlejr på Utøya i Oslo. Det var ifølge den norske avis Verdens Gang konklusionen, da retten i Oslo i går offentliggjorde en rapport, udarbejdet af to norske retspsykiatere, som har fulgt Anders Breivik døgnet rundt i tre uger. Han er ellers tidligere blevet erklæret utilregnelig i gerningsøjeblikket, men den nye vurdering betyder, at han kan stilles juridisk til ansvar for sine handlinger. Det er ifølge professor emeritus i kriminologi ved universitetet i Oslo Nils Christie en lettelse for den norske retsfølelse.
»Hvis han var blevet erklæret utilregnelig, skulle vi ikke vurdere ham ud fra normale menneskelige hensyn. Vi skulle ikke tænke på ansvar, men kunne i stedet skubbe ham ud over sidelinjen og gøre ham til et objekt i stedet for et subjekt,« siger han, men understreger samtidig, at det også betyder, at nordmændene nu skal stille sig selv nogle svære spørgsmål.
»Jeg tror, det vigtigste er, at samfundet får øje på sig selv i ham. Vi kan ikke trøste os med, at det var en gal mands værk, så der var alligevel ikke noget, vi kunne gøre. Nu er vi nødt til at sige: »Hvad er det i vores samfund, der har gjort den slags handlinger mulige? Vi er nødt til at arbejde med det, så vi kan undgå, at det sker igen.«
Modstridende resultater
Tidligere har to andre norske retspsykiatere ellers vurderet, at Anders Breivik led af paranoid skizofreni i gerningsøjeblikket og havde været psykotisk i flere år op til, og at han derfor ikke kunne straffes efter normal lovgivning. Det er ellers højst usædvanligt, at man får to vurderinger, men ifølge Nils Christie stred konklusionen i Breiviks første vurdering simpelthen imod, hvad alle mente måtte gøre sig gældende. Den lange planlægning, hans tilværelse før og efter hændelsen peger i retning af, at det ikke var en gal mands værk, men en systematisk person, der havde gjort noget forfærdeligt. Men hvad betyder det, at to vurderinger af den samme person kommer frem til så forskellige resultater?
»Det er godt, at det sker, for det giver indblik i, at en psykiatrisk vurdering ikke kan tages som en absolut sandhed.
Det er ikke en videnskab, hvor to plus to altid giver fire. Nu må man tage et selvstændigt standpunkt, holde de to vurderinger op mod hinanden og se, hvad man tror mest på,« siger han.
Ifølge ham er det et område, hvor man må forvente, at der kan ske fejl. I mange andre fag kan man komme frem til et mere håndfast facit, hvis man for eksempel finder dna på et gerningssted, kan man ret præcist finde ud af, om den tiltalte er gerningsmanden eller ej, men det er mere vanskeligt at trænge ind i menneskesindet og finde ud af, hvad man har med at gøre.
»Det er jo en katastrofe for psykiatrien, men en velsignelse for landet,« siger Nils Christie med henvisning til, at nordmændene nu endelig kan få opfyldt deres retsfølelse.
»Nu kan han dømmes, og det er en stor lettelse for Norge. Tænk, hvis han var sluppet, fordi han var utilregnelig. Det ville føles uretfærdigt. Nu er der ikke længere noget mystisk medicinsk her. Han er et almindeligt menneske, og han kan straffes som et almindeligt menneske,« siger han.

