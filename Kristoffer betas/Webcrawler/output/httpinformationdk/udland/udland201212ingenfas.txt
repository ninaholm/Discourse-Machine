Ingen faste beviser på brug af kemiske våben i Syrien
Der er ikke tvivl om, at Syrien har lagre af kemiske våben, men der er ikke faste beviser for, at de er taget i anvendelse. Det diplomatiske spor synes derimod i udvikling


 Julens store historie fra Syrien handlede om regimets kemiske våben. Den nu afhoppede chef for den syriske hærs militærpoliti, generalmajor Abdul-Aziz Jassim al-Shallal, hævdede 2. juledag, at oprørere i Homs blev angrebet med »kemiske våben« den 24. december.
Men der er ingen konkrete beviser for, at al-Assads militær har anvendt gas eller andre kemiske våben mod oprørerne. Israels vicepremierminister og tidligere generalstabschef, Moshe Ya’alon, sagde således til avisen The Jerusalem Post, at han ikke har set holdbare beviser.
»Vi har set rapporter fra oppositionen, og det er ikke første gang. Men oppositionen har jo interesse i at fremkalde en international militær intervention,« sagde han.
I går kunne tv-satellitkanalen Al Jazeera rapportere, at »mindst syv personer døde efter indånding af giftgas sprayet af regimestyrker i et oprørskontrolleret nabolag«.
En aktivist i Homs, Raji Rahmet Rabbou, blev citeret for at sige, at »vi kender ikke til den gas, men lægerne siger, den minder om noget, der svarer til sarin« (en lugtfri form for nervegas. red.).
Al Jazeera, der sender fra Qatar, er stærkt kritisk overfor al-Assads regime. SFA, Syriens Frie Armé, har tidligere beskyldt regimets styrker for at anvende gas i Homs, Idlib, Aleppo og flere andre byer. Omvendt har iranske medier citeret syriske ’militære kilder’ for, at SFA-enheder har angrebet elitestyrken Den Republikanske Garde med giftgas – dette er dog ligeledes udokumenteret.
En aftale forhandles
Til gengæld synes der at vise sig en konkret udvikling i det diplomatiske spor. FN og Den Arabiske Ligas særlige udsending, Lakhdar Brahimi, en tidligere udenrigsminister i Algeriet, har i de seneste uger forhandlet om en løsning, der kan vinde tilslutning i Sikkerhedsrådet, hvilket indebærer, at Rusland og Kina tilslutter sig. Brahimi foreslog i går en overgangsregering i Syrien med normale magtbeføjelser i Damaskus, der skal gennemføre reformer og forberede parlamentsvalg.
Men Syrien-mægleren siger ikke noget om, hvilke former for valg, han tænker sig. Det fremgår således ikke, om det er parlamentsvalg eller præsidentvalg. Han siger heller ikke noget om, hvilken rolle han tiltænker den nuværende præsident Bashar al-Assad under en eventuel overgangsregering.
Brahimi vil i de kommende dage opholde sig i Rusland, ligesom den syriske viceudenrigsminister, Faisal Meqdad, der i går fløj til Moskva for at mødes med udenrigsminister Sergei Lavrov og Ruslands Syrien-udsending, Mikhail Bogdanov.
Ifølge de syrisk kilder, Information har talt med i Beirut, bygger skitsen til en løsning på den plan, Kofi Annan fik tilslutning til fra alle sider i Geneve i juni. Planen strandede imidlertid, fordi flere vestlige lande endte med at ombestemte sig, da russerne ville fremlægge den til vedtagelse i Sikkerhedsrådet. Planen indebærer, at der indledes en forhandlingsproces mellem regimet og oppositionen med den indbyggede forudsætning, at Bashar al-Assad efter enighed om en samlingsregering fratages al magt eller ligefrem går af som præsident.
Dengang mødte planen modstand fra Storbritannien og Frankrig, der støttet af USA, ikke ville acceptere en sikkerhedsrådsresolution, der lignede en russisk diplomatisk sejr. De overtrumfede i stedet planen med en mere vidtgående resolution med yderligere sanktioner mod Bashar al-Assad. Den blev vetoet af Kina og Rusland, hvorefter Kofi Annan pakkede sin mæglerkuffert og rejste hjem for at færdigskrive de erindringer, han var blevet afbrudt i et halvt år tidligere.
Udsigten til mægling
Om de nuværende mæglingsbestræbelser fører til noget er naturligvis usikkert. Den nydannede Syriens Nationale Koalition er imod enhver løsning, der indebærer, at al-Assad får nogen som helst rolle, konkret eller repræsentativ. Koalitionens leder, Moaz al-Khatib, en sunnitisk imam fra Damaskus, erklærede mandag, at »Assad må gå«, men har ikke afvist at forhandle om en overgangsregering.
Koalitionen, der blev etableret med henblik på at reducere Det Muslimske Broderskabs indflydelse i oppositionen (hvilket kun delvis er sket), er anerkendt politisk af ca. 90 lande, men ikke diplomatisk, hvilket ville indebære accept fra Kina og Rusland.
FN’s Sikkerhedsråd kan derfor ikke anerkende koalitionen som Syriens regering i eksil med deraf følgende kontrol over våbenleverancer til den militære SFA-arm, nu opdelt i indbyrdes uafhængige (og ind imellem stridende) militser, der støttes af forskellige interessenter i konflikten. FN-anerkendelse vil betyde, at koalitionen som eksil-regering vil monopolisere kanalisering af ikke kun våben, men al økonomisk støtte, samt kontrollere udstedelse af visa og diplomatpas, etablering af ambassader og plads i FN.
Imidlertid er der tegn på, at Iran, såvel som Kina og Rusland, forbereder et post-Assad-Syrien.
De er villige til at droppe Bashar al-Assad, når eller hvis en aftale kan dribles på plads med Vesten, primært USA, der har den afgørende indflydelse på de sunnitiske spillere i konflikten, Qatar, Saudi-Arabien og Tyrkiet.
Iran har fremlagt en plan om en overgangsregering, men med Bashar som kransekagefigur frem til et valg i 2014 – en afspejling af et løfte fra Teheran i efteråret 2011. Det korte af det lange er imidlertid, at alle parter udenfor Syrien har erkendt, at regimets dage er talte. Spørgsmålet er kun, hvor langt der skal tælles, og iagttagere med indsigt mener, at regimet i hvert fald vil holde til sommeren 2013 med mindre der nås en politisk løsning. Imens fortsætter myrderierne – regimet bomber oprørsstillinger uden hensyn til civile tab, oprørerne henretter regimets soldater, når de får fat på dem.
Internationale organisationer anklager nu begge sider for krigsforbrydelser.

