Verdenshandelen har tabt pusten
Ikke bare krisen, men mere grundlæggende strukturforandringer er på spil, når væksten i den globale handel nu synes på varig nedtur, mener nogle økonomer. Mere liberalisering via TTIP- og TPP-aftalerne må til for at presse citronen lidt mere, siger andre
Netop offentliggjorte tal fra Container Trades Statistics fortæller om et markant og uventet fald i den globale containerhandel på 3,1 pct. i juni og tegn på yderligere fald i juli.


 De to store regionale frihandelsaftaler, som forhandles i disse måneder – stillehavsaftalen TPP og den transatlantiske aftale TTIP – er forsøg på at blæse liv i en global handel, der måske nærmer sig grænserne for vækst.
Den tanke melder sig, når man gransker den globale handels nedtur de senere år.
»TPP-dødvande afslører, hvorfor verdenshandlen står over for en ødelæggende lavkonjunktur,« lyder en overskrift i det australske finansmedie Financial Review.
»Advarselssignaler om stagnation i handlen,« hedder tilsvarende en overskrift i Financial Times, mens økonom-sitet VoxEU.org spørger: »Handel og vækst – en æras afslutning?«
På Wall Street Journals blog for fagfolk, Real Time Economics, bruges formuleringen »Er det slut med globaliseringen?«
»Den vedvarende svækkelse af handelsstrømmene de seneste år peger for nogle på, at en strukturændring i den globale økonomi er på vej, og at den globaliseringsproces, der karakteriserede de to årtier op til finanskrisen, enten har nået sin afslutning eller er blevet meget mindre dynamisk,« hedder det i WSJ-bloggen.
Skal man på nogen måde blæse gang i verdenshandlens vækst, må man derfor prøve at få fjernet nogle af de tilbageværende barrierer for varernes og investeringernes frie flow over landegrænserne. Såsom forskelle i love, regler og standarder mellem EU og USA eller mellem USA og en række stillehavslande.
Motoren svigter
At verdenshandelen ikke formår at vokse som tidligere, er kommet bag på de fleste økonomer. Lige siden 1950’erne har man været vant til en markant vækst i den internationale handel, af EU-Kommissionens konsulenter opgjort til en 27-dobling i perioden 1950-2008. Dette markerede en vækst i verdenshandelen, der var tre gange større end væksten i det globale BNP – en stadigt voksende andel af det, der blev produceret, blev med andre ord eksporteret.
Ifølge en analyse af Mark Dean og Maria Sebastia-Barriel, Bank of England, har dette i de seneste 20 år handlet om, at transport er blevet billigere, at produktiviteten er øget mest i eksportorienterede brancher, samt at øget indkomst får mennesker til at ændre forbrugsmønster fra mad og tøj til mere avancerede produkter, der ofte er fremstillet i andre lande. Samtidig er mange toldbarrierer gradvist blevet sænket.
Den Internationale Valutafond, IMF, angiver, at den globale handel typisk er vokset med 2,5 pct., hver gang den globale økonomi voksede med én pct. Verdenshandlen har altså været en afgørende motor bag den globale økonomiske vækst.
Det ser nu ud til at ændre sig.
Da finanskrisen brød ud, ramte det også verdenshandelen, der fra efteråret 2008 til foråret 2009 skrumpede dramatisk med 20 pct. Senere i 2009 lignede det ganske vist en begyndende genopretning, og i 2010 voksende handelen med imponerende 13 pct. – et udtryk for, at der skulle ’fyldes op på hylderne’ efter nedturen. Man var nu ved at være igennem krisen, mente mange. Men så tabte verdenshandlen pusten igen.
I perioden 2012-14 har den årlige vækst således været beskedne 2,3 pct. i snit, og senest er den gået helt i stå. Ifølge World Trade Monitor, der udsendes af det hollandske statistikkontor, CPB, er verdenshandelen, målt i volumen, direkte skrumpet i fire af årets fem første måneder. I januar var vækstraten således minus 1,6 pct., i februar minus 0,9 pct., i april minus 0,2 pct. og i maj minus 1,2 pct. i forhold til måneden før.
En stor del af verdenshandelen foregår med containerskibe, hvor højsæsonen normalt er perioden juni-august, og det var derfor ventet, at de lave vækstrater i årets første måneder ville rette sig i juni. Netop offentliggjorte tal fra Container Trades Statistics (CTS) fortæller imidlertid om et markant og uventet fald i den globale containerhandel på 3,1 pct. i juni og tegn på yderligere fald i juli.
Over den seneste 12 måneders periode har den globale containerhandel ifølge CTS oplevet en vækstrate på nul, mens den samlede globale handel kun er vokset med 1,5 pct. Det indebærer, at handelen nu vokser langsommere end det globale BNP – en helt ny trend.
»De seneste data tyder på, at handelen end ikke kan følge med den globale produktionsvækst og er begyndt at falde,« skriver Bernard Hoekman, direktør for global økonomi ved Robert Schuman Centre for Advanced Studies og redaktør af bogen The Global Trade Slowdown: A New Normal?, udsendt med støtte fra EU-Kommissionen.
Cyklisk eller strukturel?
Så hvad handelsøkonomerne nu analyserer og diskuterer indbyrdes er, om dette er en varig tendens, dvs. om evnen til global handelsvækst er ved at nå sin grænse og blive udtømt for good. Eller på økonomsprog: Er dette et cyklisk eller et strukturelt fænomen?
Cyklisk er det, hvis det er forbigående konjunkturbevægelser, der forklarer billedet. Strukturelt er det, hvis det handler om dybereliggende og vedvarende ændringer i globale forhold, som ikke lige driver over, men tværtimod signalerer grundlæggende nye vilkår og spilleregler.
Mainstream-tolkningen er, at situationen primært afspejler den velkendte konjunktur-cyklus, hvor nedtur følges af optur, om end dykket denne gang er større end normalt. Det er således svært at finde en prognose fra institutioner som IMF, OECD, EU eller Verdensbanken, der ikke forudser vækstens genkomst om få år. Det ligger simpelthen i modellerne, at økonomien søger tilbage mod ligevægt og ’konjunktur-normalisering’. Så selv om sådanne officielle prognoser igen og igen har måttet nedjustere væksttallene, når virkeligheden melder sig, fastholdes forventningen om vækstens genkomst.
Den cykliske forklaring på afmatningen i verdenshandelen fokuserer på den svækkede efterspørgsel i kølvandet på finanskrisen. Især i eurozonen er forbrugernes evne og vilje til at bruge penge og efterspørge importerede varer faldet, og samtidig har det offentlige sparet på investeringer og forbrug for at bringe gæld og underskud ned. Senest har også en svækket efterspørgsel i Kina dæmpet handelsvæksten.
»En svag efterspørgsel var en af hovedårsagerne til det dramatiske handelskollaps i 2009 – ifølge nogle undersøgelser ansvarlig for op til 90 pct. af sammentrækningen,« skriver Verdensbanken i sin rapport Global Economic Prospects.
Denne tolkning indebærer, at væksten vil vende tilbage, når krisemedicinen har virket, og folk, virksomheder og offentlige instanser igen begynder at investere og forbruge.
»Det er klart, at de cykliske faktorer vil forsvinde, når først den globale genopretning tager yderligere fart, og derfor er der ikke brug for nogen speciel politisk indgriben,« skriver økonomen Emine Boz fra IMF og kollegerne Matthieu Bussière og Clément Marsilli fra Banque de France i The Global Trade Slowdown.
Men de cykliske faktorer er ikke forklaring nok, mener nogle, heriblandt Verdensbanken.
»Det er ikke sandsynligt, at svag efterspørgsel alene kan forklare verdenshandelens langsomme vækst,« skriver banken.
Kina-effekten
Der er således mere dybtgående, strukturelle forandringer på spil.
For det første er processen med store virksomheders etablering af mere eller mindre globale værdikæder ved at være fuldbragt. Ny teknologi, handelsliberalisering samt billigere og hurtigere containerfragt fik i 1990’erne store virksomheder til at lægge dele af deres produktionssystem ud til andre lande og verdensdele, og det indebar en stærkt øget handel over grænserne med råvarer, komponenter og færdige produkter. Nu er disse grænseoverskridende værdikæder ifølge Verdensbanken ved at være »modnede«, og derfor er der ikke mere ekstra vækst at hente i den omstilling.
Afmatningen »markerer måske afslutningen på den æra, hvor spredningen af globale værdikæder gav verdenshandelen et markant løft«, skriver tilsvarende handelsanalytikerne Hubert Escaith, WTO, og Sébastien Miroudot, OECD.
En nok så afgørende strukturel faktor er Kina. Den store asiatiske økonomis indtog i den globale økonomi og indtræden i Verdenshandelsorganisationen WTO havde ifølge The Global Trade Slowdown en »enorm« effekt på verdenshandelen i 1990’erne og årene omkring 2000. Men også det er en engangsøvelse med en engangseffekt, som ikke kan gentages, og senest er der ovenikøbet sket det, at den kinesiske ledelse bevidst drejer økonomien til i højere grad at basere sig på hjemlig efterspørgsel og afsætning og mindre på eksport.
De mange toldbarrierer, der de senere år er blevet fjernet, er også engangs-tiltag, der ikke kan gentages som middel til at genskabe højere vækstrater.
Af andre ikke-cykliske faktorer, der måske kan være med til at forklare verdenshandelens afmatning, nævnes den demografiske tendens mod en stadig større andel af ældre, som ændrer efterspørgslen, samt et skift i, hvad folk i almindelighed efterspørger: mere vidensbaseret service, færre ting.
Mere liberalisering
Bernard Hoekman og andre af de økonomer, der mener, at strukturelle faktorer er en vigtig del af forklaringen, påpeger, at det faktisk var før finanskrisens start, at handelens vækstrater begyndte at falde i forhold til BNP-vækstraterne. Det tyder på, at det ikke bare handler om konjunkturmæssige årsager.
For disse økonomer er konklusionen, at »når den globale økonomiske aktivitet kommer i gang igen, så vil det være med mindre handel end observeret de senere årtier«, som Hoekman udtrykker det.
Her er det så, at andre peger på yderligere handelsliberalisering som en af de sidste ting i værktøjskassen, hvis evnen til at tjene stadig flere penge på handel skal opretholdes eller genskabes.
»Handelspolitikere har nu chancen for at skabe momentum med politikker, der kan genoplive handelsvæksten. For at muliggøre det, må en bredspektret liberalisering genoptages. De ambitiøse regionale og multilaterale handelsforhandlinger, der er i gang, kan hjælpe,« siger f.eks. Amgad Shehata, vicepræsident for det multinationale transportør- og distributionsfirma UPS, med direkte henvisning til TTIP- og TPP-forhandlingerne.

