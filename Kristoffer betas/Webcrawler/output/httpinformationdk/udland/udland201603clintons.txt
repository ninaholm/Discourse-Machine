Clinton sætter Sanders til vægs med sejr i fem delstater
Hillary Clinton vinder alle fem delstater, der tirsdag holdt primærvalg hos Demokraterne
 Samlet set har Demokraternes Hillary Clinton nu omkring 1100 delgerede mod Sanders' knap 800, når de såkaldte superdelegerede ikke er regnet med


 Hillary Clinton har direkte kurs mod at blive Demokraternes bud på USA's næste præsident. Ved tirsdagens primærvalg i fem delstater har hun sikret sig sejren i alle fem.
»Florida, North Carolina, Ohio, Illinois, Missouri. Vi gjorde det. Og i fællesskab vinder vi også denne nominering,« skriver Hillary Clinton på Twitter og nævner dermed selv de fem delstater, hvor der var primærvalg.
Valget i Missouri var så tæt, at der efter cirka 600.000 optalte stemmer kun var en forskel ned til Sanders på cirka 1500 stemmer ifølge CNN. Det giver Clinton 49,6 procent af stemmerne mod Bernie Sanders' 49,4 procent af stemmerne.
I delstaten Florida, hvor der var flest delegerede på spil tirsdag, pegede næsten to tredjedele af Demokraternes vælgere på Hillary Clinton frem for Bernie Sanders som deres foretrukne præsidentkandidat.
Dermed tager den tidligere udenrigsminister og førstedame et kæmpe skridt mod at vinde partiets nominering frem mod præsidentvalget i USA til november.
»Vi bevæger os tættere på at sikre Demokraternes nominering og vinde valget i november,« siger Hillary Clinton i sin sejrstale natten til onsdag dansk tid i Florida.
Delstaten var den af de fem, hvor der var flest delegerede på spil på Super Tuesday III, som dagen er blevet døbt i amerikanske medier.
Clinton tager ifølge The New York Times 124 delegerede i Florida, mens Bernie Sanders må nøjes med 60.
Også i Ohio tager hun langt de fleste delegerede med sig til Demokraternes konvent til sommer - og billedet er det samme i North Carolina, Missouri og Illinois.
I sidstnævnte stat var der også spænding om resultatet, men Clinton tog sejren i den delstat, hvor hun i øvrigt er født og opvokset.
Samlet set har Clinton omkring 1100 delgerede mod Sanders' knap 800, når de såkaldte superdelegerede ikke er regnet med.
I sin sejrstale natten til onsdag langede hun ud efter sin sandsynlige modstander ved valget i november, Donald Trump, uden dog at nævne ham ved navn.
»Vores øverstkommanderende skal være i stand til at forsvare vores land, ikke få os til at skamme os over det,« siger Clinton.

