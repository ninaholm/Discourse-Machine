Uvejr ryster tro på biobrændsel
Oversvømmelse i Midtvesten har ramt produktionen af bioethanol. Fremtidigt ekstremt vejr kan give energiknaphed og store prisudsving
Meterologer forudser, at det amerikanske Midtvesten jævnligt vil blive ramt af tropisk-lignende regn. Det kan true bioethanolproduktionen og give store prisudsving.


 BOSTON - Biobrændsel er blevet opreklameret som en mere sikker og stabil energireserve for amerikanske bilister, når olieknapheden for alvor sætter ind senere i dette århundrede. 
Men i kølvandet på usædvanligt vådt vejr i USA's kornkammer i Midtvesten, hvor floder gik over deres bredder og oversvømmede en halv million hektar landbrugsjord, synes bioethanol ikke længere at være en særlig betryggende alternativ energikilde. Det skyldes, at ekstremt vejr tilsyneladende indtræffer hyppigere end før.
De sidste store oversvømmelser i delstaten Iowa og tilstødende områder i nabostaten Missouri fandt sted i 1993 og blev dengang anset for en en ekstrem begivenhed, som kun sker med 500 års mellemrum. Men denne juni - blot 15 år senere - stod byer og landbrugsjord under vand igen.
Til Newsweek Magazine forklarer Meteorologen Bill Gallus fra Iowa State University det ekstreme vejr med, at den højtliggende atmosfæriske jetstrøm - som blæser mod vest - er begyndt at tage nogle afstikkere nordpå fra Den Mexicanske Golf. Han tilskriver fænomenet højere temperaturer forårsaget af drivhuseffekten.
Vejrgidsler
Jetstrømmen bringer varmere og fugtigere luft med sig fra den subtropiske Golf, og det giver udslag i voldsomme tropisk-lignende regnskyl i USA's temperede zone. På en pressekonference arrangeret tirsdag af National Wildlife Federation sagde klimatologer, at tropisk-lignende regnskyl med op til 13 cm væde om dagen og oversvømmelser måske kan indtræffe hvert femte år i fremtiden. 
Spørgsmålet er, hvilken indvirkning det nye ekstreme vejr vil få på produktionen af bioethanol, som fremstilles af majs. Lige nu udgør bioethanol 6 pct. af benzinforbruget i USA, men denne andel forventes at stige til 20-25 pct. i løbet af de næste 15 år i forbindelse med de kvoteordninger, som den amerikanske Kongres har fastsat. I 2022 vil den årlige produktion af biobrændsel svare til 130 mia. liter benzin. I dag er den 36 mia. liter.
Men kvoten for bioethanol fremstillet af majs må ikke overstige 60 mia. liter fra 2015 og frem. Ellers mister industrien produktionsstøtte fra forbundsstaten, som løber op i 12 mia. dollar om året. Lovgiverne har fastlagt dette loft for at skabe økonomiske incitamenter til forskning i udvikling af biobrændsel fra andre planter end majs.
Alligevel er der en udbredt frygt for, at udbuddet og prisen på bioethanol vil svinge i takt med vejret. "Vi risikerer at blive gidsler af vejret. Ligesom oliemarkederne er landbrugsprodukter følsomme over for mange faktorer, hvilket kan give pludselige prisudsving," siger John Reilly, adj. lektor på Massachusetts Institute of Techonology, til The New York Times.
Farmere rolige
Bioethanolbranchens forening Renewable Fuels Associates er imidlertid ikke nervøs. Den påpeger, at kun to ud af 160 produktionsanlæg i USA har været lukket under oversvømmelserne i Midt-vesten. Dertil kommer, at bioethanol stadig er billigere end oliebaseret benzin, hvilket holder benzinprisen nede, siger foreningens direktør Bob Dinneen i en pressemeddelelse.
Landbrugsforeninger i Midtveststater henviser desuden til erfaringerne fra oversvømmelserne i 1993, hvor produktionen af majs steg det følgende år med otte pct. Udfordringen er snarere at redde dette års høst af majs og sojabønner (USA er verdens største producent af begge afgrøder, red.). Indtil i sidste uge frygtede den amerikanske regering, at oversvømmelserne i Iowa og Missouri og dele af Illinois ville betyde et betydeligt fald i dette års høst af majs og sojabønner.
Men i mandags forlød det fra landbrugsministeriet, at skaden næppe bliver så stor som frygtet, fordi landmændene har plantet mere majs i foråret end først antaget. Hvad angår sojabønner, er det endnu ikke forsent at plante ny sæd og høste, inden frosten sætter ind i efteråret. Majsplanter skal helst være i jorden i slutningen af juni.
Næsten alle landbrugere tegner afgrødeforsikring, som dækker 85 pct. af deres tab som følge af naturkatastrofer. Men fordi prisen på majs og sojabønner er historisk høj, kan det betale sig for nogle at plante igen, skønt arealet og udbyttet bliver mindre.


