Berlusconi beskyldes for hemmelige aftaler med Putin
Silvio Berlusconis nære forhold til Vladimir Putin skaber irritation og bekymring i Washington. Amerikanske diplomater i Rom vurderer, at Italiens udenrigspolitik er styret af private interesser


 Det nære forhold mellem Italien og Rusland irriterer amerikanerne: »Desværre truer Berlusconis bestræbelser på at reparere forholdet mellem Vesten og Rusland hans troværdighed og skaber stor irritation i vores indbyrdes forhold,« skrev USAs forhenværende ambassadør i Rom Ronald Spogli, i en indberetning til Washington fra januar 2009, som Wikileaks offentliggjorde i går.
I de første lækkede indberetninger blev Italiens ministerpræsident beskrevet som »uduelig, forfængelig og ineffektiv«, men Hillary Clinton har efterfølgende betegnet Berlusconi som »vores bedste ven«. Ikke desto mindre skaber de personlige relationer mellem Berlusconi og Vladimir Putin bekymring i Washington. Ifølge de amerikanske diplomaters kilder er forholdet baseret på udveksling af »overdådige gaver«, en fælles forkærlighed for en autoritær ledelsesstil og et omfattende energipolitisk samarbejde: »Kontakter i såvel oppositionen som Berlusconis parti har antydet, at der er tale om en mere skændig forbindelse. De mener, at Berlusconi og hans kumpaner personligt tjener store summer på nogle af de mange energiaftaler mellem Italien og Rusland.«
Eni og Gazprom
Energiselskabet Eni har ifølge den amerikanske ambassadør med den italienske regerings hjælp skabt »et enestående og langsigtet samarbejde« med det russiske Gazprom: »Den georgiske ambassadør i Rom har fortalt os, at regeringen i Georgien mener, at Putin har lovet Berlusconi en procentdel af indtægterne fra de gasledninger, som Gazprom konstruerer i samarbejde med Eni.«
Ronald Spogli påpeger endvidere, at den halvstatslige italienske energigigant er kendt for at operere i »geopolitisk komplicerede områder« og har stor indflydelse på det politiske liv i Italien:
»Enis syn på energisituationen i Europa er foruroligende tæt på Gazprom og Kremls og til tider tilsat sprogblomster, der giver mindelser om sovjettidens double-speak (tilslørende eller misvisende sprogbrug, red.): Ifølge Eni er den virkelige trussel mod den europæiske energisikkerhed ikke Rusland, men Ukraine. Den sande løsning på Vesteuropas usikre energisituation er ifølge Eni flere direkte rørledninger til de russiske gasfelter. Og de må ikke løbe gennem Ukraine.«
Den amerikanske ambassadør rapporterer, at den italienske regeringsleder personligt håndterer forholdet til russerne:
»Selv udenrigsminister Frattini indrømmer, at han ikke har nogen indflydelse på Berlusconi, hvad angår Rusland,« skriver Spogli og tilføjer: »Det er foruroligende, at Berlusconi behandler ruslandspolitikken på samme måde som italiensk indenrigspolitik  taktisk og fra dag til dag. Han nærer et overvældende ønske om at blive ved med at stå på god fod med Putin og har ofte fremsagt holdninger og udtalelser, som han har fået direkte fra Putin.«
Datsja-diplomati
Indberetninger fra Ronald Spoglis efterfølger som amerikansk ambassadør i Rom, David Thorne, fokuserer på Berlusconis helbredstilstand, som angiveligt er svækket som følge af for mange fester. David Thorne bemærker, at Berlusconi i oktober 2009 aflyste et møde med Jordans kong Abdullah for i stedet at deltage i Putins fødselsdagsfest i Rusland. Den regeringskritiske del af pressen i Italien har derfor døbt Berlusconis udenrigspolitik datsja-diplomatiet.
Oppositionen kræver, at Berlusconi redegører for beskyldningerne i parlamentet. Men den italienske ministerpræsident afviser på forhånd vurderingerne i de lækkede amerikanske indberetninger:
»Jeg tager mig kun af italienernes og mit lands inte-resser,« udtaler Berlusconi, som torsdag besøgte den tidligere sovjetrepublik Kasakhstan. Her roste Berlusconi Kazakhstans leder, Nursultan Nazarbajev: »Jeg har set uafhængige meningsmålinger, som viser, at du, Nursultan, er værdsat og elsket af 92 pct. af landets befolkning. Det er en opbakning, som kun kan være baseret på, hvad du har opnået.«


