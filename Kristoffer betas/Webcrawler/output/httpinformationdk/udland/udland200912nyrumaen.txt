Ny rumænsk leder presset fra starten
Socialdemokraterne stod til at overtage præsidentembedet i Rumænien. Men den siddende præsident vandt kneben sejr og beskyldes nu for valgsvindel


 ROM - Søndag blev Traian Basescu genvalgt som præsident i Rumænien. Ifølge meningsmålingerne inden anden valgrunde stod udfordreren, socialdemokraten Mircea Geoana, til at vinde en komfortabel sejr, og han havde allerede søndag aften udråbt sig selv til vinder. Men da resultatet forelå mandag formiddag, havde Traian Basescu opnået genvalg med 50,37 pct. af stemmerne:
»Vores pligt til at respektere den tillid, som fem millioner rumænere har vist os, har ført til den naturlige, demokratiske og nødvendige konklusion at protestere over resultatet ved forfatningsdomstolen,« sagde en skuffet Mircea Geoana.
OSCE, som førte tilsyn med valghandlingen, mener dog ikke, at der er tegn på omfattende valgsvindel, som socialdemokraterne hævder: »Afviklingen af anden valgrunde bekræfter vores første vurdering, ifølge hvilken valget er blevet afholdt på en måde, som generelt er i overensstemmelse med OSCEs standarder,« udtaler Vadim Zdanovich, leder af OSCE's Rumænien-delegation.
Ifølge det rumænske indenrigsministerium er der foretaget to arrestationer for forsøg på valgsvindel. Ministeriet rapporterer om i alt 194 uregelmæssigheder. Flertallet af de 148.000 rumænere, der stemte i udlandet, gav deres støtte til den siddende præsident fra centrumhøjre-partiet De Liberale Demokrater, hvilket er en af forklaringerne på det overraskende resultat.
Hårdtslående populist
En videooptagelse af Traian Basescu under et vælgermøde for fire år siden, som pludselig er dukket op, har været et af de mest omdiskuterede emner i valgkampen. På videoen bøjer Basescu sig for at tale med vælgerne foran scenen, da en dreng tager mikrofonen ud af hånden på ham, hvorefter Basescu slår og skubber drengen. Selvom drengen, som nu er 15 år gammel, har bekræftet hændelsen, har flere rumænske medier, bl.a. Realitate, Rumæniens svar på CNN, antydet, at videoen er manipuleret.
Lussingen blev et sindbillede på Traian Basescus hårdtslående populisme, der er baseret på udfald mod landets etniske mindretal, navnlig roma-befolkningen. Men Mircea Geoana undlod alligevel at omtale hændelsen i valgkampen: »Jeg vil tale om politik, f.eks. den støtte som Det Nationalliberale Parti har garanteret os. Vi har allerede 65 pct. af stemmerne i parlamentet, og hvis vi vinder præsidentvalget, kan vi danne en regering, der kan tage sig seriøst af landets problemer,« sagde Geoana til den italienske avis La Repubblica inden valget.
Institutionel krise
I marts fik den kriseramte økonomi i Rumænien en tiltrængt kapitalindsprøjtning med en bevilling på næsten 20 milliarder euro fra Den Internationale Valutafond og EU, men for to måneder siden blev hjælpen suspenderet på grund af en regeringskrise. Regeringen faldt, da premierminister Emil Boc, som er blandt Traian Basescus allierede, afskedigede den socialdemokratiske indenrigsminister Dan Nica, som hævdede, at liberaldemokraterne forberedte omfattende valgsvindel i forbindelse med præsidentvalget. Mange mener, at afskedigelsen af Dan Nica skulle sikre, at Basescus folk havde kontrol med indenrigsministeriet under valget. Herefter vedtog socialdemokraterne med støtte fra de nationalliberale og partier, der repræsenterer de etniske mindretal, den første mistillidserklæring mod en siddende regeringsleder siden kommunismens fald i 1989. Siden har det politiske system været lammet af institutionel krise, som altså ikke blev løst ved valget.
Flere af de upopulære tiltag, der blev stillet som krav for den internationale hjælp, er endnu ikke blevet taget. Den ny regering er nødt til straks at vedtage en finanslov for 2010, der respekterer kravene fra Valutafonden og EU. Staten er bagud med udbetalinger af pensioner og løn til offentligt ansatte. Efter et stærkt opsving siden 2000 har det rumænske bruttonationalprodukt i det forløbne år oplevet en tilbagegang på 0,9 pct. Endvidere har Rumænien frustreret EU ved at udskyde en række påkrævede reformer af landets retssystem. Basescus første og vigtigste opgave er således at udpege en stabil regering.
Selvom han har flertal i parlamentet imod sig, er han fortrøstningsfuld:
»For mig er krisen et uvejr, og jeg betragter mig som kaptajn på det store sejlskib, som Rumænien er. Men jeg har tillid til min besætning, som består af 22 millioner rumænere. Vi vil sejle gennem uvejret og nå sikkert i havn,« siger præsidenten.

