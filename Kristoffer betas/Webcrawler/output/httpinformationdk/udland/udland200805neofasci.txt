Neo-fascismeblusser opi Italien
En politisk højrebølge har ramt Italien, der samtidig befinder sig i årtiers værste økonomiske krise - voldelige neofascistiske skinheads og elegant klædte borgmestre med hadefuld retorik er dens typiske repræsentanter
-Vi er tilbage-, hedder det i denne graffiti på en muri Napoli. Den ultra-højreorienterede gruppe Neapolis er tilsyneladende afsender.


 ROM - En ung grafisk designer, Nicola Tommasoli, døde i forgårs i Verona som offer for en neo-fascistisk gruppe efter at have afvist at give en cigaret til en skinhead. Optagelser fra et overvågnings-kamera viser, hvordan gruppens fem medlemmer slog og sparkede ham bevidstløs. Da det rygte bredte sig, at voldsmændene var en neo-fascistisk gruppe, begyndte italienerne at spørge: Er dette første forsmag på en ny slags regime? Skal vi forvente os mere af samme slags?
Anstændige borgerlige fik travlt med at insistere på, at angrebet ikke har noget at gøre med Italiens politiske højre. 
"Jeg ville være den første til at fordømme neo-fascistisk vold, hvis den eksisterede," sagde således Ignazio La Russa, en fremtrædende politiker i det postfascistiske Alleanza Nationale (AN), som sandsynligvis bliver udnævnt til minister senere på ugen. 
"Der har altid eksisteret en vis mængde vold i samfundet," erklærede en anden AN-leder, Maurizio Gasparri, og tilføjede, at advarslen om, at Italien kan være ved at vende tilbage til et klima af politisk vold blot er endnu en af venstrefløjens mange "tåbeligheder".
Men faktum er, at Italien, som engang er blevet betegnet som 'et laboratorium for dårlige ideer', har taget fat på et alarmerende nyt eksperiment. Samtidig med at nationen står i midt i, hvad der kan være dens værste økonomiske krise i efterkrigstiden, er den italienske højrefløj nu rykket tættere på magtens centrum end på noget tidspunkt siden Mussolinis fald.
Elegante jakkesæt
Det italienske højres magtfulde figurer er iført elegante jakkesæt og pastelfarvede slips og søger mod de institutionelle topposter, på samme måde som ænder drages mod vand. Gianfranco Fini, lederen af AN og manden, som engang lovpriste Mussolini som det 20. århundredes mest succesrige leder, mestrer kunsten at skifte ansigter: I sin tale til parlamentet i sidste uge, da han overtog posten som formand for parlamentet, udtrykte han sin uforbeholdne støtte til fejringen af Befrielsesdagen, dvs. den dag under Anden Verdenskrig, da Italien atter var frit for fascister såvel som nazister. Dette var endnu en statsmandsagtig gestus fra den distingveret udseende Fini, som har været fast makker med premierminister Berlusconi igennem de seneste syv år og kørt sig i stilling til at tage over efter ham.
Gianni Alemanno, hans partikollega, som for en uge siden vandt en overvældende sejr og Roms borgmesterpost, har en ungdommelig, energisk og oprigtig udstråling, men farer let i flint, hvis hans navn bliver sat i sammenhæng med f-ordet. Hvordan kan man dog laste ham for, at nogle af hans vælgere fandt på at fejre hans sejr på trappen foran Roms rådhus med sieg heil-hilsner? Ligesom Fini har Alemanno distanceret sig fra sin over 15 år gamle neofascistiske fortid. Og ligesom Fini rækker han ud mod det store varme fællesskab. I sin første tale sagde han: 
"Jeg vil være borgmester for alle romere, specielt for dem, der ikke stemte på mig ..."
At forkaste den fascistiske fortid, som Fini og hans kolleger har gjort, er ensbetydende med en forkastelse af antisemitisme og militarisme og forudsætter en utvetydig beklagelse af de overgreb, der fandt sted i Mussolini-årene. Men de gamle anskuelser hænger ved i fascismens kerneidé, og det er samme kerneidé, som får unge glatragede bøller til at lemlæste folk, der ikke vil give dem cigaretter, har langt hår eller mørk hud eller taler med syditaliensk accent.
Guido Papalia, den offentlige anklager i Verona, som efterforsker overfaldet på Tommasoli, har denne forklaring:
"Der findes en tænkemåde, som er blevet meget udbredt nu til dags, og som går ud på at forkaste alt, som er anderledes, forkaste dem, der ikke klæder sig som vi, ikke spiser som vi, ikke taler med vores udtale - alt sammen til forsvar for et system, som de uden videre påstår er bedre end alle andres, og som derfor må forsvares med vold."
At forkaste, hvad der er anderledes - det var den primitive impuls, som lå bag nazisternes antisemitisme, og det er samme impuls, som forklarer de valgsucceser, som Liga Nord har præsteret i det nordlige Italien igennem det seneste år. Ligaens første slag stod imod korruptionen i centralregeringen i Rom, og kravet var dengang løsrivelse. Men efterhånden som dette krav begyndte at fortone sig som en uopnåelig fantasi, søgte partiet nye sager at identificere sig med og landede så, med stor succes, på lokal chauvinisme.
Enkle ideer
Liga Nords borgmestre i regionen Veneto er glatte, professionelle mænd i komfortable kontorer med enkle ekskluderende ideer: Fremmede kan kun bo hos os, hvis de har et lovligt job, et hjem og en passende indkomst. Ulovlige immigranter skal smides ud fra skoler og universiteter, og deres børn nægtes dagpleje. Slør skal forbydes ved lov. Ingen moskeer skal være tilladt inden for bygrænsen. Kun personer, der taler flydende italiensk eller har italienske aner, skal kunne få statsborgerskab. Indvandrere, selv fra det øvrige EU, skal repatrieres en masse, hvis de bryder loven. Sigøjnerlejre skal rives ned ...
Walter Veltroni, Roms tidligere borgmester og nuværende formand for Det Demokratiske Parti, som led så sviende et nederlag til Berlusconi ved valget, understreger gerne den sammenhæng, der eksisterer imellem de jakkeklædte og bøllerne i støvler. 
"Der er mange bander som denne, og de er langt farligere i et kulturelt og politisk klima, hvor intolerance og had over for de svageste er principper, der bestandig holdes i hævd ..."
Gavnede kun eliten
Veltroni er ikke uden et vist medansvar. Det var hans centrum-venstrestyre i Rom, som styrede hovedstaden i de seneste 15 år, og hvis skæve prioriteringer gjorde højrefløjens triumf mulig. Veltroni og hans forgænger, Francesco Rutelli - centrumvenstres borgmesterkandidat, som blev slået i sidste uge af Alemanno - styrede byen til benefice for den postkommunistiske intelligentsia, som labbede dens endeløse film-, kunst- og musikfestivaler i sig og troede på det, når Veltroni fortalte den, at "Rom er Italiens lokomotiv", og at kultur og turisme var dette lokomotivs brændstof.
I mellemtiden var hovedparten af byens befolkning koblet fra dette kredsløb. De boede uden for byens udsøgte centrum i trøstesløse og fortvivlende grimme sovebyforstæder med ynkelige transportforbindelser, sparsomt politi, forsømmelige lokalmyndigheder og alle tegn på foragt fra den ledende elite. Sådan gik det til, at tilråbet: "Ud med sigøjnerne, ind med politiet" blev populært. Sådan gik det til, at der rejste sig et folkekrav om at få smidt de 20.000 kriminelle udlændinge ud og give byen tilbage til dens retmæssige ejere. Fascismens enkle og primitive appel har altid været til blod og jord, og sådan fungerer det den dag i dag.
Når Italien i dag har den dårligst fungerende økonomi i Vesteuropa, er det på grund af dets politikeres skammelige føjelighed over for de særinteressegrupper, der holder staten som gidsel i hver en sfære af samfundet, fra fagforeninger til universiteter, fra byggesektoren til retssystemet. Italien føler sig hensat i forfald, og det reagerer vælgerkorpset på ved at dreje skarpt til højre, men som så ofte før må alting forandres, for at alting kan forblive det samme. De, som bærer ansvaret for Italiens problemer, vil fortsætte med at mele deres egen kage, mens de, som vil komme til at lide hårdere, er dem, som er uden mindste skyld i landets genvordigheder.

© The Independent og InformationOversat af Niels Ivar Larsen og Karolina Koch Davidsen

