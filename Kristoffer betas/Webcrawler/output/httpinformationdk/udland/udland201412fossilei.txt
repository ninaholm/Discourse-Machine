Den fossile industri har ryggen mod muren
På COP20 i Lima protesterer klimaaktivister mod olieselskabernes optræden, og pensionsselskabschefer taler om en hastigt voksende bevægelse bort fra CO2-belastende investeringer
Kan de fossile selskabers energireserver ikke produceres, sælges og brændes og derigennem omsættes til penge, kan det blive risikabelt at eje aktier i selskaberne.


 Det skulle have været et af mange civiliserede debatarrangementer i COP20-byen. Repræsentanter for den fossile energiindustri skulle redegøre for nødvendigheden af fortsat at trække på kul, olie og gas. Mødet var arrangeret af International Emissions Trading Association (IETA) og havde oprindeligt den lidt gumpetunge titel ’Hvorfor afskrive fossile brændsler, når en fremtid med fossil energianvendelse med lave udledninger allerede er en realitet?’
Men så begyndte aktivister fra klimanetværket 350.org at tweete om mødet og olieselskabet Shells medvirken som sponsor og paneldeltager. Og så var fanden løs. IETA fik mødetitlen ændret til det mindre kontroversielle og knap så gumpetunge ’Hvordan kan vi forene klimamål med vækst i efterspørgslen på energi?’ Men lige meget hjalp det.
Da mødet skulle starte kl. 12.30, var det beskedne mødelokale oversvømmet af vrede aktivister og ivrige tv-fotografer, der øjnede et af klimatopmødets mere spektakulære dramaer. Ned ad gangen masede folk og forhindrede paneldeltagerne i at komme ind. Først efter udveksling af skældsord og noget, der lignede håndgemæng, udvandrede de fleste aktivister, og debatten kom i gang. Med budskabet fra bl.a. Shells repræsentant David Hone om, at fossil energi er uundværlig længe endnu, og at installation af carbon capture and storage-teknologi på kulkraftværkerne kan være med til at bremse den globale opvarmning.
Protesterne ved mødets start er symptomatisk for den mere radikale tone, der i dag præger kampen mod klimaændringer. Jo mere tydeligt det bliver, at globale klimaaftaler ikke kommer til at sikre det FN-vedtagne to graders-mål, desto mere målrettet udpeges de fossile energiselskaber som ondets rod, der må rykkes op. Med deres investeringer i at bringe nye olie- og gasfelter eller kulminer i produktion og deres lobbyisme mod politiske indgreb er det dem, der spærrer for en hurtig omstilling til grøn energi.
Det er i hvert fald, som Jamie Henn og Hoda Baraka ser det. Begge aktivt til stede her på COP20 i Lima og med i den spontane protestaktion. Jamie Henn er en ung amerikaner, uddannet i historie fra Middlebury College i Vermont og straks efter college i 2007 medstifter af netværket 350.org, hvis oprindelige mål var at bremse den globale CO2-koncentration ved 350 ppm (CO2-molekyler pr. mio. luftmolekyler). I dag har koncentrationen passeret 400 ppm, og Jamie Henn og kollegerne i netværket investerer nu kræfterne i den internationalt omsiggribende divestment-kampagne.
Hoda Baraka er ung egyptisk miljøjournalist, der i kølvandet på Det Arabiske Forår lærte, at man er nødt til at tale højt om, hvad der er selve kilden til problemer. Derfor sluttede hun sig til 350.org og kampagnen for at få investeringerne trukket ud af den fossile industri.
»For mig er det meget tilfredsstillende at kunne forholde sig direkte til årsagen til den krise, vi er kommet i. Men også at bruge kravet om at forlade den fossile energi til at tale om, hvor vi vil hen med udviklingen,« siger Hoda Baraka.
Eller i Jamie Henns formulering:
»Afviklingsbevægelsen har hjulpet til at udkrystallisere den virkelighed, at den fossile æra er på vej mod sin afslutning.«
Strandede værdier
I dag er kampagnen for at afvikle investeringerne i fossil energi ikke blot noget, som unge ihærdige aktivister dyrker i deres voksende netværk. For nylig sendte selveste formanden for Bank of England, Mark Carney, et brev til det britiske parlaments miljørevisionskomité, hvori han gør opmærksom på, at banken »vil gå dybere og bredere til værks« i sin undersøgelse af risikoen ved at investere i fossil energi.
Mark Carney henviser til de analyser, der påpeger faren for ’strandede værdier’, fordi »størstedelen af de kendte reserver af kul, olie og gas kan blive betragtet som ’ikke-brændbare’, hvis den globale temperaturstigning skal begrænses til to grader«.
Kan de fossile selskabers energireserver ikke produceres, sælges og brændes og derigennem omsættes til penge, kan det blive risikabelt at eje aktier i selskaberne, lyder ræsonnementet.
Og bekymringen for økonomisk involvering i de fossile energiselskaber breder sig i det internationale samfunds og erhvervslivs ledende lag. Forleden sagde den britiske energiminister Ed Davey, der også er her i Lima, at pensionskunders penge kan være i fare ved investeringer i fossil energi.
»Hvis pensionskasser investerer i selskaber eller banker, som selv har store værdier placeret i fossil energi, og disse værdipapirer ikke giver det udbytte, folk forventer – på grund af teknologiudvikling, der gør det grønne billigere, eller fordi verden griber ind mod CO2-udledninger – så må man beskytte disse pensionskunder og investeringer,« sagde Ed Davey til The Telegraph.
Energiministeren udpegede kul som »langt den største bekymring på kort sigt«, men kaldte også investeringer i Nordsøens olie og gas et muligt problem og talte om de fossile investeringer som måske »fremtidens subprime-værdipapirer«.
Samme sammenligning har Al Gore foretaget og sagt, at de fossile selskabers værdi »er baseret på antagelser, der er nøjagtig lige så absurde« som de amerikanske huspriser før krisen.
En rapport fra finansrådgivningsselskabet Kepler Cheuvreux estimerer, at de fossile selskaber vil lide et værditab på 28.000 mia. dollar – godt 165 billioner kr. – over de næste to årtier, hvis verden fastholder og lever op til tograders-målet.
En klar bevægelse
Til Information siger Mats Andersson, CEO for et af de største pensionsselskaber i Europa, svenske AP4, at masser af pensionsselskaber i dag overvejer, hvordan de kan gøre deres portefølje af investeringer mindre CO2-belastende og mindre sårbare over for et globalt skift fra fossile til andre energikilder.
»Jeg tror, CO2 opfattes som en risiko-faktor for ethvert selskab i dag. Jeg har aldrig oplevet så stærk interesse for dette spørgsmål som inden for det seneste år. Jeg har aldrig set en så klar bevægelse, og den er først lige begyndt,« siger Mats Andersson.
Han og AP4 er medinitiativtager til The Portfolio Decarbonization Coalition (PDC), en international koalition af offentlige pensionsselskaber, der har som mål, at institutionelle investorer med en samlet aktieportefølje på mindst 500 mia. dollar – knap tre billioner kr. – offentliggør CO2-aftrykket af deres investeringer på COP21 i Paris om et år, og at mindst 100 mia. dollar af disse investeringer på det tidspunkt er målrettet mod nedbringelse af CO2-udledningerne.
Mats Andersson taler ikke direkte om at sælge ud af fossile aktier, men hvis målet er mindre CO2, synes logikken klar.
Listen vokser
Indsigten i kombinationen af finansielle risici og klimarisici melder sig mange steder.
Det skandinaviske pensions- og forsikringsselskab Storebrand har besluttet at afhænde sine investeringer i 35 fossile selskaber, primært kul og tjæresand.
Det norske pensionsselskab KLP meddelte i sidste måned, at man sælger sine aktier i kul og investerer 500 mio. kr. mere i vedvarende energi.
Det australske offentlige pensionsselskab LGS vil afhænde sine aktieposter på 25 mio. australske dollar – godt 125 mio. kr. – i en række selskaber, der tjener penge på kul.
Den franske storbank Societé Generale meddelte forleden, at det trækker sig fra et af Australiens store nye kulmineprojekter.
Rockefeller Brothers Fund, hvis formue er baseret på olieindtægter gennem mere end 100 år, meddelte i september, at man vil ud af det fossile aktiemarked.
»Verden har ændret sig, når Rockefeller-familien beslutter, at de vil afhænde deres investeringer i fossile brændsler,« sagde chefen for FN’s klimasekretariat Christiana Figueres, på førstedagen af COP20.
Moralsk bankerot
»Alarmklokkerne ringer. Investorerne kan se, at dette ikke er bæredygtigt. De er begyndt at spørge, om det ikke ville være bedre at give pengene tilbage til aktionærerne og afvikle selskaberne,« siger Mark Lewis, forfatter til rapporten fra Kepler Cheuvreux.
Faktisk har en gruppe aktionærer i Exxon for nylig indleveret et forslag til den kommende generalforsamling om, at olieselskabet ikke investerer i nye oliefelter, men i stedet udbetaler midlerne som udbytte til aktionærerne – de vil have deres penge, mens de er der.
De fossile selskabers svar på den voksende bølge af mistillid til deres projekter er, at det er ganske urealistisk at forestille sig, at verden faktisk vælger at holde sig inden for det tilbageværende CO2-budget og tograders-målet, fordi det er urealistisk at afvikle afhængigheden af kul, olie og gas så hurtigt, som det vil fordre.
Dertil kan kulforbruget gøres klimavenligt ved at indfange og deponere CO2-udledningerne via CCS-teknologien. Så derfor er investeringerne i fossile aktier ikke truet, som det hævdes.
Hos klimanetværket 350.org, hvis divestment-kampagne p.t. har tilslutning fra bl.a. 16 universiteter, 34 byråd, 30 fonde og 65 religiøse organisationer, svarer man, at man selvfølgelig ikke kan tvinge den fossile industri økonomisk i knæ via afhændelse af fossile aktier. Men man kan være med til at drive den til moralsk bankerot.
»Vi ønsker, at denne industri bliver frataget sin samfundsmæssige licens til at ødelægge atmosfæren og klimaet. Og med det momentum, vi oplever nu, tror vi på, at omstillingen pludselig kan løbe hurtigt,« siger Hoda Baraka.

