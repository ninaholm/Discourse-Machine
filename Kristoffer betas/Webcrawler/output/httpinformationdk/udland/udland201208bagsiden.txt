Bagsiden: Paul Ryans brede skuldre
Paul Ryans brede skuldre debatteres på onlinemedier og i USA. For har den republikanske vicepræsident-kandidat mon virkelig brug for så meget plads i sit jakkesæt?


 Nogle mennesker ser sig i spejlet og tænker, at de er større eller mindre, end de i virkeligheden er. Sådan er det måske også for den republikanske kandidat til posten som vicepræsident, Paul Ryan, hvis tilsyneladende lidt for store jakkesæt har vakt debat de seneste dage
Om Paul Ryans billede af sig selv er fuldstændig urealistisk, eller om der er andre grunde til hans hang til store klæder, har skribenter og netbrugere i flere medier spekuleret over.
På avisen The Guardians hjemmeside har en artikel om Ryans tøjvalg givet anledning til en decideret brainstorm blandt læserne i kommentarsporet om, hvorfor han ifører sig de store jakkesæt. Nogle læsere har brugt udelukkelsesmetoden:
Med en fedtprocent på mellem seks og otte og daglig træning, kan det ikke være, fordi Paul Ryan har lidt ekstra på sidebenene, som han forsøger at skjule med de store jakkesæt.
Og det kan heller ikke skyldes, at han ikke har råd til et skræddersyet jakkesæt. Man skulle ikke mene, at det republikanske valgbudget ville vælte af en sådan udgift, påpeger flere læsere i kommentarfeltet.
Los Angeles Times hæfter sig ved, at der er sket en udvikling, når en mandlig politikers valg af tøj bliver omtalt. I december 2010 satte Hillary Clinton en journalist, som spurgte, hvem der havde designet hendes tøj, på plads:
»Ville du nogensinde stille en mand det spørgsmål?» spurgte Hillary Clinton journalisten.
Nu tilfalder opmærksomheden altså også mandlige politikeres tøj.
»Paul Ryans posede jakkesæt får ham til at ligne en lille dreng, der er druknet i sin fars tøj,« stod der i en artikel i Los Angeles Times for et par dage siden.
Hulken
Der er fantasifulde bud på Paul Ryans valg af tøj, når man scroller langt nok ned i kommentarfeltet på The Guardians artikel om hans påklædning.
En læser mistænker Paul Ryan for at have en indre Hulk i sig – den grønne tegneseriefigur, der under sine vredesudbrud svulmer op og får overnaturlige kræfter.
»Kunne det ikke være sådan, at når han bliver vred, så får han et Hulk-øjeblik; han bliver grøn og stor? En Hulk kan slide en hel garderobe op på en uge, hvis han tager tøj på i normal størrelse. At bruge lidt oversize-tøj giver mening. Helt ærligt, hvilket andet råd ville hjælpe for at undgå pinlige situationer, hvor man pludselig står med iturevet tøj?« skriver læseren, der kalder sig SymbolOfDawn.
Hvis Hulk-teorien holder, kunne man forestille sig, at Paul Ryan har haft brug for et stort jakkesæt, da hans partifælle Todd Akin tidligere på ugen udtalte, at kvinder der bliver voldtaget, har biologiske værn mod graviditet. Dén kommentar har ikke vist sig at være særlig gavnlig for republikanerne i meningsmålingerne.
En anden læser af The Guardian mener, at Paul Ryans tøjvalg rent faktisk kan gå hen og afgøre det amerikanske præsidentvalg:
»Når Paul Ryan ligner en, der tager tøj på i blinde og historien om Mitt Romneys køretur med sin hund på taget hænger ved, er der en chance for, at Obama kan vinde valget helt uden at tale om republikanernes forfærdelige politik,« siger læseren, der kalder sig Gordomania.

