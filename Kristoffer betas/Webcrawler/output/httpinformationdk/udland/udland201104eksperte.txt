Eksperter: Dansk skolesatsning i Helmand bringer børn i fare
I de roligere dele af Afghanistan er skoler ikke nødvendigvis problematiske. Men i konfliktfyldte regioner som Helmand-provinsen risikerer børn at blive gidsler i militsernes kamp mod den afghanske regering og de internationale styrker, vurderer eksperter
Skoler kan blive en succes, hvis de etableres i områder, hvor der er stabilitet. Men der er stor risiko forbundet med at sende børn i skole i konfliktfyldte områder som netop Helmandprovinsen i Afghanistan, hvor de danske soldater er udstationeret.


 20 skoler i Helmand-provinsen i det sydlige Afghanistan modtager særlig støtte fra Danmark.
Men spørger man eksperter, er der en stor risiko forbundet med at sende børn i skole i konfliktfyldte områder som netop Helmand, hvor de danske soldater er udstationeret.
»Jeg ville være meget  tilbageholdende med at  bygge skoler i det sydlige Afghanistan, fordi det sætter børn i en meget problematisk situation,« siger en af Europas førende Afghanistan-eksperter Conrad Schetter fra Bonns Universitet til  Information.
»Man kan bygge skoler i dele af det nordlige og centrale Afghanistan uden problemer, men når man gør det i target areas som Helmand, sætter man automatisk børn i en situation, hvor de kan ende som ofre i en krig mellem oprørere på den ene side og regeringen og de internationale styrker på den anden side,« tilføjer Conrad Schetter.
Som Information kunne fortælle i går, belyser lækkede amerikanske efterretningsrapporter fra Afghanistan i detaljer, hvordan Taleban og andre afghanske militser fører en systematisk volds- og trusselskampagne mod afghanske skolebørn, deres forældre og deres lærere.
Helmand er et af de området i Afghanistan, hvor Taleban står stærkest. Samtidig er uddannelsesbistand til Helmand en prioritet for Danmark, oplyser Udenrigsministeriet, og i alt bruger Danmark ifølge ministeriet omkring 20 millioner kr. om året på at medfinansiere 20 skoler i provinsen.
Genstand for konflikt
To gange i løbet af 2010 og  senest i januar i år blev danskfinansierede skoler i Helmand angrebet, og Søren Schmidt, Afghanistan-forsker og ekstern lektor på RUC, fremhæver ligesom Conrad Schetter skolerne i den sydlige del af landet som særlig problematiske.
»I det sydlige Afghanistan er det ikke et spørgsmål om, at der er mangel på fysiske skoler, men oftere handler det om, at de skoler, der er blevet bygget, bliver brændt ned eller på anden måde forhindret i at blive brugt,« siger han.
Søren Schmidt understreger samtidig, at der er områder i Afghanistan, hvor børn ikke løber en stor risiko ved at gå i skole.
»Det er med andre ord ikke sådan, at man slet ikke kan og skal bygge skoler i Afghanistan. Man skal bare være klar over, at det kan være problematisk i nogle af de områder af landet, hvor Taleban står stærkt og vil forsøge at bruge skolerne i deres kamp mod den afghanske regering og de internationale styrker,« siger han.
I skole med magt
Den vurdering deler den forhenværende amerikanske topdiplomat Matthew Hoh, der nu er chef for Afghanistan Study Group. Han pointerer, at det ikke nødvendigvis er problematisk at placere skoler i selv konservative dele af landet, hvis områderne ikke er voldsomt konfliktramte:
»Skoler kan blive en succes, hvis de etableres i områder, hvor der er stabilitet. Erfaringen viser for eksempel, at det godt kan lade sig gøre at drive skoler i konservative pashtunske områder som Uruzgan, men i områder som Helmand bliver skolerne genstand for ideologisk konflikt,« siger Matthew Hoh.
At lokale afghanere i den sydlige del af landet kan føle sig som gidsler i Talebans kamp mod den centrale regering og de internationale styrker, blev senest bekræftet tirsdag i denne uge.
Det canadiske nyhedsbureau Postmedia News kunne rapportere fra et møde mellem ældrerådet i byen Salavat i den sydlige Kandahar-provins og guvernøren i distriktet. En del af ældrerådet afviste at sende byens børn i den canadisk finansierede skole, fordi de mente det ville være at »invitere til angreb fra Taleban«, og det fik ifølge nyhedsbureauet distriktsguvernøren til at true lokalbefolkningen med at »hente hæren og politiet til jeres hjem og slæbe jeres børn i skole«.

