Obama tænker økonomi på en tredje måde
Barack Obama har både fået skudt i skoen, at han vil have for meget marked og for meget stat. Ingen af delene er rigtigt, lyder det fra en økonomisk rådgiver. USA's kommende præsident er hverken som Friedman eller Keynes. Obama er 'libertariansk paternalist'


 Alt handler om økonomi i USA. Præsidentvalget blev afgjort af økonomien og Barack Obamas første altoverskyggende opgave bliver at tage sig af finanskrisen, og den recession den amerikanske økonomi befinder sig i lige nu.
Men hvor står USA's kommende præsident egentlig, når det kommer til økonomien?
Lederen af den store amerikanske arbejdstagerorganisation A.F.L-C.I.O, John Sweeney, har sagt, at USA's kommende præsident er håbløst flettet ind i erhvervslivets interesser og deres drømme om frie markedskræfter uden bånd. 
Kimberley Strassel, der er en af avisen Wall Street Journals redaktører, har på den anden side skrevet i en leder, at Obama er en trussel mod de samme markedskræfter, fordi han er knyttet til en forældet økonomisk tankegang, hvor mere stat og stigende offentligt forbrug er løsningerne på alt.
Forvirringen virker total. Er Barack Obama for mere marked eller mere stat?
Battle of the Bobs
Obama er ikke den første demokrat, der er blevet tvunget til at tage stilling til det spørgsmål. Faktisk har spørgsmålet splittet Demokraterne, siden den nu næsten mytiske Battle of the Bobs: 
Her kæmpede Bill Clintons arbejdsminister Robert (Bob) Reich, der som traditionel demokrat var for mere statslig intervention, med Clintons finansminister Robert (Bob) Rubin, der var for mindre offentligt forbrug og regulering, om Clinton-administrations retningslinjer. Dengang for 15 år siden vandt Rubin kampen, men stridens kerne splitter stadig den dag i dag Det Demokratiske Parti.
Obama selv glider elegant uden om, når han bliver bedt om at forholde sig til striden.
"Min grundlæggende økonomiske teori er pragmatisme. Jeg fokuserer kun på, hvad der virker." 
Som flere kommentatorer har påpeget, er det svar i virkeligheden et slags 'ikke-svar' - i hvert fald for de der tænker i diktonomien marked-stat. For det, økonomer mener 'virker', er altid afhængigt af, om økonomerne anvender teori, hvor mere marked eller mere stat er målet.
Alligevel fortæller Obamas svar mere om den nye præsidents økonomiske politik, end det umiddelbart lyder til. For Obama og hans økonomiske rådgivere vil hverken sætte markedet frit eller regulere markedet. De vil bruge staten til at bevæge folk i de rigtige økonomiske retninger på markedet. Libertariansk paternalisme, kalder folkene omkring Obama selv denne økonomiske tankegang, der hverken har markedet eller staten som mål. 
Irrationelle mennesker
Tankegangen har dybe historiske rødder, men Obama stødte første gang på den, da han som ung jurist fik ansættelse på University of Chicago. 
Et universitet, der om noget er berømt for sin lange række af neoliberale økonomer med nobelprismodtager Milton Friedman i spidsen. Alle økonomer, der tror på, at de bedste betingelser for økonomien er det frie marked, hvor det egoistiske, men rationelle individ kan udfolde sig begrænset af så få bånd som muligt. Sådan ser Chicago-økonomer på verden. 
I hvert fald de fleste af dem, for med tiden er der på det økonomiske institut også opstået en opposition til det neoliberale syn. 
En af de første i opposition var professor i økonomi Richard Thaler, der op gennem 1970'erne og 80'erne i flere og flere forsøg så, at mennesker på ingen måde handler rationelt i økonomiske sammenhænge.
"Mange mennesker slår selv deres græs for at spare 10 dollars, men de kunne aldrig finde på at slå andres græs for at tjene 10 dollars. Lad mig give et andet eksempel: Hvis der står på en salami, at den er 90 procents fedtfri, køber mange flere den end, hvis der står at den indeholde 10 procents fedt," har Thaler sagt til avisen Financial Times om de forhold ved menneskets irrationelle økonomiske adfærd, der fik ham til at se sig om efter andre teorier end den neoliberale, der altid ser på mennesket som 100 procent rationel.
Inspireret af de israelske socialpsykologer Amos Tversky og Daniel Kahneman begyndte Thaler at studere de forhold, der har betydning for, at mennesker opfører sig forskelligt i forskellige situationer på trods af, at de har de samme beløb og informationer til rådighed. På den måde blev økonomi og psykologi kombineret og den såkaldte adfærdsøkonomi (behavioral economics. red.) grundlagt.
Venskabelige puf
I kredsen omkring Richard Thaler var også juraprofessoren Cass Sunstein, der introducerede Thaler og Obama til hiandnen. Richard Thaler har siden fungeret som økonomisk guru og intellektuel sparringspartner for Obama. Han har ikke haft nogen formel funktion i Obamas kampagne, men Thaler har haft stor betydning for, at Austan Goolsbee, en yngre professor i økonomi fra University of Chicago, blev udnævnt til økonomisk toprådgiver for Obama. 
Goolsbee var i første omgang elev af Richard Thaler, og forskede siden frem til sin ansættelse i Obamas stab i samme med Thaler i adfærdsøkonomi.
Det, Thaler og Goolsbee er kommet frem til i deres forskning, er, at Friedmans ide om, at markedet kan korrigere sig selv, er god nok. Problemet starter først i det øjeblik, hvor irrationelle mennesker ubegrundet begynder panisk at sælge alle deres aktier, køber boliger til overpriser, trækker deres penge ud banken eller på andre måder handler overilet. Så regulering er der brug for, bare ikke af markedet, men af menneskene i markedet. 
I bogen 'Nudge' fra i år (puf, red.) skriver Thalersammen med Cass Sunsteinom, hvordan der er behov for at opstille 'strukturer af muligheder', der puffer folk i den rigtige retning. 
"Libertariansk paternalisme handler om at skabe så meget klarhed som muligt og skabe de rette betingelser for at foretage valg. Ikke om at tvinge folk," fortæller Richard Thaler og peger bl.a. på Obamas forslag om at gøre finanssektoren mere gennemskuelig - ikke mere reguleret understreger Thaler - og give borgere bedre overblik over, hvordan de kan opnå energibesparelser, som typiske eksempler på, hvordan Obama vil puffe folk i den rigtige økonomiske retning.
" Det er afgørende at give folk incitamenter, der trækker i retning af det rationelle og væk fra det irrationelle. Det gør man ved at give folk de bedst mulige betingelser for at træffe frie valg. For det frie valg er helt afgørende i forhold til at balancere staten, der ellers bliver for egenrådig. Men når det er sagt, så er der ingen tvivl om at alle kan have gavn af et lille venskabeligt puf," lyder det fra Richard Thaler. 

