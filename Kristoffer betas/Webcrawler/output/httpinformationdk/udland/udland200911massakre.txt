Massakre skaber usikkerhed om valg
I skyggen af sidste uges massakre handles de sidste aftaler af  i Fillippinerne, før opstillingsfristen til næste års valg i dag ud-løber. I befolkningen er der frygt for, at sikkerhedstruslen kan udnyttes til en tilbagevenden til tidligere tiders undertrykkelse
Rundt om i Fillippinerne har folk protesteret over massakren i Mindanao, og blandt de unge i bl.a. Iligan er der frygt for, hvad de langsigtede konsekvenser kan blive.


 MINDANAO - På hovedvejen mellem Misamis Oriental og Cagayan de Oro i Filippinernes største øgruppe Mindanao stod i weekenden bemærkelsesværdigt mange og bemærkelsesværdigt nye biler parkeret. Alle med de obligatoriske sorte ruder. På denne kyststrækning i den relativt mere velstående og fredelige del af den konflikthærgede region - der mandag var vidne til en af de største og mest brutale massakrer i nyere tid - samledes familieklaner i weekenden til de sidste diskussioner inden opstillingsfristen til valget i 2010 udløber i dag (1. dec.).
På en havnerestaurant i udkanten af universitets- og middelklassebyen Cagayan de Oro holder en mindre familie møde. Havet er brunt efter regnskyl i bjergene, og der går folk rundt med net i vandet og samler krabber. Det er en stille og varm dag, og var det ikke for navnet 'Ampatuan', der med jævne mellemrum kan skelnes fra de mumlende samtaler mellem mændene, der hænger i mindre klynger op ad rækværket mod havet, ville Mindanao i dag føles som et paradis af velstegte fisk, sol og søndagsro. Valgtid får altid nervene og våbnene til at sidde løst i Mindanao. Men i år har et massedrab på mindst 57 ubevæbnede kvinder, journalister, advokater  og udenforstående civile fået stemningen kørt helt ud over kanten, allerede inden alle kandidater er opstillet.
Andal Ampatuan Jr., den ældste bror fra en af de mest magtfulde familier i den autonome muslimske region i Mindanao (ARMM), er mistænkt for at have beordret drabene på den gruppe, der var sendt af sted for at opstille en kandidat fra en rivaliserende klan. Andal Jr. har nu overgivet sig til politiets varetægt, men nægter sig skyldig. Han har hyret 40 advokater, og retssagen forventes at blive omfattende og langvarig.
'Stadig venner'
Ampatuan-familien er nære allierede til præsident Gloria Macapagal-Arroyo, der på den ene side har fordømt massakren i stærke vendinger - og på den anden side sagt, at selv hvis de er skyldige, vil de »stadig være hendes venner«.
Ni andre fra Ampatuanfamilien er indtil videre sat på myndighedernes watchlist, hvilket bl.a. betyder, at de skal forhindres i at rejse ud af landet.
Statsanklageren har meldt ud, at de nu har tilstrækkelige beviser til at indgive en officiel anklage mod Andal Jr.:
»Han gav instruktionerne, han var på stedet, da konvojen blev stoppet, og han var blandt de, som deltog i drabene,« siger Acting Justice Secretary Agnes Devanadera om statsanklagernes indledende undersøgelser. Ifølge Devanadera er Andal Jr.'s egne mænd blandt hovedbevismaterialet - nemlig »øjenvidner, der selv tog del i myrderierne«. Hver dag træder nye vidner frem, og deres udsagn peger på, at massakren var planlagt lang tid i forvejen - og dermed burde have kunnet være afværget af de lokale myndigheder. Maguindanao er spækket med checkpoints bemandet af regeringshæren og det nationale politi, så det er svært at forestille sig, hvordan hundrede bevæbnede mænd med en gravko kan bevæge sig uset rundt.
Blandt de anklagede i forbindelse med massakren er også mindst fem højtstående politifolk fra Maguindanao, hvoraf to nu har indrømmet, at de var i området, da massakren foregik. To ledende militærfolk i Maguindanao er også blevet fritaget for tjeneste - dog understreges det, at de ikke er sigtet for noget.
Siden tirsdag har spekulationer om, hvorvidt Arroyo kunne og ville gå imod Ampatuanklanen, svirret både i nationale medier og blandt lokalbefolkningen. Hendes folk har da også lige indtil nu forsøgt at nedtone anklagerne mod Andal Jr., blandt andet ved at dreje mistanken mod oprørsgruppen Moro Islamic Liberation Front (MILF). Et fantasifuldt påfund, eftersom Ampatuan-familien i vid udstrækning har opbygget sin magt - og sit våbenlager - ved at alliere sig med regeringshæren og den siddende administration imod de muslimske oprørsgrupper i området. At MILF nu skulle hjælpe Ampatuan-klanen mod den rivaliserende Mangudadatu-klan er mildt sagt tvivlsomt. I weekenden samledes også flere muslimske organisationer i Mindanao i protester mod massakren - især det store antal kvinder og civile blandt de dræbte har affødt vrede reaktioner.
Arroyo får under alle omstændigheder svært ved at undgå en seriøs undersøgelse af denne seneste makabre udskejelse fra en af Mindanaos utallige krigsherrer. Søndag ankom et hold uafhængige advokater i selskab med formanden for The Commission of Human Rights i Philippinerne til Cotabato City nær det sted, hvor massakren fandt sted, for at foretage deres egen selvstændige undersøgelse.
Og hverken lokalbefolkningen eller de Manila-baserede medier lod sig narre af den såkaldte afvæbning af næsten 400 af Ampatuans folk. De våben, der blev indleveret, er lange, gammeldags rifler i stakkevis. Våben ingen i provinsen har set i årtier. De våben, som de lokale krigsherrers folk bærer, er kortere automatvåben af meget ny dato samt AK47'ere.
Forvandlet til kirkegård
Især de unge generationer i Mindanao har fået mere end nok af tingenes tilstand. Lørdag aften i Iligan mødtes en flok fra gruppen AKMK ( alliancen af unge for fred i Mindanao) efter øvetid i deres band. Ris, saltede fisk og agurkesalat bliver hurtigt kastet indenbords inden de stuver sig sammen i en lille hvid vogn. Med sig har de spande med klister og hjemmelavede plakater. På en time er alle trafikknudepunkter i byen fyldt op med budskaber som »Retfærdighed for ungdommen i Maguindanao«, »Stop krigen, skab fred« samt krav om sikkerhed for frie valghandlinger. Og til familieklanerne, der mødes i deres  sortrudede biler for at handle alliancer af, lyder de unges budskab på plakaterne: »Vores stemmer er ikke til salg«.
AKMK-aktivisterne er trætte af, at deres by »bliver forvandlet til en kirkegård«, som en af dem udtrykker det, når klokken nærmer sig 10 om aftenen. De mennesker, der har et hjem, bliver inden døre. De er bange for bomber, for kidnapninger, for forsvindinger og for at blive skudt af tilfældige gangstere, hvis våben ofte bærer regeringshærens mærke.
Men især er de unge nervøse for, at det regime, deres forældre voksede op under, skal vende tilbage:
»Arroyo har stærke allierede både blandt klanerne og kongresmedlemmerne, og hun har mange tricks i ærmet til at fastholde grebet om magten,« siger Cha fra AKMK, der frygter, at den midlertidige undtagelsestilstand, der er indført i provinserne Sultan Kudarat og Maguindanao samt Cotabato City vil blive udvidet til hele landet og gjort permanent, ligesom under Marcos-diktaturet.
Også Lara Fransisco Jr. fra Crisis States Research Center ved London School of Economics advarer mod undtagelsestilstanden i en analyse på portalen MindaNews:
»Til dem, der presser på for begrænset undtagelsestilstand i Maguindanao, pas på, hvad I ønsker jer. At have en overflod af tropper i området kan i bedste fald skabe en overfladisk fred. I værste fald kan det facilitere samme type valgsvindel i 2010 som tidligere, eller priviligere dominerende klaners våbenmagt over andre«.
Massakren i Maguindanao viser ifølge Lara Fransisco Jr. »den filippinske stats svaghed« og ikke mindst »at voldsspiralen ikke vil stoppe, så længe der ensidigt sættes lid til lokale stærke mænd«.


