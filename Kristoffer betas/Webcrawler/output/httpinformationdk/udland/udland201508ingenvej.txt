Ingen vej uden om et græsk nyvalg
Grækenland har med en omfattende reformpakke sikret sig adgang til sin tredje hjælpepakke, men prisen er, at regeringspartiet Syriza splittes. Grækerne skal øjensynligt igen vælge nyt parlament


 Efter en 24 timers maratondebat i det græske parlament vedtog 222 af 300 dødtrætte græske parlamentarikere i går en 360 sider lang reformpakke, som selv finansminister Euklid Tsakalotos ikke havde det fulde overblik over. Stort set alle græske ministerier har bidraget til reformpakken, som er betalingen for de 86 milliarder euro, der skal holde Grækenland flydende i de kommende tre år.
Ud over de betænkelige højere moms- og skatteudgifter for den almindelige græker er mange øvrige reformer baseret på sund fornuft. Det er svært at være uenig i, at også skibsredere skal betale skat, at skatteinddrivningen skal strammes op, og at statistikmyndighederne skal være uafhængige af politisk indblanding. De fleste grækerne nikker ja til de dele af pakken, der ikke rammer deres personlige økonomi. Fire ud af fem grækere ønsker trods alt at forblive inden for euroen og ser temmelig nøgternt på, at de ekstra vrid på skatte- og momsskruerne er en del af betalingen for det fortsatte euromedlemskab. Vreden kan så rettes mod EU og Tyskland, en vrede, som Tsipras-regeringen hidtil dygtigt har udnyttet til egen fordel. Nu er det så op til de øvrige 18 eurolandes regeringer oven på gårsdagens finansministermøde i Bruxelles at give det endelige grønne lys for pengene til Grækenland.
Skrotter valgløfter
Prisen for reformpakken, der skrotter en række valgløfter, er den nært forestående splittelse af Syriza-partiet. Mindretallet består af spare- og reformmodstanderne og drakmetilhængerne, mens flertallet dannes af den tiltagende pragmatiske og reformparate pro-eurofløj. Sejren i går i parlamentet var ledsaget af et nederlag for premierminister Alexis Tsipras, der var større end ventet. Med kun 118 af regeringens 162 parlamentarikere bag sig røg han under de krævede 120 pladser, som forfatningen foreskriver, at en regering selv skal kunne mønstre.
Der er nu ingen vej uden om en tillidsafstemning i det græske parlament. Den kan komme umiddelbart efter skæringsdatoen den 20. august, hvor den tredje hjælpepakke gerne skulle være vedtaget, således at et lån på 3,2 milliarder euro kan udbetales.
Taber Tsipras denne kommende tillidsafstemning, hvilket er det mest sandsynlige, må han gå af og udskrive nyvalg, hvilket allerede kan ske til september. Her kan han til gengæld regne med sejr i det fjerde valg på under fire år. For selv om der er mange skuffede Syriza-vælgere, så er en tilbagevenden til drakmen ganske rigtigt et »økonomisk selvmord«, som Alexis Tsipras har påpeget.
Danner Syrizas venstreplatform deres eget parti, kan det kun tiltrække knap hver tiende vælger. For grækerne vil hellere belønne Alexis Tsipras for at have truet, ydet modstand og talt Grækenlands selvstændige stemme op. Efter truslen om grexit, med forhaling af forhandlinger og med folkeafstemningen var der heller ikke flere typer trusler tilbage i en situation med de lukkede banker. At befolkningen i starten af juli fulgte regeringens nej-kampagne, handlede i mindre grad om det abstrakte afstemingsspørgsmål. Det var en tillidserklæring til Alexis Tsipras med underteksten: »Før os ud af moradset.«
Tsipras’ spændetrøje
Tsipras har taget opgaven på sig ved at gå fra at være idealist til at være realist i en opdateret 2.0-version. Efter et halvt år ved magten blev det umuligt at give andre skylden for den truende statsbankerot. Nu skal der leveres resultater, hvilket påtvinger venstreradikale Syriza en snert af det hjemlige Radikale Venstre: Reformvillighed og socialliberalisme. Om den tredje hjælpepakke på fem år nu også virker, er et åbent spørgsmål – for græske politikere er eksperter i at sige det det ene og gøre noget andet og udvande reformer til ukendelighed. Men med længden over tre år og med nidkære EU-partnere hængende over sig har den tredje hjælpepakke muligheden for at give befolkningen det, de stemte på i januar: Dybtgående forandringer af den græske stat. Men kun hvis regeringen selv ønsker det.
For Tsipras har iscenesat reformpakken som en spændetrøje, der er snøret stramt af semi-sadistiske EU-partnere. Nu får han tre år til at få landet til at føle sig nogenlunde godt tilpas i denne spændetrøje, men også høste de politiske gevinster, der følger med. Bliver de rige beskattet retfærdigt, er der sejre at sælge.
Tsipras’ nye linje har også taget noget af luften ud af den notoriske konfrontation mellem regering og opposition og givet noget så uhørt som brede politiske forlig; det er nyt i Grækenland.
Overtager en kommende Tsipras-regering også selv ansvaret for reformerne, anviser det også en vej ud af den følte offerrolle, der har lammet grækerne.

