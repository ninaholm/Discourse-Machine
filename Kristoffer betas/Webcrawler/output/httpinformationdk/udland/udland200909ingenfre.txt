Ingen fred, men god mulighed for et foto
Barack Obama, Benjamin Netanyahu og Mahmoud Abbas mødes i dag i New York. Forventningerne til fremskridt er i bund
USA's præsident Obama har en stor udfordring foran sig, når han mødes med Israels premierminister Benjamin Netanyahu og den palæstinensiske selvstyrepræsident Mahmoud Abbas. Forventningerne til mødet er fra begge sider helt i bund.


 Israelske og palæstinensiske ledere er rejst til New York for at mødes med USA's præsident, Barack Obama.
Der har i ugevis været snakket om et topmøde mellem de tre i forbindelse med FN's Generalforsamling, men nu, hvor det endelig er aftalt, er forventningerne til konkrete fremskridt meget små.
Der er mest af alt tale om en mulighed for at tage et foto, som den israelske avis Maariv skriver. Noget af den samme holdning synes der at være i den israelske premierminister, Benjamin Netanyahus kontor. Her siger kilder ifølge avisen Haaretz, at mødet i dag ikke vil »søsætte nye forhandlinger eller dreje sig om betydelige nye detaljer«.
Forskellen, når det gælder bosættelser og rammen for forhandlinger, er fortsat stor, siger kilderne.
Den palæstinensiske selvstyrepræsident, Mahmoud Abbas, har længe holdt igen med et formelt møde med Netanyahu. Palæstinenserne har krævet, at byggeri i de israelske bosættelser på Vestbredden, som har været besat af Israel siden 1967, først indstilles.
Hårdknude
Obama har også opfordret Israel til at stoppe al byggeri for at få gang i fredsprocessen, men Netanyahu har afvist. Hans embedsmænd har dog talt om at fastfryse byggeriet i en begrænset periode. Palæstinenserne har så alligevel sagt ja til mødet, men det er ikke fordi, Abbas mener, at der er muligheder for fremskridt.
»Det bliver et formelt møde, for vi ønsker ikke at skuffe den amerikanske administration, der ønsker mødet. Det betyder ikke, at fredsforhandlingerne genoptages,« siger en anonym palæstinensisk embedsmand til nyhedsbureauet AFP.
Og palæstinenserne skal næppe vente, at Netanyahu kommer til mødet med en opblødning i sin bosættelsespolitik.
»Der er nogle politikere, som ser det at indstille byggeri eller opgive nationalt territorium i Judæa og Samaria som en værdi, noget der kan hjælpe Israel,« siger Netanyahu-rådgiveren Nir Hefetz til Israels hærs radio.
Sådan ser premierministeren ikke på det, påpeger rådgiveren, som anvender de israelske termer for Vestbredden.
»Han regner bosættelserne i Judæa og Samaria for zionistisk foretagsomhed og bosætterne i Judæa og Samaria for sine - vore brødre.«
Siden Obama rykkede ind i Det Hvide Hus i januar, har han og hans regering forgæves forsøgt at få israelere og palæstinensere til at sætte sig til forhandlingsbordet for at snakke sig frem til en løsning, der kan afslutte den mangeårige konflikt.
I sidste uge var Obamas særlige Mellemøstudsending, George Mitchell, i regionen for at forsøge at få parterne ud af dødvandet. Men han rejste hjem igen, tilsyneladende tomhændet.


