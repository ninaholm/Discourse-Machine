Europas unge tvinges hjem til mor og far
Overalt i Europa tvinger krisen flere og flere unge til at flytte hjem til mor og far igen. Over en fjerdedel af alle unge briter mellem 20 og 34 år boede i 2013 hos deres forældre – en markant stigning siden 2008. Det ofte ufrivillige bofællesskab sætter både de unge og deres forældre under pres, siger eksperterne 
 
	Lewis Bush i sit børneværelse i forældrenes hus, som nu også er blevet hans bopæl som voksen. Flere og flere unge briter flytter hjem til mors kødgryder, fordi de ganske enkelt ikke har råd til at bo andre steder


 
	Lewis Bush, 26 år, finder hjemmevant den italienske espressokande og mælkeskummeren frem fra et skab i det rummelige køkken og tænder op for gaskomfuret.

	Det er ikke så mærkeligt, at han føler sig hjemme, for han har boet her hele sin barndom – i værelset på første sal med den høje seng med skrivebordet og den indbyggede garderobe nedenunder.

	Nu er han, efter tre år som udeboende historiestuderende på Warwick University efterfulgt af en periode som FN-ansat i Geneve, igen tilbage i sin mor og stedfars victorianske villa i Peckham, Sydlondon. Trods en relativ god, men svingende, indtægt som freelancefotograf og -skribent er huslejen i London ganske enkelt vokset hurtigere end hans indtjening. Som konsekvens har han derfor, som 26 procent af landets unge mellem 20 og 34 år, måttet flytte hjem på børneværelset igen.

	»Jeg bor stadigvæk i det værelse, jeg boede i, da jeg var 10. Det er lidt mærkeligt,« siger han og tilkendegiver, at livet med mor og far er mere restriktivt, end da han boede ude.

	»Det hjælper, at jeg ikke er typen, der har behov for at holde store fester. Jeg forsøger at holde det på et civiliseret niveau – inviterer venner til middag eller filmaften, men det kræver planlægning og hensyntagen. Og det med kærester er mere tricky,« tilføjer den tænksomme unge mand, mens han sætter bordskånere på bordet, inden han serverer en dampende varm cappuccino.

	»Det er et skandinavisk teaktræsbord, så jeg har fået besked på altid at bruge bordskånere,« siger han med et smil.

	Flere vender hjem

	Det er især siden finanskrisens udbrud, at de unge har valgt at blive boende hos deres forældre – eller flytte hjem igen, hvilket har givet dem navnet ’boomerang-generationen’. Siden 2008 er antallet af hjemmeboende mellem 20 og 34 år steget fra 23 til 26 procent, viser tal fra Office for National Statistics (ONS). I gruppen af 20-24 årige bor 49 procent nu hjemme, en stigning på syv procent siden 2008.

	En af årsagerne er den høje ungdomsarbejdsløshed, vurderer ONS, men ikke desto mindre viser statistikkerne, at 72 procent af de 20-34-årige hjemmeboende arbejder.

	Årsagen til stigningen er derfor ikke alene manglende indtægt, påpeger eksperterne, men det faktum at reallønnen for yngre mennesker er faldet mest under krisen, koblet med et stadig stigende boligmarked – både hvad angår ejer- og lejemarkedet.

	Ifølge hjemmesiden Gumtree, hvor udlejere kan udbyde boliger, steg gennemsnitsprisen på en lejebolig med 13 procent fra slutningen af 2012 til slutningen af 2013. Gennemsnitligt blev toværelses lejligheder udbudt for £1.211 om måneden og treværelses lejligheder for £1.605 (hhv. 10.870 kr. og 14.406 kr., red).

	Købemarkedet er om muligt værre. Ifølge organisationen Shelter vil det tage 14 år for en gennemsnitlig ung at spare op til udbetalingen til et hjem i Storbritannien. I London vil det tage 29 1/2 år for en single at spare op til udbetalingen på 20 procent til et gennemsnitshus.

	At flere og flere unge som resultat vælger at blive boende hjemme længere har konsekvenser både for den unge selv og forældrene, siger Jenny Pennington, researcher i tænketanken IPPR i London og medforfatter af rapporten No Place To Call Home fra 2012.

	»De unge fortæller om en generel følelse af ikke at kunne vokse op og bevæge sig op på det stadie i deres liv, hvor de føler, at de er nået til,” fortæller Pennington, der mener, at det er særlig problematisk, at boligpriserne i visse tilfælde forhindrer de unge i at flytte efter job eller uddannelse.

	»Men det er ikke kun de unge, der bliver pressede, det er også deres forældre. Ofte arbejder de stadigvæk selv, og mange tager sig samtidig af deres egne forældre,« fortæller hun.

	Donald Hirsch, direktør for Centre for Research in Social Policy på Loughborough University, er enig og mener, at boligkrisen er med til at »ændre den britiske familiekultur« i retning af den sydeuropæiske.

	»Vi er på vej ind i en periode, hvor britiske unge bliver boende hjemme længere, som vi i lang tid har set det i f.eks. Paris,« siger han.

	Muligheder afgøres af forældre

	Lewis Bush nikker genkendende til beskrivelsen af begrænsningerne og kompromiserne for begge generationer.

	»Mine forældre siger altid, at de er glade for at have mig boende, men jeg er opmærksom på, at det sikkert er irriterende for dem at have mig her. Man regner nok ikke med, at ens børn stadigvæk bor derhjemme, når de er i midten af 20’erne,« siger den unge mand, der i starten valgte at spare den dyre husleje ude i byen for at få råd til en masteruddannelse i fotografi. Nu er det en svingende freelanceindtjening, der afholder ham fra at flytte ud.

	Men han er klar over, at han er blandt de heldige, hvis forældre bor i London, hvor hovedparten af jobbene og uddannelsesmulighederne er, hvilket betyder, at han trods alt har chancen for at finde et job, der kan blive billetten til uafhængighed.

	»Jeg har venner, der også stadigvæk bor hos deres forældre, men uden for London, og det betyder, at de er socialt isolerede, ligesom det gør det svært for dem at finde arbejde,« siger han. »Det som i dag afgør, hvad du som ung kan gøre i livet, afhænger af, hvem dine forældre er, og hvor de bor. Det er virkelig forfærdeligt.«

	Konsekvenserne

	Netop øget ulighed, ikke kun mellem generationerne, men også internt i boomerang-generationen, er en af konsekvenserne af boligsituationen i dag, siger både Hirsch og Pennington.

	»Vi begynder at se et anderledes mønster i forhold til, hvem der er underprivilegerede i samfundet. Tidligere var det pensionisterne, men nu er det oftere unge, der lever på disse meget lave indkomster,« siger Donald Hirsch og påpeger, at arv igen spiller en rolle i det britiske samfund.

	»Familier, der ejer huse, vil med tiden overdrage den rigdom til deres børn, så der vil være dem, der kan købe et hus, fordi de arver, og så er der dem, der kommer til at leje hele livet. Det skaber et socialt skel inden for generationen,« tilføjer han.

	Spørgsmålet, der igen og igen stilles, er, hvad politikerne kan og bør gøre ved problemet. Skal de pålægge restriktioner, så udenlandske spekulanter ikke kan bruge Londons boligmarked som reservevaluta? Skal de tvinge ældre mennesker i offentlige boliger til at flytte ind i noget mindre? Skal de bygge flere huse? Hjælpe de unge økonomisk?

	Alle synes at være enige om, at der er behov for at bygge langt flere boliger, mens der er uenighed om, hvor meget boligspekulationen egentlig betyder for huspriserne i den lavere ende af markedet. Konkret har den siddende regering indført økonomisk straf for lejere, der har tomme værelser, samt et såkaldt ’Hjælp-til-at-købe’-program, der betyder, at unge kun skal stille fem procent af købsprisen i depositum, mens staten garanterer resten. Hirsch mener dog ikke, at det er løsningen.

	»Det hjælper dem bare til at bruge det meste af deres indkomst på et boliglån; det reducerer ikke husprisen,« siger han.

	Netop de høje priser betyder, at antallet af unge, der ikke regner med nogensinde at få råd til at købe et hjem, er fordoblet mellem 2006 og 2011.

	Lewis Bush er en af dem: »Det er meget svært at se, at der er en fremtid for mig her i London. Det ville tage for evigt at spare op til en udbetaling, så jeg har tænkt mere og mere over, om jeg skal flytte væk fra byen,« siger han og tilføjer, at han derfor overvejer igen at skifte karriere og tage en ph.d. på et universitet et andet sted i landet.

	Han tror ikke på, at politikerne – selv hvis de kunne – kan gøre noget for at ændre situationen for hans generation.

	»Problemet er større, end hvad regeringen er i stand til at løse. Det vil tage en naturkatastrofe, at få huspriserne til at falde,« mener han.

	Dårligere stillet end forældre

	Både Hirsch og Pennington forstår hans pessimisme og kan heller ikke pege på nogen løsninger, der på kort sigt vil ændre vilkårene for Lewis Bush og hans jævnaldrende. Denne generation er, som den britiske regerings Mobilitetskommission konkluderede sidste år, den første i mere end et århundrede, der vil være dårligere stillet end deres forældre.

	Hirsch mener ikke, at de unge kan gøre meget andet end at acceptere det.

	»Ingen bryder sig om, at udviklingen går tilbage, men hvis ikke de unge lærer at leve med det, vil det skabe reel fattigdom,« siger Hirsch, hvis research viser, at hver fjerde unge, der bor alene, nu klarer sig for mindre end £12 (108 kr., red.) om dagen, efter at huslejen er betalt.

	»Vi må acceptere, at folk under 40 år bor på andre måder, end unge gjorde for 20-30 år siden. At dele er blevet helt normalt blandt unge, der arbejder. Det er en anden livsstil, og folk vil vænne sig til det – og dem, der ikke gør, vil få en markant reduceret levestandard,« siger han og forudser, at der med tiden vil blive skabt »nye normer for, hvordan man bor«.

	Jenny Pennington mener allerede, at de unge udviser en høj grad af realisme og kompromisvillighed.

	»De unge vælger de kompromisser, der fungerer for dem – men nogle kompromiser er skadelige, såsom hvis de ikke har adgang til videreuddannelse eller job, fordi de bor hjemme. Vi må støtte dem, så de ikke behøver at indgå alle disse kompromiser,« mener hun.

	Lewis Bush er parat til at dele og være kreativ for at kunne flytte hjemmefra inden for det næste år og fortæller om et vennepar, der har købt en husbåd for samme pris, som depositumet på en lejlighed.

	»Så kan de bo forholdsvis tæt på byen, og de skal ikke betale afdrag hver måned. Men vi kan ikke alle bo på husbåde,« siger han med et smil.

Troels Heeger, Tine Byrckel, Sebastian Abrahamsen og Mads Frese bidragede til denne artikel.

