Feminister gør kommunistparti nervøst
Kinesere får stadig mindre plads til at udtrykke sig, da kommunistpartiet er begyndt at straffe social aktivisme på linje med politisk systemkritik. Senest er fem kvindesagsforkæmpere blevet arresteret og risikerer lang fængselsstraf for at opfordre til kamp mod sexchikane
Det kinesiske styre tolererer stort set ikke aktivisme, og grebet i civilsamfundet er kun blevet strammet af den siddende præsident, Xi Jinping. I forbindelse med kvindernes internationale kampdag blev fem kinesiske kvindesagsforkæmpere anholdt.


 Tre år i fængsel for at ville distribuere klistermærker og pamfletter med opfordringer mod sexchikane. Det er, hvad fem kinesiske kvindesagsforkæmpere, der blev arresteret kort før deres planlagte aktion på kvindernes internationale kampdag den 8. marts, risikerer.
De er nu blevet sigtet for ’forstyrrelse af den offentlige orden’. Det er en anklage, som styret bruger stadig hyppigere til at lukke munden på regeringskritikere, men som nu også i stigende grad rettes mod aktivister, hvis målsætninger tidligere ikke blev anset for direkte politisk følsomme, og som i store træk ovenikøbet stemmer overens med kommunistpartiets erklærede politik.
Anholdelsen af de fem kvinder, som ifølge deres advokater i disse dage bliver udsat for hårde forhør og i et tilfælde er blevet nægtet medicinsk behandling på trods af en alvorlig sygdom, ses som et nyt lavpunkt i kommunistpartiets strammerkurs over for det kinesiske samfund.
Udviklingen »er tegn på en urovækkende optrapning af den kinesiske regerings paranoia over for offentlige demonstrationer og det iskolde forhold til ngo’er«, siger Leta Hong Fincher, ph.d. i sociologi fra Tsinghua Universitet og forfatter til bogen Left over Women: The Resurgence of Gender Inequality in China, i en skriftelig kommentar.
Siden præsident Xi Jinping kom til magten for lidt over to år siden, har det kinesiske styre været stadig mindre tolerant over for aktivisme og har slået ned på ethvert optræk til folkelige bevægelser.
Efter civilsamfundet i de seneste årtier har fået gradvist mere plads, så er udviklingen nu vendt, og styret straffer nu også social aktivisme, som ikke direkte udfordrer kommunistpartiets fundamentale legitimitet. Ifølge flere menneskerettighedsgrupper står Xi Jinping for den værste stramning i over to årtier, og grupperne peger på, at antallet af fængslinger og domme mod aktivister og dissidenter er steget markant.
»Xi Jinpings andet år ved magten var endog endnu mere drakonisk end det første,« siger Renee Xia, Chinese Human Rights Defenders internationale direktør.
»Vi ser udfoldelsen og cementeringen af Xi Jinpings hårde politik over for enhver form for afvigende holdninger, og specielt mod organiseret dissens.«
Chinese Human Rights Defenders mener samtidig, at arrestationen af de fem kvindesagsforkæmpere viser, at selv organiserede opfordringer til kamp mod sexchikane nu af regeringen anses for farlig.
Besatte toiletter
De fem fængslede kvinder: Wu Rongrong (30), Li Tingting (26), Zheng Churan (26), Wang Man og Wei Tingting (27), har alle været involveret i privat hjælpeorganisationsarbejde, og flere af dem er blevet kendt for at gøre opmærksom på kvindeproblematikker gennem happenings.
Men de har alle været forsigtige med at være så apolitiske som mulig og ikke overskride kommunistpartiets tidligere gældende røde ’grænse’ for aktivisme. Nogle af dem har eksempelvis besat offentlige toiletter for at gøre opmærksom på manglen på kvindetoiletter, og de har klædt sig i brudekjoler overhældt med rød maling for at sætte fokus på hustruvold. På kvindernes internationale kampdag i år ville de gøre opmærksom på sexchikane i den kollektive transport.
»I stedet for at forfølge disse kvinder, så burde de kinesiske myndigheder arbejde sammen med dem for at adressere sexchikane,« mener Amnesty International.
Ifølge flere kvindesagsforkæmpere og forskere går det for tiden tilbage for ligestillingen i Kina. Kvinder tjener mindre, end det mænd tjener; i årtier har der kun været 20 procent kvinder i Kinas parlament, og der er kun to blandt de 25 højst rangerende politikere; synspunktet om, at ’kvinder hører til i hjemmet’ bliver ifølge undersøgelser stadig mere udbredt blandt kinesere; og samtidig fortæller Kinas officielle kvindeorganisation, at næsten 40 procent af kinesiske kvinder er blevet udsat for fysisk eller seksuel vold af deres partner.
Kommunistpartiet har historisk set betragtet ligestilling mellem kønnene som et grundlæggende princip. Ved en nylig parlamentssamling erklærede regeringen også sin støtte til større lighed, og den introducerede sin intention om at indføre en ny lov mod hustruvold.
Regeringens og kvindesagsforkæmpernes målsætning stemmer dermed i stor grad overens. Men alligevel slår myndighederne ned på stemmer, der taler kvindernes sag. Ifølge kritikere afslører det kommunistpartiets grundlæggende syn på, hvordan samspillet med civilsamfundet helst skal være: Det er op til kommunistpartiet at give folket rettigheder, men folket kan ikke kræve dem, specielt ikke gennem folkebevægelser eller organisationer, der ikke er kontrolleret af kommunistpartiet.
Brug for pres
Ifølge deres advokater bliver de fængslede kvinder udsat for lange forhør og har været tvunget til at sove på cementgulve. Politiet har samtidig nægtet medicinsk behandling til Wu Rongrong, der i måneden før hun blev arresteret, var på hospitalet, da hun lider af hepatitis B. Hendes advokat beskriver hende som bleg og udmattet, og hun lider af leversmerter og har blod i sit spyt.
En anden af kvinderne, Wang Man, er kommet under lægebe- handling, efter hun fik hjerteproblemer i forbindelse med lange afhøringer.
Sophie Richardson, leder af Kina-afdelingen hos Human Rights Watch, mener, at omverdenen bør intensivere sin indsats for at kræve de fem kvinder løsladt.
Det internationale samfund »bør trykke på pauseknappen vedrørende topmøder og højt profilerede besøg, indtil disse aktivister er blevet løsladt og anklagerne mod dem frafaldet«.
EU har tidligere opfordret Kina til at løslade kvinderne, da fængslingen »krænker deres ret til fredeligt at demonstrere«. Fra USA lyder der også kritik af fængslingen og opfordres til at kvinderne sættes fri.
Men den kinesiske regering afviser opfordringerne.
»Ingen er i sin gode ret til at bede Kina om at løslade personer, så vi håber, at de relevante personer vil ophøre med at blande sig i Kinas juridiske indre suverænitet,« sagde Hu Chunying, udenrigsministeriets talskvinde, i denne uge.

