Obamas hidtil mest komplekse udfordring
Uagtet om præsidenten beslutter at redde Irak som nationalstat, vil han blive udsat for kritik fra den ene eller anden side


 For to uger siden fremlagde præsident Barack Obama sin nye hammer-og-søm doktrin i en tale til nyudklækkede kadetter på USA’s førende officersskole i West Point, New York: »Når man ejer den mest dræbende hammer – verdens største militær – bør man være forsigtig med at anse hvert problem som et søm,« forklarede han.
Efter krigene i Afghanistan og Irak advarede præsidenten amerikanerne mod at være for ivrige med at gribe til våbenmagt. I stedet foreslog han Kongressen at sætte 5 mia. dollar til side til at finansiere træningen af regeringshære i lande, der er truet af terroristgrupper. Efter den islamistiske milits, ISILs, invasion af Irak i sidste uge skal Obamas doktrin nu stå sin første prøve. ISILs erklærede mål er at bygge et kalifat, der skal strække sig fra Syrien i nord gennem Irak og hele vejen sydpå til Kuwait i Den Persiske Golf.
Sikkerhedstrussel
Et kalifat af den geografiske størrelse og med større oliereserver end Saudi-Arabien ville utvivlsomt udgøre en alvorlig sikkerhedstrussel mod USA, Europa, Japan og selv Kina og Rusland. Og Iran ville sammen med Saudi-Arabien og de rige, vestligt orienterede Golf-stater være de mest udsatte regimer i regionen.
Alene tanken om et sådant scenarie har fået alarmklokkerne i Washington til at ringe. Republikanske politikere og demokrater, der støtter anvendelse af militær intervention, har sammen med konservative medier opfordret Obama til at sende kampfly eller droner på bombetogter mod ISIL-militsen i Irak.
I går gentog udenrigsminister John Kerry endnu engang, at luftangreb er én af de »optioner«, som er til rådighed for præsidenten i lyset af hangarskibet George H.W. Bushs tilstedeværelse i den Persiske Golf. Droner skulle allerede være i luften over nordlige og vestlige Irak for at rekognoscere.
Men præsidenten vil næppe være hurtig på aftrækkeren. Det ligger fjernt fra hans temperament.
Obama står formentlig overfor den mest komplekse udenrigspolitiske udfordring i hans fem et halvt år som præsident. Næsten uanset hvad han beslutter at gøre – også intet – vil der komme negative reaktioner fra den ene eller anden kant.
Et militært samarbejde med Iran om at forsvare den shiadominerede regering i Bagdad ville få Israel og et flertal i Kongressen til at hyle op. Luftangreb mod ISIL-styrker ville blive opfattet som et frontalt angreb på sunnier i hele regionen og ryste fundamentet under provestlige sunni-styrer i Saudi-Arabien, Kuwait og emiraterne. En ineffektiv eller manglende militær støtte til statsminister Nuri al-Malikis styre i Bagdad med en efterfølgende borgerkrig og mulig opløsning af Irak som nationalstat ville gøre Obama politisk sårbar over for beskyldninger om at have ’tabt’ Irak. Et ydmygende tab af Irak til ISIL og resterne af Saddam Husseins regime ville bestyrke kritikken af Obamas beslutning i 2010 om at trække alle kampstyrker ud og forstærke republikanske politikeres krav om at lade en militær styrke blive i Afghanistan udover en tidsfrist sat til slutningen af 2016.
Den måske mest slagkraftige kritik rettet mod Obama kommer fra Richard Haas, der arbejdede i præsident George W. Bushs udenrigsministerium og i dag er formand for det Udenrigspolitiske Selskab i New York.
I går fremhævede Haas i en kronik i The Financial Times, at præsidentens uvilje mod at støtte den moderate væbnede opposition i Syrien militært gennem de sidste tre års borgerkrig »skabte et tomrum, der blev udfyldt af radikale jihadister som ISIL«.
Erobringen af det nordøstlige Syrien gav ifølge Haas ISIL en base og midler til at rykke ind i nordvestlige Irak. Han anbefaler derfor, at Obama øger militærhjælpen til den Frie Syriske Hær drastisk. Måske den for USA mindst skadelige løsning ville være at koordinere sit svar på krisen med Iran »under radaren«.
»Hvis USA og Iran havde samarbejdet fremfor at kappes om indflydelse i regionen i de sidste par år, ville ISIL aldrig have udgjort en så alvorlig trussel i dag,« skrev Trita Parsi, direktør for National Iranian American Council, i går.

