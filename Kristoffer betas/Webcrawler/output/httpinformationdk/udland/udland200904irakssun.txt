Iraks sunnier frygter blodbad, når USA's hær trækker sig ud
Det var et vendepunkt i Irak-krigen, da sunnioprørerne gik over på USA's side i kampen mod al-Qaeda, men når den amerikanske beskyttelse forsvinder fra juni, har sunnierne atter grund til at frygte shia-muslimerne
En såret iraker fra al-Sahwa-militsen, der bekæmper al-Qaeda, blev såret ved et selvmordsbombeangreb i Bagdad. Angrebet mod en kaserne skete langfredag, hvorved mindst ni blev dræbt.


 De mistede deres dominerende position, da Saddam Hussein blev styrtet, men fandt atter tilbage til en styrket position, da USA hyrede dem som lejetropper i kampen mod al-Qaeda. Men nu, hvor de amerikanske styrker forbereder en tilbagetrækning, har de sunniarabiske militsfolk, som har deltaget i bestræbelserne for at konsolidere landets skrøbelige fred, endnu en gang grund til at frygte for fremtiden. 
Sidste weekend gav et eksempel på, hvad der kan være i vente: I det seneste målrettede angreb dræbte en selvmordsbomber - efter alt at dømme fra al-Qaeda - 13 paramilitære sunnier og sårede yderligere 30. Alle ofrene var medlemmer af de såkaldte vækkelsesråd, de sunniarabiske militsgrupper, som skiftede side med markante konsekvenser, da de gik over til at kæmpe imod Amerikas fjender.
I Irak-krigens første tre-fire år kæmpede de imod de udenlandske besættelsestropper. Da de skiftede side, blev de sat på den amerikanske hærs lønningsliste. Men nu forsvinder ikke blot deres lønudbetalere - medlemmerne af vækkelsesrådene står også til at miste den beskyttelse, som de har nydt under det amerikanske flag.
Omkring 250 af de let bevæbnede militssoldater fra vækkelsesrådene - disse kendes også som al-Sahwa eller 'Iraks sønner' - ventede på at få udbetalt løn ud for en irakisk hærbase i byen Jbala, 55 km syd for Bagdad, da selvmordsbomberen slog til i lørdags. Han bar et bombebælte og var i stand til at infiltrere menneskemængden, da han var iført samme uniform som vækkelsesråds-medlemmerne.
"Hvorfor har vi fortjent dette?" råbte Mohammed al-Janabi, som blev såret i mave og ben af eksplosionen. 
"Vi har bidraget til at gøre dette område sikkert, og når vi kommer for at modtage vores løn, bliver vi sprængt i luften. Gud forbande al-Qaeda! Gud forbande al-Qaeda!" 
Et ton sprængstof
Det seneste angreb viser, at nok er al-Qaeda svagere, end netværket var i 2005-07 på højden af den sunni-shiamuslimske borgerkrig, men den islamistiske gruppe har bevaret evnen til at rekruttere, udstyre og indsætte selvmordsbombere i målrettede aktioner i det centrale og nordlige Irak. Sidste fredag styrede en lastbil læsset med et ton sprængstof mod indgangen til den største kaserne i den nordlige by Mosul - fem amerikanske soldater og to medlemmer af de irakiske sikkerhedsstyrker blev dræbt ved angrebet. 
Vækkelsesrådene, hvis fremvækst i slutningen af 2006 blev afgørende for at afslutte den sunnimuslimske opstand mod den amerikansk ledede besættelse, tæller mange tidligere antiamerikanske oprørere og al-Qaeda-medlemmer. Dette gør det nemt for al-Qaeda at skaffe efterretninger om, hvor de paramilitære er mest sårbare over for angreb. Et tegn på den dybe mistanke, som splitter medlemmerne af vækkelsesrådene og Iraks overvejende shiamuslimske regeringsstyrker er, at sunnisoldaterne ikke fik lov til at komme ind på selve militærbasen i Jbala for at modtage deres løn, hvis udbetaling desuden var mindst tre måneder forsinket. I stedet for at blive skærmet af basens beskyttende fæstningsvolde, måtte soldaterne vente på gaden udenfor - kun i små grupper blev de lukket ind for at få deres penge. 
30. juni er skæringsdato
Iraks regering, som domineres af shiamuslimer og kurdere, har fra første færd mistænkt vækkelsesrådene for at tælle mange tidligere baath-partitilhængere og oprørere, som man ikke kan stole på. 
Den oprindelige modreaktion mod al-Qaeda i den overvejende sunnimuslimske Anbar-provinsen og i sunnihøjborgene i og omkring Bagdad var i hovedsagen spontan. Men de amerikanske styrker gav hurtigt fuld opbakning og betaling til vækkelsesrådene - et skridt, som kun modvilligt opnåede støtte blandt de irakiske sikkerhedsstyrker. 
Nu hvor de amerikanske soldater skal forlade Bagdad og andre byer den 30. juni i henhold til den udstationeringsaftale (Status of Forces Agreement), som sidste år blev indgået mellem Irak og USA, frygter mange sunni-arabere og medlemmer af vækkelsesrådene, at regeringen vil vende sig imod dem. I oktober sidste år gik regeringen med til at betale vækkelsesråds-medlemmerne løn, men udbetalingerne kom ofte for sent og nogle gange slet ikke.
Fik gode job som bonus
Regeringen har også været utilbøjelig til at give de paramilitære de indflydelsesrige job i sikkerhedstjenesterne, som de har krævet. Mange både ledende og menige medlemmer af vækkelsesrådene er blevet arresteret i løbet af det seneste år. I Bagdad i marts blev der med bistand fra amerikanske styrker sat ind imod sunnikrigere i al-Fadhil-kvarteret, et erhvervsområde i det centrale Bagdad, og de lokale medlemmer af vækkelsesrådene blev enten arresteret eller sendt på flugt. Vækkelsesrådene har allerede tidligere truet med igen at blive oprørere. 
Bagdad er shiadomineret
"De fleste sunnier tror, at regeringen aldrig vil tillade al-Sahwa at fortsætte deres arbejde, og at deres rolle er udspillet," siger en sunniaraber fra det vestlige Bagdad, der ønsker anonymitet. 
"Men regeringen tager fejl, for de fleste al-Sahwa-medlemmer har tidligere været med i al-Qaeda eller i Iraks islamiske hær, og det vil være let for dem at vende tilbage hertil." 
Det kan dog blive vanskeligt for vækkelserådets medlemmer at skifte tilhørsforhold igen. Den sunniarabiske befolkningsgruppe, som de tilhører, er blevet alvorligt svækket. De udgør 20 pct. af den irakiske befolkning, mens shiamuslimerne udgør 60 pct., og som resultat af borgerkrigens sekteriske udrensning er Bagdad nu overvejende shiamuslimsk. Mange af de sunnier, som flygtede til Jordan og Syrien, er stadig ikke vendt hjem. Hertil kommer, at vækkelsesrådene også er splittet indbyrdes. I nogle områder kæmper de mod regeringen, mens de i andre kræver andele af den statslige myndighed og ret til at opkræve beskyttelsesafgifter.
I Ramadi, hovedstaden i Anbar, siger leder sheikh Ahmed Abu Risha, hvis bror stiftede det første vækkelsesråd, at hans parti vil give afkald på væbnet kamp og er rede til at arbejde sammen med premierminister Nouri al-Maliki. 
"Hvis vi ønsker et forenet Irak, må vi arbejde i den retning. Vi må forene sunnimuslimer og shiamuslimer om at opbygge et land for alle."
Om sheikh Ahmeds målsætning vil kunne nås, er endnu uvist. Fra baser i Mosul og Baquaba er al-Qaeda fortsat aktive. For medlemmerne af Iraks vækkelsesråd varsler udsigten til en fornyet islamistisk modoffensiv ilde. 
© The Independent og Information Oversat af Niels Ivar Larsen

