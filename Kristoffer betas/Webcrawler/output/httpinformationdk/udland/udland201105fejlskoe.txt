Fejlskøn giver olieselskaber kæmpe gevinst
Nordsø-aftale fra 2003 er under pres efter olieprisstigninger, der har firdoblet Mærsk og Co.'s indtjening i forhold til det forventede, da skattereglerne blev aftalt


 »Vi har haft en god begyndelse på året og er meget tilfredse med resultatet,« sagde A.P. Møller-Mærsks CEO, Nils Smedegaard Andersen, i går til Ritzau.
Topchefen havde netop præsenteret et kvartalsregnskab, der viser et massivt overskud for hele koncernen på 15 mia. kr., herunder en profit på Mærsks olieproduktion de første tre måneder af året på ca. 2,8 mia. kr. en stigning på 15 pct. i forhold til sidste år.
Dermed føjer det danske selskab sig til rækken af store olieselskaber, som de seneste uger har rapporteret om meget store fortjenester som konsekvens af de stærkt stigende oliepriser. Og ligesom præsident Barack Obama i USA og finansminister George Osborne i Storbritannien begge går efter at stramme beskatningen af olieselskaberne, stiller dele af oppositionen i Folketinget nu krav om ændring af den Nordsø-aftale, der ligger til grund for fordelingen af indtægter mellem staten og selskaberne i Dansk Undergrunds Consortium (DUC): Mærsk Oil, Shell og Chevron-Texaco.
En analyse udarbejdet af Enhedslisten viser, at de tre selskaber siden den gældende Nordsø-aftales indgåelse i 2003 har tjent fire gange så meget som anført i grundlaget for aftalen, primært pga. de høje oliepriser. Efter beskatning af Nordsø-indkomsten har selskaberne stadig tjent 76,8 mia. kr. mere end forventet, svarende til ca. 10 mia. ekstra om året siden 2003.
»Det er helt urimeligt, at store olieselskaber har høstet en ekstra bonus på 10 milliarder om året på vores olie. Når nu staten ikke selv vil hente olien op, skal selskaberne selvfølgelig have en betaling for at gøre det. Men at de skal forgyldes på denne her måde, er fuldstændig ude af proportioner,« siger Enhedslistens finansordfører Frank Aaen. »Olien tilhører os alle. Det er kun retten til at udnytte olien, der er overladt til private selskaber.«
Hos Socialdemokraterne siger skatteordfører og næstformand Nick Hækkerup, at 2003-aftalen blev »lavet med hovedet under armen« af regeringen og godkendt af de borgerlige partier, inklusive Radikale Venstre.
»Aftalen er en ansvarspådragende ringe varetagelse af samfundets interesser,« mener Hækkerup.
Eklatant fejlskøn
Den gældende Nordsø-aftale, der blev indgået mellem staten og A.P. Møller-Mærsk i 2003 og bakket op af et borgerligt flertal i Folketinget, fastlægger rammerne for beskatning af Nordsø-produktionen helt frem til 2042. Ved vurderingen af indtjeningens fordeling mellem olieselskaberne og staten havde man som udgangspunkt, at olieprisen ville forblive på ca. 22 dollar pr. tønde frem til 2010 og derefter langsomt stige til 36 dollar i 2042. Den vurdering har vist sig at ramme eklatant ved siden af. I juli 2008 nåede prisen kortvarigt 147 dollar pr. tønde, og efter finanskrise og prisfald er den nu tilbage på 115 dollar pr. tønde, dvs. ca. fem gange det, der lå til grund for aftalen.
Enhedslistens beregninger, der er baseret på data fra Klima- og Energiministeriet og Energistyrelsen, viser, at DUC's indtjening før skat, der ved aftalens indgåelse blev skønnet til 67 mia. kr. frem til og med 2010, i virkeligheden er landet på 286 mia. kr. før skat. Altså en indtjening på fire gange det, der lå til grund for aftalen. Dette beløb er blevet beskattet og har givet staten flere penge end oprindelig skønnet. Men det har også givet DUC en uforudset merindtægt efter skat på i alt 76,8 mia. kr. Enhedslisten skønner, at de 35,3 mia. heraf er landet hos Shell, 30 hos Mærsk og 11,5 hos Chevron-Texaco.
»Næsten to tredjedele af det overskud, som kan hentes op af den danske del af Nordsøen, er røget ud af dansk økonomi og beskæftigelse,« siger Frank Aaen.
Gennemarbejdet
Chefanalytiker i Arbejderbevægelsens Erhvervsråd Martin Madsen siger, at Enhedslistens beregninger »ser gennemarbejdede ud«. Han hæfter sig ved, at statsminister Lars Løkke Rasmussen har brugt statens faldende Nordsø-indtægter som argument for regeringens stramme politik.
»Udsigten til faldende olieindtægter har været et centralt element i regeringens argumentation for både sin genopretningsplan og tilbagetrækningsreform,« siger Martin Madsen.
Også Frank Aaen understreger koblingen mellem oliemilliarderne og jagten på milliarder i de aktuelle politiske forhandlinger.
»Det er jo tankevækkende, at de politikere, der i øjeblikket forhandler 2020-plan og skærer ned på almindelige menneskers velfærd, var de samme partier, som i 2003 indgik den aftale, der betyder, at store olieselskaber har fået en fuldstændig vild overbetaling,« siger han.
På den baggrund gentager Aaen Enhedslistens krav om en genforhandling af aftalen, der er tænkt at løbe uændret frem til 2042.
Af Mærsks kvartalsregnskab fremgår det, at udbyttet af den investerede kapital på olieområdet er hele 44,2 pct. efter skat mod 11,7 pct. for den samlede koncerns aktiviteter.
R åben for diskussion
Det muligt kommende regeringsparti SF vil gerne genåbne Nordsø-aftalen.
»Det er i høj grad relevant at diskutere beskatningen,« siger energipolitisk ordfører Anne Grete Holmsgaard.
Problemet er ifølge SF'eren, at Radikale i 2003 gik med til en aftale, som giver Mærsk en kompensationsklausul frem til 2042:
»Hvis man går ind og laver ekstra beskatning på området, eller hvis man laver miljøregulering, der stiller skrappere krav til Nordsøen, så skal selskabet have kompensation fra staten, krone til krone. Det er en rigtig møjklausul, som vi advarede mod, men den er der. « »Ikke desto mindre synes jeg, man skal prøve at få åbnet aftalen. Det er trods alt samfundets olie, og det er åbenlyst urimeligt, at bare fordi olieprisen stiger, så får et selskab uden at investere en eneste krone mere en ekstra profit.«
Nick Hækkerup (S) tvivler på, at aftalen kan genåbnes, dens angivelige urimeligheder til trods.
»Aftalen binder desværre også en kommende regering juridisk. Derfor er der bare ikke noget at komme efter,« siger han.
Radikale Venstres miljøordfører, Johs. Poulsen, forsvarer partiets deltagelse i 2003-aftalen.
»Incitamentet for selskaberne til at investere i olieindvinding er proportionalt med mulighederne for indtjening. Havde man ikke haft det incitament, som aftalen giver, så ville vi have set en lavere aktivitet fra selskaberne og dermed lavere indtægt til staten, og så havde vi måske været lige vidt.«
Betyder det, at aftalens spilleregler om statens andel af gevinsten skal være uændrede til 2042, uanset olieprisens udvikling?
»Vi er åbne for en diskussion, om snittet i aftalen ligger rigtigt i dag. I 2003 havde man nok ingen forestilling om, at man kunne have oliepriser af den størrelsesorden, man ser i dag,« siger Johs. Poulsen.
Hos regeringen er der ikke samme åbning. »Regeringen har ingen planer om at ændre i de generelle skattevilkår for de koncessioner, der allerede er givet, da stabilitet og tillid til vilkårene er afgørende for at sikre optimal og fortsat fremdrift i efterforskningen og indvindingen af olie- og gasressourcerne i Nordsøen,« hedder det i en meddelelse fra Lykke Friis' Klima- og Energiministerium.

