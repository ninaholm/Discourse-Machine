Undersøgelse af flystyrt kan tage måneder



 Ifølge den egyptiske præsident, Abdel Fattah al-Sisi, kan en efterforskning af årsagen bag det forulykkede russiske fly tage månedsvis. »Dette er en kompliceret sag og kræver avancerede teknologier og brede undersøgelser, som kan tage måneder,« siger præsidenten i en tv-transmitteret tale. Flyet styrtede tidlig lørdag morgen til jorden over Sinai-halvøen med 224 mennesker om bord, som alle formodes at være døde. Flyet lettede kort før klokken fem dansk tid fra lufthavnen i Sharm el-Sheikh på vej mod Sankt Petersborg i Rusland. Men efter 23 minutter i luften mistede man kontakten med flyet, som derefter styrtede til jorden af endnu uvisse årsager.
Ritzau/Reuters

