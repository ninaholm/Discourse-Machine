Obama drømmer om nul atomvåben
Mens Nordkorea i går provokerede ved at affyre en raket, lovede Præsident Obama, at USA vil arbejde for en verden uden atomvåben. Eksperter kalder det for utopisk, men hæfter sig samtidig ved, at hensigten er det vigtigste
Vi lever i en tid, hvor atomkrig er utænkelig, men atomangreb er en reel risiko, var budskabet i går, da USA's præsident Barack Obama holdt tale i Prag.


 "Verden skal være en verden uden atomvåben".
Fra sin talerstol midt i Prags spirende forår havde præsident Barack Obama i går et meget klart budskab med til de tusinder af tilhørere, der var mødt op for at høre USA's nye præsidents første sikkerhedspolitiske tale på udenlandsk grund. 
Som det eneste land, der nogensinde har affyret et atomvåben, har USA et moralsk ansvar for nedrustning og i sidste ende for at eliminere alle atomvåben i verden, lød det fra Obama. Som præsident vil han derfor arbejde for helt at afskaffe atomvåben
"Man vil," lød det fra præsidenten, "se et USA, der forpligter sig til at opnå fred og sikkerhed i en verden uden atomvåben."
Om det var for med det samme at komme denne verdens kynikere i forkøbet, forlød der ikke noget om, men Obama understregede i hvert fald i samme tonefald, at en atomvåbenfri-verden er et usandsynligt scenarie i hans leve tid.
"Det vil tage lang tid og kommer til at kræve tålmodighed og vedholdenhed. Men det er på tide at ignorere de stemmer, der fortæller os, at verden ikke kan forandre sig," pointerede Obama med knyttet næve.
Smukt men utopisk
For at sætte handling bag de flotte ord har Obama taget en række konkrete initiativer. Atomvåben skal fremover fylde mindre i de amerikanske sikkerhedsstrategier, og Det Hvide Hus vil have Kongressen til at forbyde amerikanske prøvesprængninger.
"Det vil vi gøre øjeblikkeligt og aggressivt, for det er på tide at få et forbud mod atomprøvesprængninger," sagde Obama.
Den amerikanske præsident vil også forbyde produktion af de fissile stoffer, der er nødvendige for at udvikle atomvåben, og samtidig oprette et internationalt organ, der kan levere beriget uran til lande, der ønsker at bruge atomenergi til civile formål.
Herhjemme peger flere eksperter da også på, at man især skal hæfte sig ved mellemregningerne. For målet om nul atomvåben er uopnåeligt og fuldstændigt urealistisk.
"Total nuklear nedrustning er et smukt mål, men formentlig også utopisk for det kan af flere grund ikke lade sig gøre," vurderer ekspert i sikkerhedspolitik på SDU, Jens Ringsmose, og tilføjer: "Den største forhindring er, at der ikke findes en overordnet myndighed, der kan sikre, at alle nedruster. På den baggrund er det svært at forestille sig lande som Israel, Pakistan, Kina og Rusland opgive det ultimative magtmiddel uden sikkerhed for at alle andre gør det. Dertil kommer, at alene det at have atomvåben er et statussymbol. Noget, der hører en stormagt til, og det symbol vil det være meget svært at få et land som for eksempel Frankrig til at afgive. Så man må nok se i øjnene, at atomvåben er noget der er opfundet, som ikke kan nedfindes igen." 
Dialog med Rusland
Samme vurdering har professor i sikkerhedspolitik på SDU, Sten Rynning.
"En verden uden atomvåben ligger meget langt ude i fremtiden, men derfor kan der godt være stor fornuft i Obamas tale for selve bevægelsen mod nedrustning kan være med til at forandre meget," siger han.
Obama opnår nemlig flere ting med sin nye strategi for nedrustning, mener Sten Rynning. 
Når målet er total nedrustning, kan USA med større legitimitet gå i clinch med lande som Iran, Nordkorea, Indien og Pakistan, der ikke har underskrevet den internationale ikke-spredningsaftale, og som derfor har atomprogrammer med de frygtede mellemdistanceraketter, der reelt er uden for international kontrol.
"I dag er det sådan, at USA kun har en aftale med Rusland om mellemdistanceraketter, men ved at sige 'se vi drosler ned og lægger mindre vægt på atomvåben i vores sikkerhedsstrategi', kan USA med mere vægt kræve, at aftalerne om mellemdistanceraketter bliver multilateraliseret - altså, at der bliver indgået internationale bindende aftaler, der giver USA mere kontrol med de her landes atomvåben," lyder det fra Sten Rynning, der også peger på, at Obama med udspillet lægger op til en mere vidtrækkende aftale mellem USA og Rusland om nedrustning af langdistanceraketter, der kan medføre atomsprænghoveder.
Jens Ringsmose er enig i, at udspillet skal ses som et led i en dialog med Rusland om nedrustning, og han understreger også, at selvom total nedrustning er utopisk, er bevægelsen mod nedrustning i sig selv væsentlig af flere grunde.
"Med nedrustning bliver der færre atomsprænghoveder, og dermed færre at føre kontrol med. Dermed falder risikoen også for, at sprænghovederne falder i de forkerte hænder eller - som man så det for nogle år siden - at USA pludseligt opdager, at de har fly flyvende rundt med sprænghoveder, uden at de ved det. Så der er bestemt et sikkerhedsaspekt i det og et økonomisk, når der er mindre at kontrollere," siger Jens Ringsmose. 
Nordkorea provokerer
Som en på en gang uhyggelig og ironisk illustration af pointerne i Obamas tale i Tjekkiet affyrede Nordkorea få timer før talen i forsøgsøjemed en langdistanceraket, der er i stand til at medføre atomsprænghoveder. Raketten nåede aldrig at komme i kredsløb om jorden, men inden den styrtede i Stillehavet overfløj den Japan.
En talsmand fra Det Hvide Hus afviste i første omgang, at affyringer kunne betragtes som en provokation i forbindelse med Obamas tale, som mange på forhånd havde forventet ville handle om fred og nedrustning.
"Vi har i flere uger kendt til, at Nordkorea havde planer om at affyre denne raket. I den periode har det været dårligt vejr, men i dag klarede det op og det valgte Nordkorea så at udnytte," sagde talsmanden.
Japan reagerede øjeblikkeligt på opsendelsen af raketten ved at indkalde til et ekstraordinært møde i FN's sikkerhedsråd.
Mens Præsident Obama kaldte opsendelsen for en provokation, der understreger behovet for at hindre bestræbelserne på at hindre spredning af atomvåben, manede Kina foreløbigt til besindighed i det internationale samfund.
"Vi håber, at de involverede parter holder sig i ro og udviser tilbageholdenhed og sammen bevarer fred og stabilitet i regionen, lød det fra Jiang Yu, der er talsmand for det kinesiske udenrigsministerium.


