Mangler millioner af kvinder



 Kina og Indien og flere andre lande i Asien ’mangler’ i alt omkring 96 millioner kvinder, som er blevet ofre for et diskriminerende sundhedssystem og kønsbestemte aborter, siger FN i en ny rapport. Også drab på spæde piger i familier, der ønsker drenge, har bidraget til det store antal manglende kvinder. »Der er skabt en alvorlig ubalance mellem kønnene i Asien, og problemerne bliver hele tiden forværret,« fastslås det i rapporten fra FN's Udviklingsprogram, UNDP. »Den gammeldags tankegang, hvor drengebørn foretrækkes, er nu blevet kombineret med moderne medicinsk teknologi, som gør det lettere at få det ønskede køn og få foretaget aborter,« siger Anuradha Rajivan, som står bag rapporten. Hun tilføjer, at fravalg af piger fører til et stort antal aborter, som er en del af baggrunden for de millioner af manglende kvinder.  I det østlige Asien fødes der 119 drenge for hver 100 piger, hvilket er det højeste relative antal i verden. Den gennemsnitlige fordeling på globalt plan er, at der fødes 107 drenge for hver 100 piger. »Piger kan ikke tage det for givet, at de vil overleve,« hedder det i rapporten.	 ritzau

