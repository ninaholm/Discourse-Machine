Pegida-bevægelsen går trods politikerlede aktivt ind i politik
Protestbevægelsen Pegida var egentligt splittet efter interne uenigheder, men forsøger nu at omdanne sig selv til politisk parti, der stiler efter borgmesterposten i Dresden. I denne uge skulle den hollandske antiislampolitiker Geert Wilders hjælpe til med at skabe nyt momentum for bevægelsen  


 Skal jeg tage fru Merkel med hjem til Holland?«, lyder det fra Geert Wilders. Knap 7.000 Pegida-tilhængere er stimlet sammen langs en flad, forblæst græsmark langs Elben ikke langt fra Dresdens centrum for at høre den hollandske politiker og islamkritiker bibringe protestbevægelsen ny inspiration. Det er 23. gang tusinder af Wutbürgeren, altså vrede borgere, forsamles under Pegida, og de er ikke mindste sure på alle de etablerede politikere.
»Jaaa,« lyder svaret fra mængden, inden Geert Wilders når at tilføje et retorisk bestemt »nej tak«, hvilket får jublen til at til at nå nye højder.
I sin seneste nytårstale kaldte kansler Angela Merkel demonstranterne for »kolde i deres hjerter« og advarede mod at gå med på Pegida-demonstrationerne, som arrangørerne stadig kalder for »aftenvandringer«.
Denne aften skal der dog ikke vandres, det ville være for farligt. Ikke kun Pegida-aftenvandrere er kommet i busser, også adskillige moddemonstrationer har meldt deres ankomst med cheferne for De Grønne og Die Linke som de mest prominente.
Bevægelsen Dresden Nazifrei har skrevet på deres netside, at de vil forhindre Geert Wilders i at tale.
Et massivt politiopbud på over 1.000 kampklædte betjente skal sikre talefriheden. Alt tænkeligt udstyr er i spil, lige fra heste til helikoptere.
Det er ikke mere end to måneder siden, at Pegida splittedes efter interne uenigheder. Hovedarrangøren Lutz Bachmann trak sig efter på Facebook at have poseret i Hitler-positur med vandkæmmet hår, firkantet overskæg og stram mine. Efter undskyldningerne om fejlslået humoristisk sans kom Bachmann kort efter tilbage på Pegida-scenen.
Kræver koranforbud
Det er også Lutz Bachmann, der præsenterer Geert Wilders, som til gengæld ikke siger et ord om Bachmann, men i stedet roser de fremmødte.
»I mine øjne er I alle sammen helte,« råber Wilders til Pegida-demonstranterne. Vild jubel, under de mange blafrende flag, mange af dem antinaziflag fra Anden Verdenskrig. Ingen skal sige, at Pegida samler nazister, selv om andre højreorienterede grupper bogstaveligt talt toner mere rent flag med modstandsparoler mod de etablerede politikere skrevet direkte på det tyske flag.
Fra scenen fremfører Wilders en tese om, at Koranen opfordrer til vold: »En undersøgelse viser, at 45 procent af muslimerne i Tyskland mener, at de religiøse love står over tysk lov.«
Buh-råb løfter sig på pladsen. Wilders overdriver tallene, men der nikkes rundt om.
En midaldrende mand, Uwe, buh’er og nikker med. Han står med et stort skilt, hvor der står, at Koranen i 294 tilfælde opfordrer til vold og dermed ’folkeforfølgelse’, hvilket ifølge den tyske grundlov er ulovligt. Derfor skal Koranen forbydes. Tidligere har Geert Wilders også ønsket Koranen forbudt og sammenlignet den med Hitlers Mein Kampf.
»Jeg bakker Wilders synspunkter 100 pct. op,« siger Uwe.
– Men står der ikke også ekstreme ting i Bibelen?
»Islam er bare meget mere voldelig,« siger Uwe, mens Wilders fortsætter fra scenen: »I dag står vi alle sammen på islamisternes dødsliste.«
Ved siden af Uwe står Melanie, der klapper højlydt, da en ny taler, Tatjana Festerling, fremfører, at Sachsen oversvømmes af flygtninge. Det er Pegidas nyopstillede overborgmesterkandidat i Dresden. I virkeligheden modtager delstaten ikke flere flygtninge end resten af Tyskland.
»I min landsby syd for Dresden, hvor vi har fået et flygtningecenter med 40 enlige mænd fra Eritrea og Marokko. Jeg har ikke noget imod flygtende kvinder og børn, men sådan en flok mænd kommer kun for at få arbejde,« siger Melanie. Hun er forarget over, at mange flygtninge har betalt store beløb for deres flugt.
»Det koster 6.000 euro at blive smuglet over Middelhavet og herop. Hvor får de pengene fra? Så mange penge har jeg ikke. Her skal vi kæmpe for vores løn. Og skal vi ikke hellere give arbejdet til vore egne først, i stedet for til de her økonomiske flygtninge?«
Hun stoler ikke på, at myndighederne afviser dem, der ikke er berettiget til asyl. Som et ekko af, hvad Geert Wilders just sagde i sin tale:
»Nok er nok. Jeg syntes, de skal sende dem tilbage til, hvor de kommer fra. Det er bedre for alle, hvis flygtningene bliver dér,« lyder det fra Melanie, der har været med til størstedelen af Pegida-demonstrationerne.
Tester politiske muligheder
Det samme har professor Werner Patzelt fra Technische Universität Dresden. Han har fulgt bevægelsen fra første færd og sendt sine studerende ud på feltarbejde, mandag efter mandag, som er bevægelsens faste demonstrationsdag. At Pegida opstiller egen overborgmesterkandidat skal ses som en måde at overleve på, siger han.
»Pegida afviser ellers konsekvent politikere. Den ene gang hørte jeg en taler, der forsøgte at nærme sig Merkels CDU. Han blev nærmest buh’et ud. Pegida jagter nu et foreløbigt mål. De regnede med forandringer i kølvandet på deres demonstrationer. Det er bare ikke sket. Efter kun at kunne mønstre knap 5.000, skulle de finde på noget.«
Werner Patzelt mener, at Geert Wilders hos Pegida fejres som en tilrejsende rockstjerne, fordi de lokale talere bedst har kunnet sammenlignes med lokale amatørbands:
»Pegida har haft mange temmelig elendige talere, hvor mange af deltagerne også har rystet på hovedet. Uanset Geert Wilders ståsted hæver talen sig langt over Pegidas eget niveau.«
Werner Patzelt er især bekymret for den afstand, der er mellem borgere og politikere, som Pegidas fremkomst i sig selv understreger.
»Denne arrogance mellem dem der føler sig rigtige og så Pegida, der typisk skildres som rene racister og ekstremister, er slet ikke frugtbar. Pegida er et udtryk for, at der mangler en klarere indvandrer- og flygtningepolitik. Jeg siger ikke, den skal være strammere, men at politikerne skal turde tale om det. Det skulle man hellere, end at gøre Pegida i sig selv til et problem.«
Men at knap 10.000 valgte at dukke op til Wilders-talen mener han er et »flop«, når forventningen var 30.000 deltagere.
»Det er ved at være sidste udkald for Pegida, hvis end ikke Geert Wilders kan motivere flere til at komme. Når lokalvalget er ovre i juni, får de svært ved at fortsætte.«
Fare for sammenstød
Mere bekymrende er dog, hvis de overvejende rolige Pegida-folk og de overvejende provokerende moddemonstranter bliver voldelige over for hinanden, mener Werner Patzelt.
»Hvis de sidste angriber de første, så sejrer Pegida moralsk i de lokales øjne,« siger Werner Patzelt.
Efter Wilders-talen er det faktisk tæt på at det netop kommer til håndgemæng. Kampklædt politi må gå imellem de erklærede antifascister og de forbipasserende Pegida-demonstrerende for at hindre, at aggressionerne får frit løb.
Fra en skov af fuckfingre bliver Pegida-folkene råbende opfordret til at »pisse ud af byen«.
Under skilte med budskabet ’Refugees wellcome’ flyver der også kanonslag og vandbomber. En politibetjent står på taget af en politibil med et kamera for at sikre eventuelt bevismateriale, hvis situationen skulle gå over gevind.
En af de råbende antifascister er punkeren Karla med grønt hår.
»Jeg bliver bange, når jeg ser de her Pegida-folk. Man kan ikke sige, at bare fordi man er født i Dresden, så er man et bedre menneske, end dem der søger tilflugt her. De kommer ikke frivilligt. Tænk, hvis det var mig, der skulle flygte, så ville jeg da ikke mødes af hadske Pegida-folk.«

