Boston: Jagten er forbi
Menneskejagten er slut i Boston. Den anholdte mand, 19-årige Dsjokhar Tsarnaev, er i live, men alvorligt såret
 Ambulance med den sårede 19-årige Dsjokhar Tsarnaev efter anholdelsen. Foto: Scanpix


 Politiet i USA har fanget den mand, som mistænkes for at have gennemført bombeangrebet mod Boston Marathon. Det rapporterer flere internationale medier.
Den 19-årige mand blev anholdt natten til lørdag dansk tid i Boston-forstaden Watertown. Han havde tilsyneladende søgt tilflugt og barrikaderet sig i en båd på en trailer, der stod i en have bag et hus på Franklin Street.
Her blev han belejret af tungt bevæbnet politi, som ifølge journalister på stedet brød ud i jubel, da det lykkedes at pågribe manden.
- Fanget! Jagten er forbi. Eftersøgningen er gjort. Terroren er forbi. Og retfærdigheden har vundet. Mistænkte er anholdt, skriver politiet i Boston på Twitter.
Byens borgmesteren, Tom Menino, bekræfter nyheden med den helt korte Twitter-besked: "Vi fik ham".
CNN rapporterer, at den 19-årige mand er i live, men har brug for lægehjælp. Hans kvæstelser kendes endnu ikke, og han er angiveligt kørt væk i en ambulance.
Tusindvis af politifolk har været sat ind i jagten på den 19-årige mand, som hedder Dsjokhar Tsarnaev, og han blev betegnet som svært bevæbnet og farlig.
Ifølge politiet i Boston er manden terrorist, og han mistænkes for sammen med sin storebror at stå bag bombeangrebene ved Boston Marathon i mandags, der kostede tre mennesker livet og sårede 180.
Hans ældre bror døde fredag på hospitalet, efter at han blev såret af politiets kugler i en voldsom skudduel, der fandt sted i Watertown.
Cirka samtidig med nyheden om anholdelsen er det kommet frem, at FBI er i færd med at udspørge tre personer - to mænd og en kvinde - om deres tilknytning til den 19-årige terrormistænkte.

