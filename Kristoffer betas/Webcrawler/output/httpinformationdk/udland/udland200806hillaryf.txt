Hillary forsvinder ikke
Hillary Clinton fortsat en dominerende figur hos Demokraterne, selv om Barack Obama i realiteten ser ud til at blive præsidentkandidat


 Forskellige store poster ligger foran Hillary Rodham Clinton. Men det bliver ikke posten som præsidentkandidat, vurderer eksperter efter de seneste primærvalg.
Hendes modkandidat, Barack Obama, vandt i staterne South Dakota og Montana nok delegerede til at vinde positionen som Demokraterne præsidentkandidat.
Clinton trak sig dog ikke som ventet efter primærvalgene, hvilket kan tolkes som om, at hun enten er meget stædig eller stræber efter at bevare sin magtposition i partiet.
Tidligere har Clinton lagt vægt på, at de knap 800 superdelegerede ud af konventets 4050 delegerede kan skifte holdning, og at hun derfor stadig har en chance.
Men Obama har vundet, vurderer dansk ekspert.
- Hun har ret i, at de superdelegerede kan skifte hest igen, men det vil ikke ske, siger Carl Pedersen, lektor ved Københavns Universitet.
Når han læser Obamas tale, hæfter han sig ved, at fokus er rettet mod republikanernes kandidat, John McCain, og ikke mod Clinton. Obama er ovre Clinton.
Selv om nogen spekulerer i, at Clintons tøven derfor er et tegn på stædig stolthed, så tror Carl Pedersen, at Clinton forsøger at presse sig selv ud i en position, hvor hun kan få lovet en magtposition og indflydelse på politikken.
- Nogen har nævnt, at hun kan få en stilling i højesteret, andre siger, at hun kan blive flertalsleder i Senatet, og det er også muligt, at hun bliver guvernør i New York. Men hun forsvinder så sandelig ikke, siger Carl Pedersen.
Det er nu ikke en stilling som vicepræsidentkandidat hun kan forvente, eftersom Obama har slået sig selv op som fornyelsens mand, mener Pedersen.
Han peger på, at Clintons politiske linje er en anelse anderledes end Obamas, og at hun derfor kan ønske at påvirke hans politik. Clinton er en varmere fortaler for brede sundhedsforsikringer og er udenrigspolitisk mere stram, end Obama har vist sig at være.
Clintons stædighed risikerer at splitte partiet, og det kan også være personlig stolthed, der får Clinton til at hænge i.
Medredaktør ved Kristeligt Dagblad Michael Ehrenreich skrev sidste år biografien "Hillary," og han påpeger, at det kan være hårdt at tabe posten som Demokraternes kandidat.
- Der er også psykologi i dette. Hun var hele sidste år og indtil Iowa storfavoritten. På det personlige plan er det sikkert svært at vænne sig til, siger Ehrenreich.
Han mener dog, at hun primært har de politiske mål for øje.
- Obamas første store opgave som de facto nomineret er at finde en rolle til hende, for ellers vil han blive tvunget til at dele rampelyset med hende, mener Ehrenreich.
/ritzau

