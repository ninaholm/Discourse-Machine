Optrapning i Pakistan
Efter islamisternes nederlag ved valget er Pakistans militante grupper begyndt at gå til angreb på de regeringsinstitutioner, der skal bruges mod dem - som led i det, de promoverer som en krig mod USA


 MINGORA VED GRÆNSEN TIL AFGHANISTAN - En af grundene til, at de fleste pakistanere jublede over sidste måneds valgresultat, var håbet om, at en ny regering ville bringe forandringer til deres lands blodige konflikt med militante islamister. De havde også flere grunde til at håbe.
Våbenhvilen holdt i Nord- og Sydwaziristan mellem stammerne ved Pakistans grænse til Afghanistan, der havde været centrum for Taleban-styrede oprør. Taleban i Pakistan tilbød 'dialog' med den nye regering, hvis den brød med præsident Pervez Musharrafs pro-amerikanske politik. Og de sejrende partier var alle for politiske frem for militære løsninger, også, om nødvendigt - forhandlinger med Taleban. Det føltes som en ny dag, der gryede frem. Det er blevet en luftspejling.
Den 4. marts dræbte to selvmordsbombere fire mennesker uden for Pakistans Navy War College i Lahore. Det var det seneste i en bølge af angreb, der har ramt Pakistan siden valget den 18. februar. Over 100 mennesker er blevet dræbt, de fleste i den nordvestlige grænseprovins (NWFP), der støder op til Afghanistan. Ingen har påtaget sig ansvaret for nogen af dem, men mistanken hviler på pakistansk Taleban og/eller allierede jihadgrupper.
Angrebene virker tilfældige, men de er faktisk målrettede. De sigter efter at ramme og demoralisere institutioner som den nye regering ønsker at mobilisere mod de militante - ikke blot hæren, men lokale politistyrker og stammerådene (jirga), de mest respekterede beslutningstagere blandt de pashtun-stammer, der befolker NWFP og stammeområder nær Afghanistan. At angribe rådene er "direkte at angribe det pashtunske samfund," siger Mahmoud Shah, tidligere chef for den militære efterretningstjeneste i Sydwaziristan.
Import af selvmordere
Man sigter også, efter at terrorisere med brug af en taktik importeret fra Irak og Afghanistan. For eksempel: Den 29. februar dræbte en vejsidebombe en politiofficer og tre konstabler. Officerens begravelse foregik i Mingora, hovedstad i NWFP's Swat-distrikt. Siden november måned har dette frodige, bjergrige område være skueplads for en krig mellem den pakistanske hær og pro-talebanske militante. Da politiets æresgarde affyrede en afsluttende salut til deres dræbte kommandants ære, løb en teenager ind iblandt dem og sprængte sig selv i luften. 50 mennesker blev dræbt, de fleste politifolk, adskillige af dem sprængt i småstykker.
Den 2. marts dræbte en anden selvmordsbomber, også en teenager, 42 stammefolk ved et rådsmøde i Dara Adam Khel, 40 km syd for Peshawar i NWFP. Rådet var blevet indkaldt for at oprette en milits til bekæmpelse af militante Taleban-folk, som en kort periode havde løbet byen over ende i januar. Angrebet have tydeligvis til hensigt at knuse militsen og skræmme andre fra at deltage. 
"De ønsker at bombe hele det pashtunske samfund til underkastelse," siger Shah.
Kamp mod Taleban
Men hvad vil de opnå? Et af målene er at bytte rollerne om, efter de militantes nylige nederlag til hæren. Sidste efterår blev Swat en kort overgang en autonom islamisk enklave. Det lokale Taleban ødelagde politistationer, udnævnte distriktsguvernører - og gennemførte deres egen udgave af islamisk lov, deriblandt halshugning af spioner eller frafaldne.
Lokalbeboerne bød dem velkommen - til at begynde med. Talebans håndfaste retssystem blev betragtet som et fremskridt, set i forhold til regeringens mangel på noget retssystem overhovedet. Men de unge mullahers voldsomhed forfærdede dem. I november bad en jirga hæren om at gribe ind.
Tre måneder senere "er 90 procent af de militante blevet fjernet fra Swat," siger hærens talsmand, generalmajor Athar Abbas. Den 18. februar var området "renset" tilstrækkeligt til, at man kunne afholde valg. Nationalistiske pashtuner vandt otte ud af Swats ni pladser i parlamentet. I flere landsbyer stemte kvinder for første gang.
Men den militære sejr var ikke uden omkostninger. 230 mennesker blev dræbt, deriblandt mange lokale beboere. Titusindvis af stammefolk blev gjort hjemløse og flygtede til nødtørftigt indrettede lejre i Peshawar. Og hærens generobring af Dara Adam Khel kostede 70 livet, også her var der civile tab. 
"Ja," indrømmer generalmajor Nasser Janjua, regionskommandør i Swat, "der er hævn i luften".
I dag passerer soldater stadig bjergene med fly i stedet for ad landevejen. Af frygt for bagholdsangreb.
Amerikas krig?
Der ligger også politik bag angrebene. Den 28. februar blev 12 mennesker dræbt i en eksplosion i et fjerntliggende seminarium i Sydwaziristan. Blandt de døde var fire arabere og to usbekere, hvilket indikerer, at man der havde oprettet en al-Qaeda-celle. Hæren sagde, at eksplosionen skyldtes materiale, der var oplageret på skolen. Lokale stammefolk sagde, at et missil var blevet affyret fra en drone, et førerløst fly. Taleban brød våbenhvilen, og beskyldte regeringen for at kæmpe 'Amerikas krig'.
Og måske har de ret. Sidste måned - før valget - opfordrede amerikanske militærledere Musharraf til at tillade flere droneflyvninger over grænseområderne, hvor Taleban og deres al-Qaeda-allierede har omorganiseret sig. Dronerne tilhører NATO og benyttes til attentater. USA's stabschef ønskede, at de skulle flyve fra pakistanske lufthavne fremfor afghanske. Efter sigende gik Musharraf ind på forslaget.
Det var et af en række tiltag, han nyligt har godkendt for at øge det pakistansk-amerikanske samarbejde i krigen mod Taleban og al-Qaeda. Andre omfatter amerikansk finansiel hjælp, og anti-oprørstræning af Pakistans 80.000 store korps af lokale paramilitære styrker, der kontrollerer grænsen til Afghanistan. Der tales om, at nogle af de ekstra 3.000 soldater USA sender til Afghanistan til foråret, skal indsættes på grænsen for at afskære Talebans forsyningslinjer, også dette i samarbejde med den pakistanske hær.
Den stigende vold i tiden efter valget er en advarsel fra Taleban til den nye pakistanske regering om, at samarbejde i den amerikansk ledede krig i Afghanistan er at bringe krigen til Pakistan, og sammenlignelig med Irak-krigen. Og det skaber et voldsomt dilemma.
Enhver pause i krigen vil blive betragtet som svaghed, ikke mindst af Taleban. Men accept af aktioner udtænkt i Washington, og godkendt af en upopulær præsident vil ikke blot blive betragtet som fortsættelsen af en militær politik der er slået fejl, men også som forræderi mod valgets mandat. 
Den 18. februar stemte pakistanerne lige så meget for ændringer i strategien over for Taleban, som i styret af landet.

Oversat af Ebbe Rossander

