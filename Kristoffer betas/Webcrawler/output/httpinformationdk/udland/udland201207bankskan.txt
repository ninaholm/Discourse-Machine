Bankskandale fælder Barclays  bestyrelsesformand
Nu ruller der hoveder efter sidste uges rekordstore bøde for rentemanipulation: I går valgte Barclays magtfulde bestyrelsesformand at trække sig – ’hele banksektoren bør kulegraves,’ mener den britiske oppositionsleder, Ed Milliband


 »Det er en skandale. Det er ekstremt alvorligt,« sagde den britiske premierminister, David Cameron, torsdag. »Banken har fået en stor bøde, hvilket er helt på sin plads. Men lige ud sagt så er der mange store spørgsmål, som bankens ledelse endnu ikke har besvaret.«
Og efter få dages intensivt pres, ikke blot fra den britiske regering, men også fra bankens egne aktionærer, måtte Marcus Agius, en af den britiske bankverdens mest magtfulde personer, i går bide i det sure æble og træde tilbage som bestyrelsesformand for storbanken Barclays.
Marcus Agius bliver i første omgang siddende i formandsstolen, indtil en efterfølger er udpeget. Banken håber med hans afgang at kunne inddæmme en bedrageriskandale, der har udløst hård kritik fra både politikere og investorer.
Barclays blev i sidste uge idømt en rekordstor bøde på 2,6 milliarder kr. for i årene fra 2005 og 2009 at have forsøgt at manipulere med den toneangivende Libor-rente, som banker bruger, når de skal låne fra hinanden. Libor-renterne spiller en stor rolle på de internationale finansmarkeder og er et vigtigt referencepunkt for, hvor meget banker skal tage for at låne til andre banker.
165 mio. kroner værd?
På verdensplan danner Libor-renten (London Inter Bank Offered Rate) grundlag for anslåede investeringer på 360.000 svarende til en tredjedel af USA’s bruttonationaprodukt. Den fastsættes ved, at en række af de største banker, de såkaldte rentestillere, indberetter, hvad de har måttet betale for at låne penge. Her har Barclays gentagne gange indberettet et niveau, der lå for lavt, hvorved der blev skabt det indtryk, at Barclays udlånsrisiko var mere gunstig, end der reelt var dækning for.
Også den øverste direktør for Barclays, Bob Diamond, mærker presset. Flere politikere har krævet, at han forlader den direktørpost, der sidste år indbragte ham en løn på 165 millioner kroner, bonuspakker inklusive.
Diamond skal i morgen forklare sig over for det britiske parlaments finansudvalg, der torsdag tager Agius i krydsforhør. Diamond bedyrer, at svindlen blev gennemført af et lille antal medarbejdere for egen vinding, men er dog gået med til at frasige sig en del af sin lukrative bonusordning.
Det amerikanske forbundspoliti, FBI, er også involveret i sagen og efterforsker 14 Barclays-handlere for deres mulige rolle i rentemanipulationerne.
Barclays er dog indtil videre den eneste, der har måttet gribe til lommerne for svindel med libor-renten, men storbanker som Citigroup, JP Morgan, Deutsche Bank, HSBC og Royal Bank of Scotland er efter sigende også i de finansielle tilsynsmyndigheders søgelys, oplyser BBC Money.
Kan ikke fortsætte
Barclays bestyrelse meddeler, at man snarest vil igangsætte en »tilbundsgående revision« af hele forløbet omkring de aktuelle for-retningsmetoder. Desuagtet ud-talte bestyrelsesformand Agius i går, at »det fulde ansvar ligger hos mig«.
Undersøgelsen, hvis gennemførelse ifølge bestyrelsens næstformand, Sir Michael Rake, vil blive betroet til en uafhængig part og fremlagt i fuld offentlighed, skal desuden udmunde i et nyt »etisk kodeks«, som alle bankens medarbejdere skal efterleve. Barclays vil etablere en »nul-tolerance-politik« over for alt, hvad der kan skade bankens omdømme, forsikrede Rake, og man vil »opbygge en ny kultur, som alle Barclays interessenter kan være stolte af.«
Agius, der som bestyrelsesformand har kunnet hæve en gage på syv millioner kr. om året, indrømmede, at sidste uges afsløringer og den historisk store bøde »har rettet et ødelæggende slag mod Barclays omdømme.«
Lederen af den britiske opposition, Ed Miliband, understregede i går, at han anser det for »bydende nødvendigt at genoprette tilliden til de britiske banker. Og det, tror jeg næppe, kan ske, hvis Bob Diamant fortsætter som direktør,« sagde han.
Miliband opfordrede endvidere til en omfattende offentlig undersøgelse af banksektoren og til, at der indledes en strafferetslig efterforskning af, hvem der stod bag rentemanipulationerne.

