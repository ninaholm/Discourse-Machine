Piratproblemet langt fra løst
Det danske krigsskib Absalon er på vej hjem efter et halvt års piratkrig. Kaptajnen kalder missionen en succes, men eksperter kalder det symptombehandling
Mandskab fra det danske krigskib Absalon undersøger en båd uden for Somalias kyst. Absalon er netop nu på vej hjem efter et halvt års piratjagt, men piratproblemet er langt fra løst.


 Helikopteren nærmer sig for fuld skue og kaster et rødt banner ud ved siden af maskingeværet. Et stort rødt stopskilt med ordet STOP skrevet på somali. 
"Det giver piraterne et vist indtryk af, at vi ikke bryder os om det, de er i gang med," forklarer kommandør Craig Baines fra det canadiske HMSC Winnipeg - et af de mere end tyve krigsskibe, som i øjeblikket bekæmper pirateriet ud for Somalias kyst. Magtdemonstrationen virker, og piraterne vender om, uden at det kommer til skyderi.
Sådan ender de fleste af kapringsforsøgene i Aden-bugten efter at NATO, EU og flere andre store skibsnationer har sendt krigsskibe til området. Antallet af kapringer falder, men problemet er langt fra løst. 
Succes
Det danske krigsskib Absalon er i øjeblikket på vej hjem efter mere end et halvt års piratjagt. Kommandør Dan Hermansen kalder missionen en succes, også selv om det kun er lykkedes ham at aflevere fem ud af de 88 pågrebne pirater til retsforfølgelse.
"Det kommer selvfølgelig an på, hvordan man ser på det. Hvis opgaven er at få folk retsforfulgt, så er fem ud af 88 jo ikke imponerende, men hvis opgaven er at beskytte skibsfarten og de lokale fiskere, så har den været en succes" siger Dan Termansen.
"Vi har mødt masser af fiskere, som siger det er blevet sikrere at fiske i Aden-bugten, og i Middelhavet, hvor vi i øjeblikket befinder os, møder vi hele tiden handelsskibe, der siger tak for den indsats, vi har leveret," siger han.
På det generelle plan mener han også, at den militære indsats har været en succes.
"Det er bestemt blevet sværere at være pirat. Vi har sikret et 2000 km stort område, og det er ikke noget man bare lige gør. Man skal jo være i umiddelbar nærhed af det skib, der bliver angrebet, for at kunne hjælpe."
Eksperterne er enige. Den militære indsats har været pengene værd. Især siden december har piratbekæmpelsen været effektiv, fremhæver de.
"Det her er nok så godt, som det kan blive. Der sker stadig mange kapringsforsøg, men antallet af succesfulde kapringer er faldet dramatisk," siger Hans Tino Hansen fra det private sikkerhedsfirma Risk Intelligence, der rådgiver skibsfarten om pirattruslen. Han peger bl.a. på, at etableringen af en beskyttet korridor gennem Aden-bugten har været en succes. 
"Det bliver aldrig muligt at sikre området 100 procent, men korridoren har vist sig at gøre beskyttelsen langt bedre" siger han.
Samme vurdering har det internationale handelskammers afdeling for maritim sikkerhed i London.
"Vi har fundet et system, der virker så godt som det lige nu er muligt", siger chefen for Commercial Crime Services, kaptain P. Mukundan.
Nye trusler forude
Succesen i Aden-bugten har imidlertid fået pirattruslen til at ændre karakter. I den seneste tid har der været et stigende antal kapringer længere sydpå, ud for Kenyas kyst og langt ude i Det Indiske Ocean.
"Det er meget foruroligende, for Det Indiske Ocean er så stort, at det næsten er umuligt at beskytte skibstrafikken der," siger Hans Tino Hansen og peger på at flere af angrebene har fundet sted meget tæt på de store skibsruter mod Asien.
Dan Hermansen er enig i, at truslen ændrer sig.
"Den seneste udvikling er udtryk for, at vores indsats i Aden-bugten har været effektiv, men det er klart et problem, at piraterne rykker ud i Det Indiske Ocean. Det bliver svært, når kapringerne sker 800 km ude i havet" siger han.
"Desuden er de nye pirater en anden type. De er mere organiserede, arbejder fra kaprede moderskibe og optræder bl.a. i uniform." 
Piratbekæmpelsen vanskeliggøres desuden af, at de involverede krigsskibe forsat har hver deres regler for magtanvendelse, siger eksperter. - og det problem bliver ikke mindre, hvis det geografiske område, de skal arbejde i, bliver større.
"Det er en udfordring," indrømmer kommandør Hermansen. "I praksis betyder det jo, at man som styrkechef er nødt til at overveje, hvilke skibe, der kun kan bruges til overvågning og hvilke der kan indsættes aktivt. Det er bl.a. derfor, at Absalon har pågrebet en tredjedel af alle dem, der er blevet pågrebet."
Lars Bangert Struwe fra Dansk Institut for Militære Studier forsker i pirateri. Han understreger, at uanset, hvor vellykket, Absalons og de andre krigsskibes indsats har været, løser det ikke piratproblemet.
Symptombehandling
"Det er kortsigtet symptombehandling, men det er godt for verdenshandlen, som ikke har brug for, at der lige nu pustes yderligere til finanskrisen," siger han. 
Hvis pirateriet skal standses, er det helt andre redskaber, der skal til, mener han.
"På mellemlang sigt burde nabolandene omkring Somalia oprette en fælles piratpatrulje, der kunne overvåge farvandene syd for Suez-kanalen. Sådan en patrulje er der ikke resurser til at oprette i øjeblikket, men det kunne vi jo hjælpe med", siger han og foreslår, at en sådan fælles kystvagt bør tage sig at såvel sø-redning, miljøovervågning, fiskeriinspektion og piratbekæmpelse, så det ikke kun er den internationale handelsflåden, der får noget ud af det.
På længere sigt må der findes en løsning på borgerkrigen i Somalia, understreger både Lars Struwe, Tino Hansen og kommandør Termansen.
"Næste skridt er at gøre noget ved forholdene i land. Der skal ske noget i Somalia, eller bliver det her en meget lang mission", som Dan Termansen udtrykker det.
Hos det internationale handelskammers Commercial Crime Services i London er kaptain Mukundan enig. 
"Systemet fungerer nu, men det er en kortsigtet løsning. Så længe, der ikke er fundet nogen løsning på problemerne i Somalia, er den internationale handelsflåde fortsat afhængig af militær beskyttelse, og det vil den være i mange år fremover", siger han.
På HMSC Winnipeg er kommandør Craig Baines tilfreds med at have forhindret endnu en kapring. Banneret og helikopterens maskingevær var nok til afskrække piraterne - i denne omgang. 
"Det er heldigt for os, er at piraterne ikke er interesseret i at komme i karambolage. De gør det for pengenes skyld og ved udmærket, at det vil ende skidt, hvis de udfordrer os," som han siger til canadisk TV. 


