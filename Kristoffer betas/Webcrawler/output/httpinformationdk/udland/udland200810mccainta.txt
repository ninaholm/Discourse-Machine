McCain taber terræn
Republikansk vicepræsidentkandidat klarer debat uden skrammer, men målinger viser demokratisk fremgang, også i de såkaldte nøglestater


 Sarah Palin, den republikanske præsidentkandidat, klarede sig natten til fredag gennem en debat med den demokratiske kandidat, Joseph Biden, uden skrammer. Men målinger kårede efterfølgende den erfarne demokratiske senator som vinder.
For republikaneren John McCain og Palin, hans 44-årige vicepræsidentkandidat fra Alaska, går det den forkerte vej i meningsmålingerne.
De viser en ny - og måske afgørende udvikling i valgkampen. Obama er ved at bemægtige sig de såkaldte nøglestater, der plejer at afgøre, hvem der bliver landets næste præsident.
Inden tv-debatten med Biden havde Palin været gennem to tv-interview, hvor hun svarede usikkert og usammenhængende på en række spørgsmål. Derfor var forventningerne sat lavt, da debatten gik i gang.
De amerikanske medier er uenige om, hvordan det gik, men de konstaterer, at Palin klarede sig igennem uden nævneværdige fejl.
Hun kaldte Barack Obama en "farlig" mand, og valgte ofte at overhøre ordstyrerens spørgsmål for at gentage en række af de talepunkter, som hun har brugt tidligere i kampagnen.
- Jeg ønsker at være i stand til at svare på disse barske spørgsmål uden filter, selv om det er, hvad de største medier bruger ved at forklare seerne, hvad de lige har hørt, sagde hun.
Biden på sin side var omhyggelig med ikke at angribe Palin og at virke for aggressiv, men han genbrugte sin tidligere sammenkædning af McCain og præsident George W. Bush og sagde, at de repræsenterer samme politik.
Målinger fra tv-selskaberne CNN og CBS viste efter debatten, at et markant flertal af vælgerne syntes, at Biden klarede sig bedst. CNN sagde 51 procent mod 36 procent, mens 46 procent hos CBS sagde at Biden vandt mod 21 procent til Palin.
De fleste kommentatorer var enige om, at debatten ikke vil ændre på styrkeforholdet mellem de to præsidentkandidater, og det har McCain ellers stærkt brug for.
McCain førte indtil for et par uger siden, men inden for de seneste dage er der sket et markant skred i vælgerbefolkningen. En sammenregning af meningsmålinger hos realpolitics.com viser, at Obama fører med 49,1 procent af stemmerne mod 43,2 til McCain. Det er en alvorlig nedtur, der kommer samtidig med sammenbruddet i USA's finansielle sektor.
Det ser især slemt ud i de såkaldte nøglestater, der plejer at afgøre et amerikansk præsidentvalg.
Mest nedslående for McCain er tallene fra Florida. Han har længe ført i denne stat, som i 2000 fik en dramatisk rolle under opgøret mellem Bush og demokraten Al Gore.
De nyeste meningsmålinger i denne uge viser, at Obama er gået forbi McCain i Florida og fører med 48,6 mod 45,6 procent til McCain, viser gennemsnitsberegninger
Det samme gør sig gældende i Ohio - også en meget vigtig stat at vinde. Her fører Obama med 48 procent mod 46 procent efter længe at have halset bagefter. I den anden store industristat Pennsylvania fører Obama klart.
I en måling fra CNN fredag er Obama rykket forbi McCain i den midtvestlige stat Missouri (49 pct. mod 48 pct.). 
I traditionelle republikanske stater viser Obama styrke. Han fører i Virginia, han har et komfortabelt flertal i Colorado, og selv i det ærkekonservative North Carolina har han knebet sig ind foran McCain.
- Den økonomiske krise har forandret den dynamik, som for kun tre uger siden arbejdede til fordel for McCain, siger Peter Brown fra meningsmålingsinstituttet Quinnipiac.
- Det betyder ikke, at McCain ikke kan vinde. Med med den historiske erfaring betyder det bare, at han må kravle sig tilbage ad en stejl vej, siger Peter Brown til den britiske avis The Independent.
/ritzau

