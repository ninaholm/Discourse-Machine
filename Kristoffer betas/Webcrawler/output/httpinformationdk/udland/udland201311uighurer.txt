Uighurer: Vi er ikke alle terrorister
Kina beskylder nu terrororganisation for at stå bag mandagens angreb i Beijing, men uighur-organisation er skeptisk over for påstanden om terror


 
	»Det her gør vores liv meget sværere,« siger 36-årige Nurdun. »Politiet tjekker hele tiden vores papirer og udspørger os. De siger, at vi uighurer alle er mistænkelige, men vi er ikke alle terrorister.«

	Det kinesiske politi har markant optrappet kontrollen med uighurer i Beijing siden mandag, da tre medlemmer af det hovedsageligt muslimske mindretal dræbte to turister og kvæstede 40 på Den Himmelske Freds Plads. Myndighederne beskriver det som et nøje planlagt terrorangreb udført af militante islamister.

	Forretningsmanden Nurdun sidder på restaurant Halvmåne i Beijing, som serverer mad fra den vestlige Xinjiang-provins, som er hans og ni mio. andre uighurers hjemstavn. Han har ingen sympati for angrebet, og han frygter for fremtiden.

	»Jeg er ikke ligesom dem,« siger Nurdun om de tre påståede gerningsmænd, »men alle uighurer vil blive straffet for det, de gjorde.«

	De seneste år har der været adskillige blodige kampe mellem kinesiske sikkerhedsstyrker og uighurer, der er stærkt utilfredse med undertrykkelse af deres kultur og religion og over at være økonomisk marginaliserede. Og etnisk vold mellem uighurer og hankinesere, Kinas dominerende befolkningsgruppe, er udbredt – i 2009 blev 200 dræbt. Hver gang der har været sammenstød, har regeringen ifølge menneskerettighedsgrupper strammet grebet om uighurerne yderligere.

	Angrebet har også fået hankinesere i hovedstaden til at være nervøse for fremtiden.

	»Det er som regel noget, som sker meget langt væk herfra,« siger Li Jianmei, en 21-årig universitetsstuderende. »Nu er det lykkedes for dem at udføre terror midt i Beijing. Hvad hvis det sker igen?«.

	Andre er mere kyniske. »Det var bare et spørgsmål om tid, før sådan noget skete. Der er så mange utilfredse mennesker i Kina,« siger Huang, der arbejder i et forsikringsselskab.

	’Opfinder sin egen version’

	Statsmedier citerede i går Kinas øverste sikkerhedschef, Meng Jianzhu, for, at East Turkestan Islamic Movement, som både USA og FN beskriver som en terrororganisation, var med til at planlægge angrebet. Meng Jianzhu underbyggede dog ikke påstanden.

	Angrebet blev angiveligt udført af en uighurisk mand, hans 30-årige kone og 70-årige mor. I en jeep torpederede de adskillige fodgængere, og de døde selv i køretøjet efter at have antændt det. Politiet fandt efterfølgende en benzinbeholder, to lange knive, en jernstang og et ’jihad’-flag i bilen. Mandag blev fem uighurer, som anklages for at have været med til at planlægge angrebet, arresteret.

	Men eksilorganisationen World Uighur Congress udtrykker stærk skepsis over for den kinesiske regerings påstand om terror.

	»Den kinesiske regering vil ikke tøve med at opfinde en version af episoden i Beijing for at være i stand til at indføre endnu mere undertrykkende tiltag over for det uighuriske folk,« siger organisationens leder, Rebiya Kadeer, i en meddelelse.

	Menneskerettighedsgrupper har længe sagt, at Beijing overdriver den uighuriske terrortrussel for at retfærdiggøre strengere kontrol, og kritikere siger, at det, der i resten af Kina betragtes som almindelige forbrydelser, automatisk stemples af myndighederne som terrorhandlinger, når blot det sker i Xinjiang.

	»Den eneste grund til, at dette beskrives som terror, er, at det er blevet udført af uighurer,« siger Alim Seytoff fra World Uighur Congress til AFP.

	På restaurant Halvmåne er gæsten Yusuf nervøs for, hvordan hankineserne nu vil behandle ham selv og andre uighurer.

	»De er både vrede på os og bange for os. Men det er ikke os, der har gjort det.«

