Lomborg ser alligevel global opvarmning som en trussel - men han har en løsning
Han benægter selv at have foretaget en kovending, men i sin kommende bog udnævner den berømte klimaskeptiker global opvarmning til et af de mest presserende problemer, vi står overfor - og anviser nye løsningsmodeller. Afsæt 100 mia. dollar, så er vi reddet


 I en tilsyneladende kovending erklærer verdens højest profilerede klimaforandringsskeptiker nu, at den globale opvarmning »uden tvivl er en af de vigtigste bekymringer, verden står overfor i dag,« og »en udfordring, som menneskeheden må tage op«. Det er et holdningsskred, der kommer som en saltvandsindsprøjtning for en hårdt trængt miljølobby.
Bjørn Lomborg, den selvbestaltede 'skeptiske miljøforkæmper' som skabte sig internationalt ry på at angribe klimaforskere, miljøforkæmpere, medier og andre for at overdrive omfanget af globale opvarmning og følger for den menneskelige civilisation, har hidtil betegnet de eksisterende strategier til at sætte ind mod problemet som et voldsomt pengespild i forhold til et marginalt udbytte.
Men i en ny bog, Smart Solutions to Climate Change, opfordrer Lomborg nu til, at der internationalt afsættes et årligt trecifret milliardbeløb i dollars til bekæmpelse af klimaændringer.
»Hvis vi investerer 100 milliarder dollars om året, vil det betyde, at vi vil kunne have løst problemet med klimaændringer ved udgangen af dette århundrede,« konkluderer bogen.
Efter at have gransket otte metoder til at reducere eller stoppe den globale opvarmning, anbefaler Lomborg og hans økonomkolleger at hælde penge i forskning og udvikling af rene energikilder såsom vind-, bølge-, sol- og atomkraft samt at iværksætte en koncentreret indsats for undersøge mulige klimamanipulationsteknikker (såkaldt geoengineering) såsom 'hvidfarvning af skyer', der vil kunne reflektere en større mængde af solens varme til den ydre atmosfære.
Klimaindsatsen er vigtig
I et interview med The Guardian slår han til lyd for, at denne investering kan finansieres igennem en afgift på CO2-udledninger, hvorved yderligere vil kunne rejses 50 mia. dollar til at afbøde virkningerne af klimaændringer, f.eks. ved at opbygge et bedre forsvar imod stigende havvandstand og afsætte 100 mia. dollar til bedre sundhed.
Hans erklæring om, hvor væsentlig han pludselig opfatter indsatsen mod klimaændringer, kommer i en afgørende fase af den internationale debat, hvor bestræbelserne på at nå en global aftale om udslipsreduktion karambolerer med en ny skepsis over for dokumentationen for den globale opvarmning.
En udløber af dette sammenstød kom til udtryk i mandags, da Rajendra Pachauri, leder af FN's mellemstatslige panel om klimaændringer (IPCC), blev udsat for fornyet pres for at træde tilbage, da en uafhængig undersøgelse af panelets arbejde opfordrede til at afkorte ansættelsesperioden for de  ledende medarbejdere og skabe større gennemsigtighed i arbejdet. IPCC er på det seneste kommet under beskydning efter afsløringer af unøjagtigheder i dets forrige samlede vurdering af den globale opvarmning, som blev forelagt verdens regeringer i 2007.
Fejl om gletschere
De pågældende fejl, herunder at Himalayas gletschere vil være nedsmeltet i 2035, førte til en beslutning om at underkaste IPCC's processer og procedurer en kritisk revision. Denne er nu gennemført af den ansete videnskabelige rådgivningsorganisation InterAcademy Council (IAC). IAC konkluderer, at IPCC må sikre en så stor transparens som muligt omkring, hvorledes panelets bedømmelser tilrettelægges og udføres, hvordan man udpeger sine medarbejdere og udvælger det videnskabelige materiale, man lægger til grund for sine vurderinger.
Men selv om Pachauri dengang fandt det opportunt at sammenligne Lomborg med Hitler, har han nu valgt at give en usandsynlig anbefaling af dennes nye bog. Pachauri citeres således i en pressemeddelelse i anledning af udgivelsen for følgende: »Denne bog giver ikke alene mange informationer om de faktiske menneskeskabte klimaændringer. Den rejser også vigtige spørgsmål og undersøger bæredygtige valgmuligheder i forhold til, hvad der kan gøres.«
Lomborg benægter selv, at han skulle have foretaget nogen kovending og henviser til, at han allerede i sin første bog accepterer eksistensen af menneskeskabt global opvarmning som et faktum.
»Men den pointe, jeg hele tiden har fremsat, er, at det her er altså ikke verdens undergang,« siger han.
»Derfor bør vi anlægge de samme kriterier, som vi øvrigt gør, når vi skal vurdere, hvordan vi får mest valuta for pengene.«
Sygdomsbekæmpelse
Lomborg siger, at det afgørende vendepunkt i hans tænkning kom med det såkaldte Copenhagen Consensus-projekt, hvor en gruppe økonomer blev bedt om at overveje, hvordan man kan udnytte 50 mia. dollar med optimalt udbytte. De første resultater af disse analyser, som kom i 2004, satte indsatsen mod global opvarmning tæt på listens bund og argumenterede i stedet for politikker såsom bekæmpelse af malaria og hiv/aids. Men en senere analyse fra 2008 omfattede nye ideer til at mindske temperaturstigninger, der opnåede midterplaceringer på den nye liste. Lomborg fortæller, at han herefter besluttede sig for at overveje en bredere vifte af politikker til at reducere den globale opvarmning, »så den ikke ender nederst på listen igen.«
Forskellen fremkommer ved, at Lomborg og hans forskere denne gang ikke blot har undersøgt den aktuelt dominerende internationale politik til nedbringelse af kulstofudledninger, men også syv andre »løsningsmodeller«, herunder flere investeringer i teknologi, mere geoengineering og udplantning af flere træer, sagde Lomborg.
»Hvis verden bruger hundredvis af millioner på det her, hvor får vi så mest valuta for pengene,« >var det spørgsmål, vi stillede os.
© The Guardian og Information Oversat af Niels Ivar Larsen

