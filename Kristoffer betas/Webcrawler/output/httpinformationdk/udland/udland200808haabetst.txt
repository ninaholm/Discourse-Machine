Håbet stiger i Zimbabwe
De centrale personer i Zimbabwe-konflikten samlet på hotel i Harare. En forsigtig optimisme spirer
Oppositionsleder Morgan Tsvangirai ankom i går til Rainbow Towers hotellet i Harare for at forhandle med Zimbabwes præsident Robert Mugabe.


 Sydafrikas præsident, Thabo Mbeki, mødtes søndag med Zimbabwes præsident, Robert Mugabe, oppositionsleder Morgan Tsvangirai fra MDC samt Arthur Mutambara, der leder en udbryderfraktion fra MDC.
Den sydafrikanske mægler forsøger at få de tre politikere til at enes om en model, der fordeler magten i Zimbabwe, og der var søndag forlydender om, at en aftale kan være tæt på. Forhandlingerne begyndte søndag på et hotel i Harare, Zimbabwes hovedstad, og lykkes det for Mbeki at få en aftale i hus, kan det betyde afslutningen på Zimbabwes langvarige politiske krise og øge chancen for, at landet kan arbejde sig ud af den økonomiske katastrofesituation.
En situation, der har bragt Zimbabwe på fallittens rand, og som har ført til, at millioner af mennesker har forladt landet og er søgt til nabolandene for at opretholde livet.
Kompromisaftale
Forhandlingerne blev indledt i sidste måned og kom i kølvandet på anden runde af præsidentvalget i juni. Det var her, at Mugabe stillede op uden modkandidat, fordi Tsvangirai boykottede valget, da hans tilhængere blev chikaneret, overfaldet og fængslet af Mugabe-styret.
Optimismen har fået næring af, at Arthur Mutambara i et avisinterview har sagt, at en kompromisaftale ikke er langt væk. Han sagde, at aftalen har sine begrænsninger, men at det er det bedst mulige "midlertidige" bud på at få landet ud af krisen.
Mugabes position
En aftale kan betyde, at Mugabe politisk overlever de valg, der blev kritiseret over en bred kam internationalt. Men en aftale kan også betyde, at den mangeårige præsident mister en del af de magtbeføjelser, der har sat ham i stand til at styre Zimbabwe med jernhånd. Iagttagere påpeger, at en aftale kræver grønt lys fra Zimbabwes sikkerheds- og militærchefer. Det er magtfulde personer, der vil sikre sig, at de ikke risikerer at blive retsforfulgt internationalt, når det politiske støv har lagt sig.
Det er ikke helt klart, hvad der lå på forhandlingsbordet på hotellet i Harare, eller hvor lang tid Mbeki havde tænkt sig at forhandle. En højtstående embedsmand i Mugabes parti, Zanu-PF, sagde søndag, at et stort gennembrud i forhandlingerne kom, da Tsvangirai og Mutambara anerkendte, at Mugabe er præsident. Embedsmanden sagde, at Mugabes position ikke er til forhandling.
Zanu-PF er gået med til, at Tsvangirai bliver premierminister, men det bliver ikke en post, der, som en række medier har rapporteret, får store magtbeføjelser, mens Mugabe så blot bliver en ceremoniel præsident, sagde embedsmanden. 


