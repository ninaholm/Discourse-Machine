Atomkraft er farlig - for kreditværdigheden
Det ledende amerikanske kreditvurderingsselskab Moody's Investors Service advarer om, at investeringer i atomkraft kan være skadeligt for et selskabs kreditværdighed og mulighed for at opnå lån... 


 Det ledende amerikanske kreditvurderingsselskab Moody's Investors Service advarer om, at investeringer i atomkraft kan være skadeligt for et selskabs kreditværdighed og mulighed for at opnå lån.
Advarslen, præsenteret i rapporten New Nuclear Generation: Ratings Pressure Increasing, baserer sig på erfaringerne med de meget høje anlægsomkostninger for atomkraftværker og den historiske tendens til budgetoverskridelser. Et selskab, der kaster sig ud i sådanne risikable, kapitalkrævende projekter, skaber tvivl og usikkerhed om selskabet hos långivere.
Moody's advarer om, at selv foreslåede lånegarantier fra den amerikanske stat »kun i beskeden grad vil bremse risiko-forøgelsen«, hvorfor amerikanske el- forbrugere kan risikere »kommende prischok«, når de store investeringer skal hentes hjem.
15 af 17 påtænkte amerikanske reaktorprojekter på Moody's liste tildeles forskellige grader af moderat til lav kreditværdighed.
Mitchell Singer, talsmand for det amerikanske Nuclear Energy Institute, afviser Moody's vurderinger med henvisning til, at de bygger på forældede data.
Problemet er, at der ikke eksisterer aktuelle data. Det eneste igangværende reaktorbyggeri i USA, Wats Bar-2 reaktoren i Tennessee, blev indledt for 36 år siden og er endnu ikke afsluttet.


