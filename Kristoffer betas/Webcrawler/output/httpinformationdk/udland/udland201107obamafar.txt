Obama: 'En farlig leg'
Den amerikanske præsident maner i tv-tale til ansvarlighed angående USA's gældskrise. Republikanerne svarer, at han selv er skyld i den


 »Det her er ikke en måde at drive jordens mest storslåede land på. Det er en farlig leg, som vi aldrig har leget før, og vi har ikke råd til at lege den nu.«
Med disse ord i en tv-tale til nationen søgte USA's præsident, Barack Obama, natten til i går dansk tid at få amerikanske vælgere til at lægge pres på republikanske kongresmedlemmer, så de opgiver deres kategoriske sparekrav. Dem har Republikanerne stillet som betingelse for at stemme for en forhøjelse af USA's gældsloft inden på tirsdag. Den dag bliver loftet nået og USA teknisk set insolvent: Hvis ikke USA kan blive ved med at optage gæld vil forbundsregeringen ikke kunne dække sine løbende udgifter.
Med henvisning til, at vælgerne sidste november gav Republikanerne flertallet i Repræsentanternes Hus, sagde Obama:
»Det kan godt være, at det amerikanske folk stemte for en delt regering, men det stemte ikke for en lammet regering.«
Obama fremsatte en opfordring til vælgerne foran tv-skærmene:
»Jeg beder jer alle om at lade jeres stemme høre. Hvis I ønsker en afbalanceret tilgang til at nedbringe underskuddet, så lad jeres kongresmedlem det vide.«
Efter Obamas appel brød hjemmesiderne ned for adskillige prominente kongresmedlemmer, fordi de var bestormet med elektroniske vælgerreaktioner.
Vil gå langt
Obama understregede i talen, at han er villig til at følge Republikanerne meget langt i deres sparekrav:
»Lad os skære de indenlandske udgifter ned til det laveste niveau, siden Dwight Eisenhower var præsident (1952-60. red.) Lad os skære forsvarsudgifterne i Pentagon med mange hundred af milliarder dollar. Lad os afskære spild og snyd i sundhedsprogrammer som sygesikringen. Og lad os samtidig foretage beskedne tilpasninger, så sygesikringen stadig er der til kommende generationer. Endelig: Lad os bede de mest velhavende amerikanere og største virksomheder om at opgive nogle af deres skattefriheder og særlige fradrag.«
Med sin villighed til besparelser på sygesikringen skuffer Obama sine demokratiske partifæller i Kongressen. Uafhængige iagttagere peger på, at Obama i sin genvalgsstrategi forud for præsidentvalget næste år nu spinner sig ind på den republikanske banehalvdel som »finansielt ansvarlig«. Derved bringer han til gengæld demokratiske kandidater i velfærdsafhængige distrikter i risiko for ikke at blive genvalgt.
Obamas frierier blev umiddelbart mødt med afvisning fra Republikanerne. I en tv-tale efter Obamas lagde formanden for Repræsentanternes Hus, John Boehner, skylden for gældskrisen på præsidenten:
»Den sørgelige sandhed er, at præsidenten ønskede sig en blanko-check for seks måneder siden, og han ønsker sig en blankocheck i dag. Det vil bare ikke ske.«
Stem som os
»Ser I, der er ingen lammelse i Kongressen,« fortsatte Boehner. Han henviste til den totalsparelov, som Repræsentanternes Hus har vedtaget:
»Selvsagt forventer jeg, at den lov kan og vil blive vedtaget i Senatet og vil blive sendt til præsidentens underskrift. Hvis præsidenten skriver under, vil den 'krise'-atmosfære, han har skabt, simpelthen forsvinde.«
Nogle iagttagere mener, at Obama ved den nedladende belæring, han i fredags gav Kongressen, da Republikanerne forlod forhandlingerne i Det Hvide Hus, også har trådt på sit eget parti. Så eftertrykkeligt, at Demokraterne i Kongressen nu ønsker at vise, at de kan selv: At de uden om præsidenten vil søge at forhandle en 'lille midlertidigt holdbar' gældspakke' med Republikanerne.
Den største hindring er her, at Republikanerne som betingelse for at hæve gældsloftet nu, vil kræve, at det kun bliver hævet beskedent, så en ny forhøjelse skal vedtages næste år. Det er et valgår, hvor ny gældskrise og republikansk afpresning vil være umådeligt ubehagelig for Obama og Kongressens demokrater. Men selvsagt give Republikanerne noget at føre valgkamp om.
Indtil videre har finansmarkederne ikke udvist tegn på panik. Men tovtrækkeriet i Washington følges med stigende utryghed.

