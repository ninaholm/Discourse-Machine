Tid til et comeback for ’den orange prinsesse’?
Det var den løsladte Julia Timosjenko, der holdt den store tale til det ukrainske folk på Maidan-pladsen efter Janukovitjs afsættelse. Et ikon for demokratiet eller en ny samlende skikkelse er hun dog næppe – dertil er hun for indsyltet i det samme korrupte system som Janukovijt
 
	Den løsladte Julia Timosjenko holdt tale på Uafhængighedspladsen lørdag


 
	Mens Ukraine så ud til at vakle på randen af borgerkrig, blev den tidligere oppositionsleder, Julia Timosjenko, i weekenden sat på fri fod takket være et uventet indgreb: Det var hendes gamle ærkerival, Inna Bohoslovska, som tog initiativ til det lovforslag, der renser Timosjenko for alle de korruptionsanklager, hun blev fængslet for i 2011. Parlamentets revolte imod præsident Viktor Janukovitj, der blev frataget alle sit embedes beføjelser, gav Timosjenko chancen for at vende tilbage til den nationale scene, og det gjorde hun med manér lørdag aften på Maidan-pladsen.

Læs: Farvel Janukovitj

	At hun er opsat på at spille en politisk rolle blev hurtigt klart. Og hun agter ikke at lade sig nøjes med posten som premierminister, skønt hendes tilhængere i parlamentet havde sagt, at hun burde være leder af en ny national enhedsregering.

	»Det var en overraskelse for mig, da jeg hørte mit navn blive foreslået til posten som premierminister. Ingen har aftalt noget med mig eller drøftet spørgsmålet,« erklærede hun i går på sin hjemmeside.

	»Jeg er taknemmelig for den respekt, man viser mig, men jeg beder om ikke at blive taget i betragtning til denne post.«

	Udtalelsen antyder, at Timosjenko, som tabte snævert til Janukovitj ved præsidentvalget i 2010, og som senere blev idømt syv års fængsel for magtmisbrug, er interesseret i præsidentposten.

Læs: Svært at samle ukrainsk opposition

	Nu er spørgsmålet så: Er dette en sejr for Ukraine i lige så høj grad, som det er en sejr for Timosjenko?

	Julia Timosjenko så ellers længe ud til at være på vej ud i det politiske mørke. Mens hun i månedsvis kæmpede sig vej igennem appeldomstole, mistede hendes historie medieappel. Den teltby, som hendes sympatisører havde rejste i protest imod den hårdhændede behandling, hun blev udsat for under fængselsopholdet, forekom diminutiv i skyggen af Kharkiv Jernbanehospitals mure. Julia var næsten forsvundet ud af syne for den ukrainske offentlighed. Lige indtil et ikon med hendes ansigt pludselig dukkede op under decembers protestaktioner på toppen af juletræet på Maidan-pladsen.

	Da protesterne mod Janukovitj-regeringens nej til associering med EU brød løs, kendte Timosjenko sin besøgelsestid og henvendte sig til offentligheden med slagkraftigt formulerede, inspirerende taler om frihed og demokrati. Da den markante aktivist Tatjana Tjernovol blev gennemtævet, blev det for Julia anledning til at henlede opmærksomheden på de systematiske overgreb mod aktivister og journalister. Hun anklagede staten for at mørklægge voldsepisoderne og appellerede til befolkningen:

	»Jeg vil spørge jer: Tror I oprigtigt talt på, at Tjatjana efter sin uselviske og opofrende kamp på Maidan helt tilfældigt blev tævet af helt tilfældige voldsbøller, som den officielle propaganda påstår?«

	»Skal vi tro på, at når hundredvis af mennesker blev maltrakteret under den blodige rydning 30. november, var dette blot resultatet af Berkuts forsøg på at håndhæve lov og orden over for provokatører. Skal vi tro på, at afbrændingen af aktivisters biler og intimideringen af deres familier ikke er andet end en uoverensstemmelse mellem aktivisterne på Maidan og vrede Kijev-borgere? Hvis vi tror på alt dette – og nok så vigtigt: Hvis vi affinder os og giver op – fortjener vi så ikke som et folk den trældom, vores ledere tilbyder os?«

	Datteren i hovedrolle

	Også Timosjenkos datter Eugenia var gentagne gange til stede på Maidan-pladsen, og i følelsesladede taler udtrykte hun sin frustration over moderens helbredstilstand. Skønt hun hævder ikke at interessere sig for politik, har Eugenia i flere år fungeret som sin mors uofficielle talsmand og spindoktor. Hendes mors Fædrelandsparti forhører sig da altid også først hos Eugenia, før det kommer med et nyt politisk udspil.

	Udsigten til Julias mulige comeback fik allerede Janukovitj-regeringen til at gribe til damage control. Som parlamentsmedlem Vladimir Oleinik fra det regerende Regionernes Parti sagde til BBC Newsnight:

	»Europadomstolen har endnu ikke truffet beslutning i Julias sag. Og for øvrigt er det hendes skyld, at vi nu presses af Rusland og ikke kan komme tættere på Europa. Det var hende, som underskrev den aftale, der tvang Ukraine til at holde sig ude af EU-forhandlingerne …«

	Oleiniks reaktion viser, at Timosjenko stadig er et politisk ikon for mange – en Jeanne d’Arc, en jernlady og det mest flagrante eksempel på systemets indbyggede uretfærdighed. Selv om de fleste af de oprindelige initiativtagere til protesterne mest af alt så hendes støttetaler som et forsøg på at kapre bevægelsen, blev protestlejren på Maidan et monument for hende. Den etablerede opposition forstod det og tog kravet om hendes frigivelse med, når de kunne under deres rundbordssamtaler med regeringen.

	Også Inna Bohoslovska forstod det.

	Selv om Fædrelandspartiets parlamentarikere knurrede over, at det jo var Inna, som var med til at få Julia kastet i fængsel i første instans. For tre måneder siden trådte Inna imidlertid ud af præsident Janukovitjs Regionernes Parti og begyndte at før kampagne for, at han skulle træde tilbage.

	Tvetydig forhistorie

	Misvisende ville det dog være at se Julia Timosjenko som et ’ikon for demokratiet’. Julias historie er tvetydig. Moralsk er hun næppe mindre anløben end nogen anden mulig premierministerkandidat. Ej heller er den offentlige mening mindre delt. En stor fraktion af demonstranterne ville have hendes ikon fjernet fra juletræet.

	Før hun blev politiker, indledte ’den orange prinsesse’ sin forretningskarriere i senfirserne, hvor hun brugte sine iværksættertalenter til at knytte forbindelser til Ruslands og Ukraines første postkommunistiske regeringer. Hendes opstartsvirksomhed var en kæde af videoklubber: små kælderbiografer, hvor mindre grupper af publikum kunne komme og se piratudgaver af Hollywood-blockbustere. Hun gik derefter over til at formidle tuskhandler – dvs. handler uden brug af penge – med computere og husholdningselektronik. Store statskontrakter fulgte. I 1990 udvidede hun sine aktiviteter til at handle med det russiske forsvarsministerium og byttede ukrainske våben for russisk brændstof.

	I 1997 gik Timosjenko ind i politik og gjorde fælles sag med daværende premierminister Pavlo Lazarenko, der i dag har søgt i eksil i USA. Sammen stiftede de Gramada-partiet, en politisk blok, der stadig eksisterer i dag under navnet Batkivschyna (’Fædreland’). Et flertal af ukrainske politiske iagttagere er enige om, at hendes hovedmotiv til at gå ind i politik var for at afværge pres fra både Kutjma-regeringen og Donetsk-mafiaen. Dette pres ville dengang som i dag have resulteret i en retsproces med efterfølgende fængselsdom, hvis hun ikke var kommet i Radaen (parlamentet, red.) og dermed havde fået parlamentarisk immunitet.

	Hendes politiske karriere er karakteriseret ved et talent for medrivende taler og ganske mange dristige beslutninger. Den ukrainske politiske analytiker og journalist Sergej Lesjenko pointerer, at der i Timosjenkos regeringstid var »relativt større gennemsigtighed og åbenhed over for medier« end under Janukovitjs regeringer, f.eks. kunne journalister rapportere om ny lovgivning, lige så snart den var vedtaget. I kontrast til dette havde Janukovitj kun inviteret fire håndplukkede journalister til sit seneste pressemøde 19. december sidste år, og det var alene op til dem at få ’nuancerne’ frem i den aftale, som var indgået med Rusland.

	Presset på Timosjenko kom igen i 2010 efter endnu et valg. I 2011 blev hun idømt syv års fængsel for at overskride sine beføjelser i en gashandel med Rusland. Hun blev også anklaget for drabet på Donetsk-oligarken Vladimir Sjerban. Mordanklagen kunne ikke opretholdes, og beviserne i gassagen var i bedste fald tvivlsomme. Ifølge Andrej Starostin, en finansanalytiker med speciale i korruption og forsvarspolitik, var »hele sagen kosmetisk og klar politisk forfølgelse«.

	Helt så simpel er sammenhængen dog ikke. Uanset om Timosjenko overskred sine beføjelser eller ej, da gasaftalen blev indgået med Ruslands Vladimir Putin, har hun med sikkerhed misbrugt sit embedes magt for egen finansiel vindings skyld. Ikke desto mindre har justitsmyndighederne været modvillige til at retsforfølge misbrug af den art. Selv den mest oplagte korruptionssag imod Timosjenko kom aldrig i nærheden af officiel opklaring. At efterforske den ville have betydet, at politi og domstole skulle have slået ned på et netværk af velforbundne endnu siddende parlamentarikere, der fortsat misbruger deres autoritet.

	En anden berygtet hændelse, tildelingen af Ukraines hjælpepakke i 2008, blev også vidt omtalt og dækket af undersøgende journalister dengang, men aldrig taget op af den offentlige anklager. Dengang brød den ukrainske valuta sammen med et brat fald fra fem til otte grivna for en amerikansk dollar. I denne situation tildelte Timosjenko hovedparten af den finansielle hjælp til specifikke banker, på bekostning af alle andre. Brødrene Buryaki (ejerne af BrokBusinessbank) skabte sig en formue på manøvren – og andre fulgte deres eksempel.

	’Kære venner’

	Scenen for den fremgangsmåde blev efter alt at dømme sat af Justjenko-regeringen, som havde barslet med en politisk filosofi, der sammenfattes i ordene ’Kære venner’. Dette udtryk har i dag fået en bredere betydning, men blev dengang ofte brugt af daværende præsident Jusjtjenko som åbning på hans tv-taler. En politiker fra Regionernes Parti, Nestor Shufritj, lånte vendingen til at beskrive det herskende system dengang, hvorefter det satte sig fast i parlamentarikernes sprogbrug og i offentlighedens bevidsthed.

	Vjatjeslav Konovalov, forskningschef på Ukraines Kriminologiske Institut, forklarer, at den oprindelige idé bag ’kære venner’ var at skabe et transparent system for tilsyn af offentlige midler. For at realisere dette blev der oprettet et licitationssystem med et tilhørende licitationskammer. Udvalgte unge mænd med vestlige universitetsgrader blev udpeget til at forestå kontrollen med systemet. Og inden længe resulterede dette initiativ i adskillige 30-årige ministre og viceministre, dengang kaldet ’Kinder-overraskelser’. Og i fraværet af reelt tilsyn med dette kammer blev disse ministre til den urørlige licitationsmafia. Med andre ord blev det stik modsatte af ambitionen resultatet. På den anden side viste ’kære venner’ sig også gavnlig, fordi det nye system var i stand til at nedbryde den gamle russiske afhængighed fra Sovjetæraen. Konsekvensen blev imidlertid indførelse af et system af returkommissioner med mæglergevinster så høje som 30-50 procent. Returkommissionssystemet kulminerede dog først under Janukovitjs regering – i dag løber disse returkommissioner op i 70 procent.

	Disse licitationer gjorde det let for Timosjenko og hendes inderkreds af embedsmænd at nyde godt af en luksuriøs livsstil, alt sammen uden at eje noget på papiret. Ifølge retsdokumenter fra den afsluttende fase af sagen imod hende, var det eneste ejendom, som retten kunne konfiskere fra Timosjenko en beskeden lejlighed i Dnepropetrovsk. Men Julia Timosjenko havde som så mange andre i realiteten tilbragt en stor del af sin tid i luksusvillaer, hvoraf en for tiden ejes af magnaten Jaroslavskij. Også Janukovitj-familien har kunnet udvidet sin rigdom og det i langt større skala. Ifølge antikorruptionscentret PEPWatch er f.eks. nettoformuen for Janukovitjs søn, Oleksandre gået fra syv til 510 millioner ukrainske hryvnia siden 2010 (det sidste svarer til 311 millioner kroner, red.).

	Vurderingerne af, hvorvidt Timosjenkos regering var overvejende kriminel eller effektiv, varierer alt efter, hvem man spørger, men de metoder, som Timosjenko brugte til at akkumulere personlig rigdom, var ikke så forskellige fra dem, Janukovitj har brugt. Begge gjorde brug af offshore-konti, og især Janukovitj-familien har forstået hurtigt at udbygge sine oversøiske aktiviteter og flytte midler ud via mellemmænd i USA og Schweiz. Janukovitj-familieformuen er nu spredt langt hinsides Ukraines grænser.

	Og den gaskontrakt, som Julia Timosjenko underskrev med Rusland – den angivelige begrundelse for hendes fængsling – kan meget vel vise sig at minde meget om den nuværende kontrakt, som Janukovitj underskrev med Putin den 17. december, når de nærmere detaljer om denne kommer frem.

	Andrej Starosin, en finansjournalist, siger, at »Julia kun har gjort, hvad mange i hendes position også har gjort. Hun spillede inden for systemet og snød det, hvor det passede hende, men med en enkelt forskel: Hun har elegance og karisma«.

	Vil Timosjenko da på ny kunne blive ‘den orange prinsesse’? Hvis systemet er umuligt at rive op med rode eller reparere, kan den personlige stil gøre hele forskellen. Og Timosjenko har ingen problemer med at overbevise folk om, at lige præcis stil – det har hun.

	Årene i fængsel har dog sat sig deres spor. Så stærke er hendes ryglidelser, at det var i en kørestol, at Timosjenko, efter et kort besøgt i parlamentet, henvendte sig til folkemængden på Maidan med sine løfter om forsoning for et nyt Ukraine.

Mari Bastasjevskij er freelance-journalist. Oversat af Niels Ivar Larsen.

