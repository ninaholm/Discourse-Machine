Sverige indfører grænsekontrol
Den midlertidige grænsekontrol kommer til at gælde Øresundsbroen og færgetrafikken fra Danmark og Tyskland og vil træde i kraft torsdag klokken 12
Flygtninge fra Irak, som er nået til Centralstationen i Malmø. Fra i morgen klokken 12 vil Sverige indfører midlertidig grænsekontrol på grund af det store pres fra flygtninge og migranter.


 Ifølge Sveriges indenrigsminister, Anders Ygeman, vil den svenske regering indføre midlertidig grænsekontrol fra torsdag klokken 12. Det skyldes det store pres fra flygtninge og migranter, som er nået til Sverige i den seneste tid. Sverige forventer at modtage op mod 190.000 alene i år.
Beslutningen blev præsenteret på et pressemøde onsdag aften.
»Sverige er det land i Europa, som har taget største ansvar under flygtningekrisen. Nu er det på tide, at andre lande tager ansvar. Danmark tog fattet imod beskeden. Det er en ny situation for dem,« sagde den svenske indenrigsminister.
Det fremgår endnu ikke, hvad der skal ske med dem, som bliver afvist ved grænsen.
Anders Ygeman præsenterede det sammen med Migrationsverket, der svarer til Udlændingestyrelsen i Danmark. Migrationsverket er under et ekstremt pres, sagde indenrigsministeren på pressemødet, og ifølge ham har Migrationsverket anmodet om grænsekontrollen. Den midlertidige grænsekontrol kommer til at gælde Øresundsbroen og færgetrafikken fra Danmark og Tyskland og vil træde i kraft torsdag klokken 12.
Schengen-undtagelsen om »en alvorlig trussel mod den offentlig orden eller indre sikkerhed er opfyldt,« lyder det på pressemødet.
Under særlige omstændigheder er det tilladt for et Schengen-land kortvarigt at genindføre grænsekontrol ved landets indre grænser.
Den svenske beslutning om at indføre midlertidig grænsekontrol kalder på omgående handling, mener Dansk Folkepartis formand, Kristian Thulesen Dahl.
»Når Sverige nu genindfører grænsekontrol, skal Danmark omgående gøre det samme, skriver han i en mail. »Sverige indfører grænsekontrol. Så falder dominobrikkerne. EU og Schengen har spillet fallit.«
Partis integrationsordfører, Martin Henriksen, vurderer, at den svenske beslutning kan få antallet af asylansøgere i Danmark til at stige.
»Situationen kalder på to ting. Den ene er, at der komme nogle asyl- og udlændingestramninger – og gerne ret hurtig. Der har regeringen rykket sig i den rigtige retning. Desuden skal der være bedre kontrol ved de danske grænser. Det er de to ting, der skal gøre, at vi har noget at stå imod med‚« siger han.
Liberal Alliances retsordfører, Simon Emil Ammitzbøl, oplyser, at han har fortalt regeringen, at også Liberal Alliance mener, at der skal indføres midlertidig grænsekontrol.
»Jeg mener, at hvis Sverige foretager midlertidig grænsekontrol, så bør Danmark gør det samme i den periode,» siger han. »Hvis man vil sikre den frie bevægelighed i Europa, kommer man ikke udenom at sikre de ydre grænser. Gør man ikke det, risikerer man, at hele systemet bryder sammen.«

