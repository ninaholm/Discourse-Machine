’Vi har også mistet håbet’
Seks af dansk-syriske Hanans slægtninge er fanget i den belejrede by Yabroud, hvor de gemmer sig for bomberne og frygter, hvad der sker, når maden inden længe slipper op


 
	Hver gang jeg taler med min familie, tigger jeg dem om at flygte, mens de stadig kan. Men de vil altid lige se tiden lidt an. Det er svært at forlade alt, hvad man ejer og har. Og nu er det for sent.«

	Seks af den dansk-syriske indretningskonsulent Hanan fra Vanløses slægtninge er spærret inde i den belejrede bjergby Yabroud, nord for Damaskus. De fleste fra hendes familie har haft held til at flygte – til Jordan, Libanon eller andre mere sikre byer i Syrien.

	Men tre fætre, en kusines mand og hendes tante og onkel er stadig spærret inde i byen, der daglig bombes af regeringsstyrker.

	Siden den 14. februar har ingen fået lov at forlade den lille by, som har været hjem for 50.000 kristne, ortodokse og muslimer og omkring 30.000 flygtninge fra bl.a. Homs, der i månedsvis har boet i forladte bygninger, udbombede skoler eller i bjergene, hvor de har overlevet på den mad, som beboerne i Yabroud bragte dem.

	Men nu er der stort set kun mænd og store drenge tilbage.

	»Alle, der er tilbage, frygter, at dagen i dag vil være deres sidste,« fortæller Hanan, der netop har talt i telefon med sin tante og onkel i den belejrede by.

	»De er bange for, hvad der vil ske, når maden slipper op. Vil Yabroud blive et nyt Homs, et nyt Yarmouk, fuldt af afmagrede skeletter?«

	En spøgelsesby

	Når Hanan taler med sin familie, har hun svært ved at forstå, at den by, de taler om, er den samme som den, hun har tilbragt sine ferier i, så længe hun kan huske.

	»Yabroud er sådan et smukt sted, husene er bygget op ad bjergskråningerne. Det var et sted, hvor kristne, ortodokse og muslimer levede fredeligt side om side. Yabroud har været mit helle og et yndet udflugtsmål for mange syrere. I dag er det en spøgelsesby. Alt er lukket. Skolerne, butikkerne, bageren, selv det lille hospital er lukket. Der er ikke en eneste læge tilbage i byen,« fortæller hun.

	»Min tante og onkel fortæller, at der ikke er et eneste menneske på gaden. Alt ligger fuldstændig øde hen. Alle gemmer sig i deres kældre, hos naboerne eller inden døre af frygt for bomberne. Søndag blev Yabroud bombet hele tre gange af regeringens fly, og mange huse blev ødelagt. Også flere af de centrale veje i centrum blev ødelagt.«

	Har du penge, kan du få …

	Yabroud, der ligger tæt op ad den strategisk vigtige hovedvej, der forbinder Damaskus med det nordlige Syrien og er gennemfartsby for trafikken til Beirut, har været delvist belejret siden 2012. Men for to uger siden blev blokaden total.

	»Ingen kan forlade byen nu. Den er fuldstændig omringet af regerings-vejspærringer, som det er livsfarligt at forsøge at snige sig uden om«, fortæller Hanan.

	Den eneste mulighed for at slippe ud af Yabroud er, hvis det kan lykkes at snige sig ud om natten og nå frem til den libanesiske grænse, en halv times kørsel mod vest. Men chancen for at overleve turen er ikke stor, vurderer Hanan. Hanans tante og onkel har både dyr og jord, som kan forsyne familien med mad et stykke tid endnu. Og så har de også et forholdsvis stort forråd af bulgur, feta, mel og syltede, marinerede grøntsager, som der er stor tradition for at lave i Syrien.

	»De kan godt klare sig lige nu, men en dag slipper deres mad også op, og hvad sker der så? Hvis de overhovedet overlever så længe. Måske bliver de skudt eller ramt af en bombe, inden det kommer så vidt.«

	Håbet er borte

	Den seneste uge har der hverken været strøm eller vand i store i dele af Yabroud, hvilket gør det svært for mange at klare sig. Enkelte familier har en generator, fortæller Hanan. Her kan man f.eks. sende sin mobiltelefon over til opladning, men forsyningerne af brændstof er ved at slippe op.

	»Det kan fortsat lade sig gøre at købe brændstof, men den sælges i sodavandsflasker og koster en formue. Hvis man har penge, kan man klare sig et stykke tid, bl.a. ved at betale sig til smuglervarer fra Libanon, men efter tre års krig er der rigtig mange, som har brugt alt, hvad de ejer og har.«

	Det værste er imidlertid at mange af Hanans familie og venner i Yabroud har mistet håbet om en bedre fremtid. De tror ikke længere på, at omverdenen vil komme dem til hjælp og stoppe de mange daglige drab.

	»Min familie i Yabroud har ikke længere noget håb,« siger Hannan.

	»De kan ikke forstå, hvordan omverdenen bare kan lukke øjnene for mere end tre års blodbad og se den ene by efter den anden blive jævnet med jorden. De har ikke længere noget håb. Selv helt unge syrere har mistet håbet. Og har vi ikke noget håb, hvad har vi så? Ingenting.«

Hanans fulde navn er redaktionen bekendt, men af hensyn til de tilbageværende familiemedlemmer i Yabroud ønsker hun ikke sit efternavn frem

