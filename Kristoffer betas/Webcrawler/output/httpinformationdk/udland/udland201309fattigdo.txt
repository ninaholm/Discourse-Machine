Fattigdom er mentalt selvforstærkende
Kontrasten imellem Gentofte og Ishøj er slående, men forskellen er ikke kun økonomisk. Ny amerikansk forskning viser, at økonomiske bekymringer lægger beslag på så mange mentale ressourcer, at fattige scorer markant lavere end rige i intelligenstest. De økonomiske problemer er selvforstærkende
Der er kun en halv times togtur mellem whiskybæltet og Vestegnen, men forskellen i indkomst er enorm. Og den økonomiske forskel slår ifølge et amerikansk studie også ud på evnen til at træffe rigtige valg.


 
	Jeg var i banken i går og sagde: ’Jeg vil spille Kong Gulerod til, jeg dør’. Så sagde bankrådgiveren, at det kunne godt lade sig gøre, men det krævede nogle omlægninger. Så nu rejser jeg til Spanien i morgen og hygger mig, og når jeg kommer hjem, går jeg ud fra, hun har en plan,« fortæller Steen Larsen.

	Han er pensioneret lektor i psykologi ved DPU og bor i Danmarks rigeste kommune, Gentofte, hvor indbyggerne i gennemsnit tjener 414.000 kroner om året.

	For Steen Larsen ville det ikke gøre nogen forskel at have 2.000 kr. mere om måneden.

	»Overhovedet ikke. 10.000 kr! Så ville jeg kunne mærke det. Så ville jeg kun drikke helt fremragende rødvin,« siger han og anbefaler Chateau Latour, Chateau Margaux eller økologisk vin fra gamle stokke fra Rosfoth & Rosfoth.

	Selvom det kun tager en halv time i S-tog at komme fra Gentofte til Ishøj, er det en rejse fra top til bund i Danmarks økonomisk hierarki. Middelindkomsten i den sydkøbenhavnske kommune er halvt så stor som i Gentofte.

	»Jeg tror, mange her i Ishøj går og tænker på, hvor pengene skal komme fra. Jeg bekymrer mig da,« fortæller 60-årige Kim Rosendal Andersen, der fejer fliserne foran Ishøj station.

	»Jeg har kun to måneder tilbage i det her job, så skal jeg tilbage på kontanthjælp. Det er stressende.«

	Kontrasten imellem whiskybæltet og Vestegnen er lige så slående, som den er velkendt. Men forskellen er ikke kun økonomisk. Ny forskning fra de amerikanske universiteter Harvard og Princeton viser, at økonomiske bekymringer lægger beslag på en stor del af de mentale ressourcer, et menneske har til rådighed. Fattigdom gør simpelthen mennesker dummere, mener forskerne. 13 IQ-point dummere helt præcist.

	Selvforstærkende fattigdom

	»Vi har forsøgt at forstå kausaliteten omkring fattigdom,« forklarer professor i psykolog ved Princeston University, Eldar Shafir, der sammen med tre andre forsker står bag studiet Poverty Impedes Cognitive Function, på dansk ’fattigdom besværliggør kognitive funktioner’.

	»Er folk fattige, fordi de træffer forkerte valg, eller træffer de forkerte valg, fordi de er fattige? Vores forskning viser, at det er det sidste, der er tilfældet,« siger han.

	De fire forskere har gennemført to store studier, ét i New Jersey og ét i Indien. Det første foregik i et indkøbscenter i New Jersey, hvor 400 tilfældige personer indvilgede i at deltage. De blev spurgt, hvor stor deres indtægt var, blev opdelt i to grupper – en rig og en fattig – og blev bedt om at forholde sig til et fiktivt problem: »Din bil går i stykker, og det koster 150 dollar at reparere den. Hvad gør du?« Efter spørgsmålet skulle begge grupper gennemføre nogle intelligenstest forklædt som små spil. I det forsøg, var der ingen forskel på, hvor godt de rige og de fattige klarede sig.

	Men der skete noget, da forskerne hævede omkostningerne til den fiktive bilreparationen fra 150 til 1.500 dollar. Nu klarede gruppen af fattige sig markant dårligere end gruppen af rige i testene.

	»150 dollar er en overkommelig udgift for de fleste mennesker, men det er 1.500 dollar ikke. Det højere beløb fik folk til at tænke på deres økonomi, og når lavindkomstgruppen bliver mindet om deres økonomiske problemer, faldt deres score i testen,« fortæller Eldar Shafir.

	»Det svarer cirka til forskellen på at tage en test, når man er udhvilet, og når man har mistet en fuld nattesøvn. Og det her ikke mennesker, der lever i stor fattigdom. Det er bare folk, der har svært ved at få enderne til at mødes sidst på måneden. Det er nok til, at vi kan se den her effekt,« siger han.

	I et andet forsøg testede forskerne en gruppe indiske sukkerrørsbønder, der inkasserede næsten hele deres årlige indkomst i én stor portion, når de høstede og solgte deres sukkerrør. Resultaterne var som i New Jersey. Umiddelbart før høsten, hvor bønderne næsten ingen penge havde, klarede de sig markant dårligere i intelligenstestene end efter høsten når deres tegnebøger var fulde og de økonomiske bekymringer væk.

	Begrænset båndbredde

	De markante resultater skyldes, at ’båndbredden’ i den menneskelige hjerne er begrænset. Vi har ikke plads til at have mange ting i hovedet på en gang, så når pengebekymringer flytter ind, er der mindre plads til andre ting som f.eks. en intelligenstest.

	»Du har én båndbredde til at gøre alt. Du bruger den samme båndbredde til at huske at tage din medicin, til ikke hidse dig op, hvis din børn er irriterende eller til at holde styr på din økonomi. En båndbredde,« siger Eldar Shafir. Det forklarer ifølge Shafir, hvorfor det kan være vanskeligt for mennesker, der er udsat for et økonomisk pres, at gennemføre en uddannelse, skrive jobansøgninger eller huske at betale regninger. Hans konklusion er, at fattigdom er selvforstærkende, fordi den mentale stress, økonomiske problemer udsætter hjernen for, lægger beslag på så mange mentale ressourcer, at det svarer til et fald i IQ på 13-point.

	Selv om der kun er 18 kilometer imellem Gentofte og Ishøj er afstanden stor, både økonomisk og mentalt. Gentofte er den kommune i landet, der har oplevet den største indkomststigning de sidste ti år – Ishøj den mindste. Det kan mærkes.

	»Jeg ved, at min forældre til hver en tid vil hjælpe mig, hvis der sker noget,« fortæller 19-årige Katarina Holck fra Humlebæk. »Det gør måske, at jeg ikke har de samme bekymringer, som mennesker, der ikke lige bor i Whiskybæltet,« siger hun.

	Større forskel på rig og fattig

	Selv om danskerne generelt er blevet rigere de senere år – i gennemsnit 37.000 kroner om året pr. dansker fra 2002 til 2011 korrigeret for inflation – er stigningen langtfra ligeligt fordelt. De 10 pct. rigeste danskere har i gennemsnit fået 100.000 kroner mere at rutte med om året, mens de 10 pct. fattigste har oplevet et indkomstfald på 90.000 kroner. Det viser en ny analyse fra AE-rådet.

	»Vi har haft en stor vækst i samfundet, men det har ikke været til glæde for de fattigste. Der bliver tværtimod længere og længere imellem rig og fattig, og det har konsekvenser for de børn, der vokser op, at de ikke har de samme muligheder som deres kammerater,« siger senioranalytiker i AE-rådet Sune Enevoldsen Sabiers.

	Ifølge Michael Bang Petersen, der er lektor ved Institut for Statskundskab ved Aarhus Universitet og forsker i politisk psykologi, er det netop velfærdsstatens opgave at afbøde konsekvenserne af fattigdom, så økonomiske problemer ikke bliver selvforstærkende.

	Han er enig i den amerikanske undersøgelses overordnede pointer, men mener, at forskerne går for langt i deres konklusioner.

	»Den underliggende idé om, at folk har større overskud til at håndtere andre sider af deres liv, hvis de ikke er fattige, tror jeg, er helt rigtig. Men økonomisk knaphed har alle mulige komplicerede psykologiske mekanismer. Bl.a. gør det folk mere risikovillige, ikke kun fordi de bliver dummere, men fordi de tænker anderledes. De (de amerikanske forskere, red.) fokuserer udelukkende på folks evne til at bearbejde information og ikke på motivationen til at gøre noget ved informationerne,« siger Michael Bang Petersen.

	 

