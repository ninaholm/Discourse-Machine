Tilbageslag for De Tamilske Tigre
En selvmordsbombe, tre døde og 30 sårede civile er seneste ofre i 25 års sri lankansk borgerkrig, der måske ender med regeringens indtog af Kilinochchi
Sri Lankanere fejrer, at regeringsstyrker har indtaget Kilinochchi, De Tamilske Tigres de facto hovedstad gennem mere end 20 år.


 COLOMBO, Sri Lanka - Én time efter at præsident Mahinda Rajapaksa opfordrede De Tamilske Tigre til at lægge våbnene og mere end 25 års borgerkrig bag sig, sprængte en motorcyklist i går sig selv i luften uden for luftvåbnets hovedkvarter i Colombo.
Bomben dræbte to politibetjente, et medlem fra politiets bombeenhed og sårede 30 civile, heraf tre kritisk, rapporterede srilankanske myndigheder.
Før Mahinda Rajapaksa fremsatte sin opfordring, genindtog sri lankanske regeringstropper De Tamilske Tigres de facto hovedstad, Kilinochchi.
De Tamilske Tigre har i mere end 10 år haft en selvstændig administration i Kilinochchi med deres egen politisstyrke, domstole og fængsler, og de har erklæret regeringens planer om at genindtage byen for en 'dag-drøm'. 
Da Sri Lanka lancerede et nyt offensiv mod rebellerne i efteråret, rykkede oprørerne deres logistiske base til byen Mullaitivu på den nordøstlige kyst. 
Srilankanske tropper har i den sidste måned befundet sig i udkanten af Kilinochchi, omtrent 580 km nord for Colombo .
 Torsdag indtog militæret på få timer et afgørende militært strategisk mål, det trafikale knudepunkt kaldet Paranthan, og en mindre by uden for Kilinochchi.
Tigrenes sidste bastion
"En sejr mod separatismen", kaldte Rajapaksa genindtagelsen af Kilinochchi i aftes.
"Tiden er inde til, at folk fra nord kan indånde friheden igen," sagde præsidenten.
Han opfordrede De Tamilske Tigre, der har kæmpet for et selvstændigt hjemland til det tamilske mindretal siden 1983, til at overgive sig, efterhånden som regeringstropper rykkede ind i Kilinochchi, der betragtes som De Tamilske Tigres sidste bastion.
Det pro-tamilske website, TamilNet skriver om belejringen af Kilinochchi, at regeringstropperne har indtaget en 'spøgelsesby', eftersom den civile befolkning og oprørerne allerede havde forladt byen.
Ifølge TamilNet er de fleste af Kilinochchis bygninger ødelagt af gentagne militærangreb, og antallet af faldne er væsentlig færre, end regeringen melder ud.
På trods af at regeringen iøjeblikket har magten, venter hårde kampe i det nordlige Sri Lanka, hvor Tigrene stadig har overtaget, rapporterer CNN.
Regeringen frygter for et højt antal civile faldne. 
Den srilankanske bogerkrig har indtil nu krævet flere end 65.000 menneskeliv. 
USA's centraladministration har defineret De Tamilske Tigre som terrororganisation.


