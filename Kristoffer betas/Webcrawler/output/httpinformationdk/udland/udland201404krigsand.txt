Der er krig om sandheden i Ukraine
Billeder, citater og faktuelle oplysninger er blevet til våben i en krig, der følger konflikten i Ukraine: krigen om sandheden
En lokal beboer iagttager en ukrainsk militærkolonne nær grænsen til Rusland, hvor russiske soldater angiveligt står klar til at strømme over grænsen. Eller gør de?


 
	Da Rusland var ved at overtage kontrollen med den nu annekterede halvø Krim, blev de russiske myndigheder med landets præsident, Vladimir Putin, i spidsen ved med at påstå, at det ikke var soldater, men lokale selvforsvarsstyrker, der stod bag de omfattende aktioner.

	Den påstand blev afvist af flere vestlige, ukrainske og uafhængige russiske journalister, der har interviewet ’de små grønne mænd’, som de blev kaldt i folkemunde. Flere af mændene fortalte åbent til videokameraer, at de var russiske soldater. Disse videoklip ligger i dag frit tilgængelige på internettet. Selv hvis man ser bort fra soldaternes indrømmelser, skal man ikke se på videooptagelserne ret længe for at konstatere, at her er der næppe tale om lokale amatører. Hvad vi ser, ligner professionelle soldater med avancerede våben, køretøjer og andet grej, som de tydeligvis har helt styr på.

	De små grønne mænd fra Krim står i skarp kontrast til de aktivister, der optræder på de mange aktuelle videoer fra Østukraine, hvor den pro-russiske bevægelse i den seneste uge er trådt fem. Almindeligt tøj i stedet for uniformer. Køller i stedet for automatgeværer. Hjemmelavede masker i stedet for militærhjelme.

	De østukrainske demonstranter, ligner netop den slags lokale selvforsvarsstyrker, som Putin talte om, da hele verden for blot få uger siden fulgte med i udviklingen på Krim. Nu er det ikke længere Krim, men Østukraine, alverdens journalister rapporterer fra.

	Uenighed

	Søndag den 6. april slog de prorussiske aktivister til og overtog flere regeringsbygninger i tre store byer i Østukraine – Kharkiv, Donetsk og Luhansk. Faktisk havde aktivisterne også tidligere markeret sig med enkelte bygningsovertagelser. Det nye denne gang var, at det lignede en koordineret aktion, og at man derudover begyndte at stille krav om afstemninger om de enkelte områders status og endda udråbe selvstændige republikker. Ukraine’s fungerende præsident, Oleksandr Turchynov, mente, der lå større kræfter bag end bare spredte aktioner: Han kaldte begivenhederne i Donetsk for »anden fase« af Ruslands »specialoperation« med det formål at få Ukraine til at gå i opløsning.

	»Alt andet lige ligner mønstret det, der foregik på Krim, bortset fra at de små grønne mænd ikke er der,« siger generalmajor Karsten Jakob Møller, der er senioranalytiker ved Dansk Institut for Internationale Studier.

	»Men meget tyder på, at det er noget, de lokale folk står bag, fordi de er utilfredse med den nye regering i Kijev. En anden mulighed er, at mere rabiate lokale grupper sigter efter at skabe så meget uro som muligt i troen på, at russerne vil gribe ind,« vurderer Karsten Jakob Møller, der har et indgående kendskab til ukrainske og russiske forhold.

	I det hele taget er der stor uenighed om, hvordan man skal tolke de forskellige billeder, der kommer frem fra konflikzonen – og hvad man i det hele taget ser på dem. Da NATO’s generalsekretær, Anders Fogh Rasmussen, torsdag præsenterede en række satellitbilleder af russiske tropper nær grænsen og konstaterede, at 40.000 russiske soldater stod parat til med øjebliks varsel at invadere Ukraine, benægtede russiske militærkilder billedernes relevans. De var nemlig otte måneder gamle, forklarede de.

	»Disse billeder, som NATO har spredt rundt, viser enheder fra det sydlige russiske militærdistrikt, som sidste sommer var i gang med adskillige øvelser, blandt andet tæt på grænsen til Ukraine«, sagde en unavngiven højtplaceret kilde fra det russiske militær.

	Efterfølgende anklagede Fogh russerne for underlødig propaganda fra sin rødglødende twitterkonto:

	»Ruslands propaganda: beregnet på at undergrave den ukrainske regering og aflede opmærksomheden fra Ruslands ulovlig/illegitime handlinger«, skrev han og fortsatte: »Rusland prøver at retfærdiggøre sine handlinger ved at anklage Ukraine for at undertrykke russisktalende og NATO for koldkrigsmentalitet. Ren propaganda«

	Usikkerheden om de forskellige begivenheder, der udvikler sig med rasende hast, er blevet en del af krigsførelsen om Ukraine. Da et undersøgelsesudvalg under den ukrainske regering sidste onsdag erklærede at have dokumentation for, at det gamle styres Berkut-politistyrke stod bag snigskytteangrebene mod demonstranterne på Maidan, var det led i samme infokrig. Ruslands udenrigsminister, Sergei Lavrov har nemlig hævdet, at det tværtimod var højreradikale grupper, som var en del af demonstrationerne, der havde arrangeret snigskytteangrebene.

	Den slags usikkerhed om begivenhedernes forløb, og hvem der orkestrerer dem, forsinker mulighederne for at gribe ind og påvirke situationen udefra. Ikke mindst derfor giver infokrigen sig løbende udslag i heftige meningsudvekslinger på blandt andet de sociale medier mellem det russiske udenrigsministerium og vestlige politikere som bl.a. Anders Fogh og Sveriges udenrigsminister, Carl Bildt.

	Samtidig har frygten for en eventuel russisk invasion formentlig fået den ukrainske regering til at reageret afdæmpet og stort set afstået fra fysisk magtanvendelse mod oprørerne. En anden årsag kan være, at Ukraines magthavere simpelthen ikke er sikre på, hvor de har de østukrainske politifolk. Således udtalte indenrigsminister Arsen Avakov, at politimænd i Kharkiv, Ukraines næststørste by, saboterede sikkerhedsstyrkernes arbejde, da de tog en regeringsbygning i byen tilbage. Avakov sagde endvidere, at han regner med at fyre 30 procent af Kharkivs politistyrke.

	Styrket russisk nationalisme

	Selv om det er oplagt at antage, at Rusland i et eller andet omfang har været med til at orkestrere de seneste uroligheder, mener Karsten Jakob Møller ikke, at Putin blot venter på en undskyldning for at invadere Ukraine.

	»Jeg tror ikke, russerne er interesseret i at gribe ind på nuværende tidspunkt. De kan jo bare sidde med armene over kors og vente på, at Ukraine revner. Ukraine er faktisk ved at revne allerede«, siger generalmajoren.

	Han vurderer dog, at Ruslands præsident kan blive fanget af egen sin »nationalistiske retorik og propaganda«, skulle konfrontationen i Østukraine for eksempel ende med sammenstød, hvor de prorussiske aktivister bliver dræbt.

	»Putin kan komme i en situation, hvor presset på ham fra nationalistiske kredse vil blive for stort,« advarer Karsten Jakob Møller og tilføjer, at Ruslands nationalistiske strømninger i det hele taget er blevet styrket i løbet af de sidste par år.

	I de seneste dage er de også blevet styrket på Twitter, hvor hashtagget ’Russisk Forår’ har fået stor opmærksomhed på både russisk og engelsk. Hvad der derimod på ingen måde er blevet styrket på det seneste, er til gengæld Vestens og EU’s indflydelse i Ukraine.

	EU uden plan

	På den ene side vil hverken EU eller USA diskutere en eventuel føderalisering af Ukraine, som Rusland foreslår. På den anden side ser de vestlige lande ikke ud til at være indstillet på at investere nogen større ressourcer i den russisk-ukrainske konflikt.

	»Det står mig fuldstændigt uklart, hvad EU egentlig vil med Ukraine. Vi er enige om, at EU ikke vil gå i krig for Ukraine. Vi er også enige om, at det skal virkelig meget til for at udløse de såkaldte tredjetrinssanktioner mod den russiske økonomi, hvis det overhovedet bliver muligt at udløse dem – flere EU-lande vil formentlig modsætte sig det,« siger Karsten Jakob Møller.

	Han mener, at det er »vanvittigt dumt«, at Vesten ikke i højere grad søger at imødekomme Rusland, når nu man alligevel ikke har tænkt sig at standse Rusland, som tilbage i december foreslog en ’grønland-model’ af Krim, der i så fald ville forblive en del af Ukraine, men ikke medlem af EU, skulle Ukraine blive det.

	Det forslag sagde Vesten nej til, og det endte som bekendt med, at Rusland annekterede Krim. Nu står man så med en lignende udfordring i Østukraine, der dog har en anderledes etnisk sammensætning end Krim, hvor russisksindede er i flertal. I Østukraine er der faktisk flere ukrainere end russere, men de fleste har russisk som modersmål.

	Karsten Jakob Møller håber, at den ukrainske regering vil indse, at den har brug for at lytte mere til den russisktalende befolkning. Men det er svært, så længe ultranationalistiske partier som Svoboda og Højre Sektor har så meget magt, som de har nu.

	»De mennesker er ikke parate til kompromis, og der er simpelthen for mange af dem i og omkring den ukrainske regering«, siger Karsten Jakob Møller og tilføjer, at EU i øvrigt ikke »plejer at røre den slags partier med en ildtang«.

