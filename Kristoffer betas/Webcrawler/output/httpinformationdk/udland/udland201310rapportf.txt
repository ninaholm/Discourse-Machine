Rapport: FN’s fattigdomsmål har ikke ændret meget for verdens fattigste
En evaluering af FN’s 2015-mål for fattigdomsbekæmpelse viser, at der ikke er nogen direkte sammenhæng mellem den globale indsats for at nå målene og den konkrete og målbare udvikling i verdens fattige lande. Udviklingsministeren anerkender rapportens resultater, men fastholder at målene har haften betydning
Pakistanske børn leger i et vandhul i slummen i udkanten af hovedstaden Islamabad. FN’s 2015-fattigdomsmål blev besluttet i 1990’erne. I de første 10 år steg udviklingsbistanden hvert år. Efter krisen er den så faldet noget igen. Dog har mange flere fattige dog fået en bedre tilværelse, men det er stadig op ad bakke.


 
	»Det mest succesrige globale initiativ mod fattigdom i historien.«

	Sådan betegner FN’s generalsekretær, Ban Ki-moon, FN’s globale 2015-mål for bekæmpelse af fattigdom. FN’s statistiske kontor oplyser, at det med de otte fast definerede udviklingsmål er lykkedes at halvere antallet af fattige i verden, nedbringe antallet af mennesker uden adgang til drikkevand til under det halve, forbedre levevilkår for slumbeboere og sikre lige adgang til grundskole for drenge og piger. Og selv om en række andre mål sandsynligvis ikke nås inden 2015, er der alligevel opnået »betydelige fremskridt« på områder som at nedbringe dødeligheden for spædbørn samt at bekæmpe sygdomme som hiv/aids og malaria.

	»Igennem mere end et årtis erfaringer med at arbejde med 2015-målene har vi lært, at et fælles globalt fokus på udvikling kan gøre en forskel. Med en accelereret indsats kan verden nå 2015-målene og skabe et momentum for en ambitiøs og inspirerende post-2015 dagsorden,« lyder opfordringen fra Ban Ki-moon i den seneste rapport om 2015-målene fra juni i år. Her lægger generalsekretæren op til, at der for perioden efter 2015 skal defineres et nyt sæt mål for den globale udviklingsindsats.

	Spørgsmålet er blot, om indsatsen for verdens fattige er blevet forstærket som følge af 2015-målene, som FN’s generalsekretær hævder.

	I rapporten Assessing Whether There Was an Acceleration in MDG Development Indicators Following the MDG Declaration (MDG – Millennium Development Goals, er den engelske oversættelse af 2015-målene, red.) fra august i år forsøger Howard Friedman, der til daglig er statistiker i FN’s Befolkningsfond, UNFPA, at svare på netop det. Og hans konklusion er en utvetydig afvisning af, at der skulle være en direkte sammenhæng mellem 2015-målene og så den udvikling, der er sket i perioden.

	Som han skriver i rapporten, hvori han har undersøgt, om der siden år 2000 har været en særlig positiv udvikling inden for de fastsatte fokusområder: »Det overordnede resultat er, at der ikke er nogen tendens, der peger på en signifikant statistisk acceleration i indikatorerne for 2015-målene efter år 2000.«

	Med andre ord konkluderer Howard Friedman, at der ikke er et entydigt billede, der peger på, at 2015-målene har gjort en forskel. Tværtimod viser Howard Friedmans evaluering, at »omkring halvdelen af indikatorerne for 2015-målene hverken viser en acceleration eller det modsatte i perioden 1992-2008 og omkring en tredjedel af de opsatte indikatorer viser en acceleration før 2001.«

	Det vil sige, at nok er der sket en udvikling, men den har hverken været hurtigere eller langsommere end normalt, målt på perioden efter at 2015-målene blev ledende for udviklingsarbejdet.

	Gammel dagsorden

	En af forklaringerne på, at det er svært at måle en effekt af 2015-målene, er ifølge rapporten, at de fokusområder inden for udvikling, der endte med at blive defineret som FN’s 2015-mål, allerede var de dominerende emner på den internationale udviklingsdagsorden i 1990’erne. Dermed var det ikke et nyt paradigme, der blev sat i gang med 2015-målene, fokus blev blot forstærket på de tendenser, som udviklingen allerede kredsede om. Dette kan også ses i FN’s egen statistiske behandling af 2015-målene, hvor resultaterne måles i forhold til 1990 og ikke fra 2001, hvor 2015-målene blev retningsgivende for global bistand.

	Den forklaring støtter den danske udviklingsminister Christian Friis Bach (R). Han peger på, at selv om der – som Howard Friedman konkluderer – ikke kan måles en mærkbar forbedring efter 2001, så har 2015- målene »betydet rigtig meget for at samle verdens opmærksomhed og styrke indsatsen for de allerfattigste«.

	»Men man skal huske, at de fleste af målene blev defineret allerede op igennem 1990’erne, og i 2000 skrev man så bare det ned, som man allerede var blevet enige om, skulle være de fælles mål. Derfor har man også valgt som udgangspunkt, at måle resultaterne i forhold til 1990.«

	»Så analysen er rigtig i den forstand, at det ikke er dét, at vi skriver målene ned i 2000, der gør en forskel. Den store forskel sker, fordi vi op igennem 1990’erne bliver enige om at arbejde efter nogle fælles mål. Og det er på det tidspunkt, at udviklingslandene begynder at arbejde for at åbne markederne, få børn i skole, nedbringe antallet af mødre, der dør kort efter at have født. Hvis vi sammen når de mål, så kommer vi rigtig langt i forhold til at gøre noget for de fattigste,« siger Christian Friis Bach, der trods diskussionen om resultaterne ikke er »et sekund i tvivl om, at den fælles dagsorden har gjort en forskel.«

	»Også i forhold til at mobilisere ressourcer. I de første 10 år steg udviklingsbistanden hvert år. Efter krisen er den så faldet noget igen.«

	Bistand efter 2015?

	Howard Friedman står ikke alene med sin kritik. Charles Kenny, senioranalytiker ved tænketanken Center for Global Development i Washington, har ligeledes set på resultaterne af 2015-målene. Han mener også, det er umuligt statistisk at påvise en klar sammenhæng mellem 2015-målene og udviklingen, efter de trådte i kraft. Dog kan det heller ikke udelukkes, at der ville have været en mindre gunstig udvikling, hvis ikke 2015-målene var blevet vedtaget.

	»Hvis der er tale om en marginal positiv indvirkning, så er det på global skala, at det kan måles. Men marginal i den sammenhæng kan betyde at forbedre livet for millioner af mennesker, og det er vel ikke så dårligt, når vi tager udgangspunkt i et sæt tandløse ideer. Men jeg mener, at hvis vi skal tale om en egentlig positiv effekt, så er det i forhold til at sætte scenen for en debat om prioriteter inden for udvikling og ved at skabe et rationale for at yde bistand overhovedet.«

	I et arbejdspapir med titlen More Money or More Development: What Have the MDG’s Achieved? argumenterer Charles Kenny for, at man efter 2015 bør sætte mere realistiske mål, men samtidig sikre at mål følges af penge rettet imod de nødvendige reformer. Det er ikke målene i sig selv, men vejen mod målene, der er vigtig, og den inkluderer reformer af den måde, der gives bistand på. Samtidig er det vigtigt at fokusere på handel, på hvordan u-landenes regeringer bruger penge, hvordan skat opkræves, og hvordan emner som udvandring, intellektuelle rettigheder, klima og andre faktorer spiller ind i forhold til lokal udvikling.

	Det må nødvendigvis være læren i forhold til det nye sæt af fælles udviklingsmål, som skal besluttes for perioden efter 2015, mener han.

	»Og så bør målene fra start af være realistiske for landene, så man ikke på forhånd skaber en fiasko,« siger han:

	»De originale 2015-mål var i den sammenhæng dårlige for især Afrika, hvor det for en række lande ville kræve en hidtil uset historisk udvikling at nå målene. Nogle af de lande har oplevet en enorm udvikling, men uden at opfylde målene – og betyder det så, at de er en fiasko? Lad os ikke begå den fejl igen,« siger Charles Kenny.

	 

