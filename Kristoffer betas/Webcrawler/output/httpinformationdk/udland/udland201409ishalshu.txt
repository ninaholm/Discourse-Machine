IS halshugger endnu et amerikansk gidsel
IS hævder at have halshugget det amerikanske gidsel Steven Sotloff og truer nu et britisk gidsel


 På videoen med Foley blev der vist billeder af Steven Sotloff, og det blev sagt, at præsident Barack Obama kunne afgøre dennes skæbne.
»Denne amerikanske statsborgers liv, Obama, afhænger af din næste beslutning,« siger en maskeret mand i videoen med Foley.
Den 31-årige Sotloff blev bortført i Aleppo i det nordlige Syrien sidste år. Familien valgte at holde kidnapningen hemmelig for offentligheden.
Sotloff har arbejdet for en række amerikanske medier, blandt andet Time, og har rapporteret fra Libyen efter diktator Muammar Gaddafis fald samt fra den syriske borgerkrig.
NBC News beskriver Steven Sotloff som journalist i flere af verdens brændpunkter og som en glødende fan af basketballklubben Miami Heat. Sotloff voksede op i Miami i Florida og har studeret på University of Central Florida.
Det sidste livstegn offentligheden har fået fra Sotloff er på det sociale medie Twitter, hvor amerikaneren senest skrev noget 3. august sidste år.
USA undersøger videoen
Flere regeringskilder i Washington siger, at videoen virker autentisk, men at dens autenticitet ikke formelt er fastslået.
»Hvis der er en sådan video, så vil den blive analyseret meget omhyggeligt,« siger en talsmand for Det Hvide Hus, Josh Earnest.
Han tilføjer, at den amerikanske regerings tanker går til Sotloffs pårørende.
Regeringskilder i Washington giver udtryk for afsky over for det barbari, som Islamisk Stat tidligere har udvist.
»Hvis denne video er ægte, gør den os syge af afsky,« siger talskvinden for det amerikanske udenrigsministerium, Jen Psaki.
Unavngivne kilder tæt på Det Hvide Hus siger, at »videoen synes at være autentisk.«
Den britiske premierminister, David Cameron, fordømmer videoen, der synes at være fra Islamisk Stat.
»Det er en absolut forfærdelig og foragtelig handling,« siger Cameron.

