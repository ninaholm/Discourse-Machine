’Kan vi ophæve slaveriet, kan vi også vinde klimakampen’
I Malawi er klimaforandringerne ikke et abstrakt fremtidigt problem, men en katastrofe, der vokser dag for dag. Håbet er det stærkeste våben, mener klimaaktivist Herbert Mwalukomo, der sammenligner bekæmpelsen af klimaforandringerne med kampen mod slaveri og apartheid
 Herbert Mwalukomo ved godt, det er nemt at miste håbet, når verdens ledere år efter år mødes til klimatopmøder uden at nå en løsning.


 Hvis man stirrer længe nok på vandspejlet over Malawi-søen, der dækker over en femtedel af Malawis areal, ser man de globale klimaforandringer lige ind i øjnene. Søen fordamper et lille stykke år for år, og Shia-bifloden leverer ikke længere vand nok til bønderne og de dæmninger, som genererer størstedelen af Malawis el. I det sydøstafrikanske land er klimaforandringerne ikke en abstrakt frygt for fremtiden, men en katastrofe, der vokser dag for dag, forklarer den 31-årige malawi og klimaaktivist, Herbert Mwalukomo:
»Mens vi sidder og snakker nu, mangler en halv million malawier mad, fordi adgangen til vand er blevet så usikker. Floderne tørrer ud, og så kommer der kraftige regnskyl, som oversvømmer min egen fødeby næsten hvert år. Det skader landbruget, hvor 80 pct. er selvforsynende bønder. I gamle dage kunne bonden regne med, at regntiden begyndte omkring 11. november – men nu er det umuligt at forudsige,« fortæller Herbert Mwalukomo.
Han kan lire analysen af Malawis vandproblemer af i søvne. Det er nødvendigt som koordinator for landets største klima-ngo, Civil Society Network On Climate Change (CISONECC). ngo’en har siden 2008 indsamlet videnskabelig data om klimaforandringerne, som Herbert bruger til at sparke døre ind i landets ministerier og fremskynde politisk handling.
Håb i det håbløse
I denne uge deltager Herbert Mwalukomo som observatør ved FN’s Klimapanels møde i København – men ifølge Herbert Mwalukomo er klimakampens største problem ikke mangel på data. Det er mangel på værdier og aktivisme.
»Det er ikke nok at handle, bare fordi forskerne siger, at du skal. I klimakampen handler det om, at vi inderst inde i os selv mærker vigtigheden af den her sag, og den erkendelse byder dig at handle. Alene fordi det er det eneste rigtige at gøre som menneske,« siger Herbert Mwalukomo.
Han peger på journalistens iPhone-telefon og lydoptageren på skrivebordet foran sig:
»Hvad nytter det at jagte vækst, flere mobiltelefoner og dyrere tøj? Det største problem i den internationale klimakamp er, at vi stadig diskuterer klima ud fra et vækstparadigme. Vi har brug for en radikalt mentalitetsændring. Vi skal tale ud fra miljøværdier i stedet.«
Herbert Mwalukomo ved godt, det er nemt at miste håbet, når verdens ledere år efter år mødes til klimatopmøder uden at nå en løsning. Han erkender, at klimakampen alt for ofte tabes i det politiske spil om retten til vækst, hvem der skal betale regningen og den indbyrdes konkurrence mellem stormagter som Kina og USA.
– Hvordan ændrer man på det? Det virker meget svært …
»Det er nødt til at starte med nogen. Det er nødt til at starte et sted,« svarer Herbert Mwalukomo, smilende.
– Hvem? Hvor?
»Dig og mig. Lige her. Igennem historien har vi set bevægelser, hvor folk har kæmpet for det umulige, fordi de troede på det. Tænk på slaveriets afslutning, på apartheids opløsning. Det var ændringer med helt uoverskuelige økonomiske konsekvenser – men folk havde en dyb tro på, at det var det rigtige at gøre.
»Den erkendelse mangler vi i klimadebatten i dag. For det handler ikke længere om, hvad der er økonomisk muligt, men hvad der er moralsk rigtigt at gøre,« fastslår Herbert Mwalukomo.
 Herbert Mwalukomo ved godt, det er nemt at miste håbet, når verdens ledere år efter år mødes til klimatopmøder uden at nå en løsning.
Sigrid Nygaard
Symptombehandling
Et bankende klimahjerte kan dog ikke stå alene. Det skal følges op med konkrete forslag og handling, forklarer han.
»Vores ngo, CISONECC, har opnået respekt fra Malawis politikere, fordi vi ikke bare råber tomme slagord ud i luften, men kommer med konkrete løsningsforslag, de kan arbejde med. Vi har været med til at udarbejde en national klimakatastrofeplan og bidrager til udkastet for en samlet klimastrategi,« lyder det.
– Når man læser udkastet til Malawis klimastrategi, handler den ikke så meget om at forhindre klimaforandringer, men om at ruste samfundet til at håndtere fremtidige katastrofer. Er det ikke bare symptombehandling?
»Sandheden er, at Malawi allerede mærker klimaforandringerne lige nu og her, så vi er nødt til at tænke i tilpasning. Der vil komme oversvømmelser hvert år, om så vi brugte hele vores nationale budget på at bremse klimaforandringerne. På et nationalt plan kan vi intet gøre for at forhindre det, og netop derfor har vi brug for det internationale samarbejde,« siger Herbert Mwalukomo.
Han advarer derfor kraftigt imod, at politiske ledere opgiver målsætningen om at reducere drivhusgasser i atmosfæren, for i stedet at investere i klimatilpasning, såsom bygning af diger i lavområder:
»Til de næste COP-møder er det afgørende, at vi ikke glemmer hovedopgaven: At bremse klimaforandringerne og den fortsatte opvarmning af Jordens klima. Hvis klimatilpasning overhovedet skal give mening på lang sigt, er vi nødt til én gang for alle at stoppe vores negative påvirkning af klimaet. Vi må finde en balance.«
Frustrationer
Malawis regering har flere gange udskudt at vedtage klimastrategien, men efter planen sker det i slutningen af år 2014.
»Udfordringen er – som altid – pengene. Specielt i et fattigt land som Malawi,« forklarer Herbert Mwalukomo.
Derfor er han også bekymret over rygterne om, at et rigt land som Danmark overvejer at skære i klimamidlerne på udviklingsbistanden.
– Historisk set har Danmark bidraget væsentligt mere til CO2-udledning og global opvarmning end Malawi, men alligevel rammes dit land væsentligt hårdere af klimaforandringerne. Frustrerer det dig?
»Det gør det. Big time. Men jeg har forståelse for, at de danske forfædre ikke anede, at den industrielle revolution ville skabe de her konsekvenser. Men nu står vi med en kæmpe udfordring, og lande som mit lider uproportionelt meget i forhold til et land som Danmark. Det frustrerer mig da,« erkender Herbert.
»Men det fjerner ikke mit håb for en international løsning, der skaber balance mellem landene. I stedet for at jeg læner mig tilbage og er frustreret over, at det er Danmarks eller nogen andres skyld, så vil jeg hellere spørge: Hvad skal der gøres? Og hvad kan jeg gøre for at hjælpe til?«

