Prorussiske separatister barrikaderer sig i Donetsk
Efter en massiv ukrainsk offensiv har prorussiske separatister i Østukraine trukket sig tilbage til byen Donetsk. Udviklingen lægger op til en fastlåst og blodig stillingskrig, vurderer eksperter
En kvinde passerer et hus, der blev bombet af den ukrainske hær i går. Byen Marianka ligger  20 km sydvest for Donetsk. Otte indbyggere i landsbyen blev dræbt i kampe lørdag, oplyste AFP.


 Det ukrainske militær har tilbageerobret flere områder i Østukraine, som de prorussiske separatister har kontrolleret i månedsvis. Særligt tilbagetoget fra de to højborge, Slavjansk og Kramatorsk, har trukket internationale overskrifter. Ukraines præsident fremhævede efterfølgende, at det var en vigtig symbolsk sejr.
Ukraines præsident, Petro Porosjenko, afblæste den 30. juni den hidtidige våbenhvile, og siden har separatisterne trukket sig tilbage, efter at ukrainsk militær har indledt nye angreb på de separatistkontrollerede områder. På trods af den ukrainske hærs relativt ringe forfatning, som Information tidligere har beskrevet, er det altså lykkedes at presse separatisterne på hælene og fratvinge dem flere områder.
Ifølge internationale medier såsom CBC (Canadian Broadcasting Corporation) og den britiske avis The Telegraph er den ukrainske hærs fremrykning foregået med både flyangreb og artilleribeskydning, mens separatisterne har svaret igen med raketangreb. I takt med at de ukrainske styrker er rullet frem, har separatisterne trukket sig tilbage til storbyerne Donetsk og Luhansk, hvor de har forskanset sig. Under tilbagetrækningen sprængte de ifølge Daily Mail flere vejbroer i luften, for at besværliggøre forfølgelsen.
Udsigterne til kampe fra hus til hus i Donetsk og Luhansk kan bringe kampene ind i en fastlås fase, siger pensioneret generalmajor Karsten Jakob Møller, Ukraine-ekspert og senioranalytiker ved Dansk Institut for Internationale Studier (DIIS).
»Der er ikke noget, som er så blodigt og mandskabskrævende som bykamp, og med separatister i stilling i Donetsk kan det gøre det overordentligt vanskeligt for den ukrainske hær at trænge frem,« siger han.
Udsigt til bykamp
Der bor op i mod en million mennesker i Donetsk, der er hovedstaden i den østlige ukrainske provins af samme navn. Og ifølge Karsten Jakob Møller vil det være yderst vanskeligt for det ukrainske militær at benytte sig af flybomber og artilleriild i kampene mod separatisterne, idet risikoen for, at civile rammes af bomber og murbrokker vil være for stor. Desuden favoriserer bykamp den forsvarende part i en sådan grad, at det kan afskrække angriberen fra overhovedet at gå ind.
»I byer er der gode muligheder for at skjule og befæste sig. Luremineringer vil være en konstant trussel,« siger Karsten Jakob Møller.
Derfor ser den tidligere generalmajor god ræson i det, det ukrainske militær har meldt ud som deres strategi: nemlig at slå ring om byen, afskære separatisterne fra deres forsyninger og derefter vente på, at de overgiver sig.
»Men det kan tage meget lang tid, så det kan blive en langvarig stillingskrig,« siger han.
Men at slå ring om en millionby er lige så svært som det lyder, og ifølge lektor ved Forsvarsakademiet og Ukraine-ekspert Claus Mathiesen bliver de ukrainske styrker tvunget til at indsnævre deres belejring mere og mere, så det til sidst kun er separatisterne, der er belejret.
Forhandlinger
Sideløbende med de militære kampe er der lagt op til et forhandlingsspor. Med udsigten til en fastlåst stillingskrig og en langsommelig og kompliceret militæraffære, er den ukrainske regering indstillet på at forhandle, hvorimod separatisternes vilje til også at sætte sig ved forhandlingsbordet kan man kun gisne om.
»Petro Porosjenko har meldt ud, at han gerne vil forhandle. Men jeg har endnu ikke hørt om, at nogle separatistledere har accepteret at mødes til forhandlinger. Jeg kan konstatere at hidtidige forhandlinger ikke har kunnet få bragt konflikten til ende. Men der har været nogle udveksling af fanger,« siger Claus Mathiesen.
Det ukrainske udenrigsministerium skrev den 9. juni, at Porosjenkos forhandlingslinje blandt andet går ud på, at de østlige provinser får højere grad af selvstyre. Ligeledes åbner præsidenten for, at amnesti kan komme på tale for at få kampene afsluttet. I forbindelse med tilbagetrækningen kunne både Huffington Post og canadiske CBC citere flere separatistledere for, at de var skuffede over ikke at få assistance fra Rusland. Og ifølge Claus Mathiesen skal de heller ikke forvente, at Rusland intervenerer.
»Det virker givet, at russerne ikke er indstillet på at gribe ind militært, for de har haft alverdens anledninger til at gøre det,« siger han.
Og den svindende støtte har ifølge Mathiesen delt vandene blandt separatisterne.
»Nogle er blevet mindre motiveret til at kæmpe videre, mens de mest indædte så vil kæmpe til sidste patron, fordi de frygter efterspillet, hvis de skulle overgive sig,« siger han.

