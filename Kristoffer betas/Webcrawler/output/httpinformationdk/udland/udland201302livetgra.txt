Livet i en grå, giftig smogsky
Beijing har næsten hele januar måned været forsvundet i voldsom forurening. Mens befolkningen frygter for konsekvenserne, så lover regeringen en smule bedre luft – men forureningens pris forbliver høj, både for kinesernes helbred og landets økonomi
Foto: Scanpix


 Vi kan ikke klare det mere,« siger Li Xiang bag hendes ansigtsmaske af bomuld. Sammen med hendes familie oplevede hun forleden det, som hun beskriver, som en »særdeles dårlig start på dagen«. »Så snart vi vågnede, kiggede vi ud af vinduet, men vi kunne ikke se noget. Alt var bare gråt af forurening, som det har været i langt tid. Det er deprimerende,« siger hun, lige efter hun hastigt har skøjtet af sted over Beijings isglatte fortove for at bringe sin snart fireårige søn Dingding i børnehave. Det skulle gå stærkt. »Jo længere tid, han er udenfor, jo farligere er det Jeg er så nervøs for, hvordan det skal påvirke hans helbred.«
Det er den massive forurening, hun frygter. De 20 mio. indbyggere er vant til Beijings notorisk dårlige luft. Men næsten hele januar måned har den kinesiske hovedstad været ramt af et usædvanligt og ekstremt højt forureningsniveau, hvor en tung og ubevægelig dyne af smog har lagt sig over byen. På flere dage i januar har forureningen været omkring 40 gange højere end det niveau, som Verdenssundhedsorganisationen (WHO) vurderer til at være sundhedsskadeligt.
Den brune og grå sod kan smages, lugtes og mærkes langt ned i halsen og lungerne. Og Beijings skyskrabere forsvinder totalt i den usigtbare luft, der beskrives som ’ekstremt farlig’.
Specielt børn og ældre er røget på hospitalet med vejrtrækningsproblemer. Stadig flere indbyggere går nu med ansigtsmasker. Dem, der har råd, har købt luftrensere til deres hjem. Og de fleste holder sig så vidt muligt indendørs.
Forureningsflygtninge
Efter voksende utilfredshed i befolkningen har Beijings myndigheder denne uge lovet strengere nødforanstaltninger for at bekæmpe forureningen. F.eks. skal flere end 100 fabrikker lukkes midlertidigt, og en tredjedel af regeringens køretøjer skal væk fra vejene. Desuden har regeringen lovet, at luftforureningen i år skal reduceres med to procent, bl.a. ved at få de ældste biler på vejene skrottet. Men antallet af biler i Beijing, som er en af hovedårsagerne til forureningen, stiger fortsat markant. I 2008 var der 3,13 mio. biler i Beijing. Nu er der 5,18 mio.
»De nuværende miljøproblemer er bekymrende,« sagde Beijings nye borgmester, Wang Anshun, denne uge ifølge det officielle nyhedsbureau Xinhua. Han tilføjede, at han »håber, vi kan få en blå himmel og mindre trafik.«
Men det er langt fra nok til at berolige Li Xiang. For hende som forælder har det for alvor fået alarmklokkerne til at ringe, da hendes dreng inden for de sidste dage begyndte at få en hoste, som mest af alt lyder som om, han konstant har haft en cigaret i munden siden fødslen. Li Xiang er nu fast besluttet på at immigrere.
»Vi skal væk herfra,« siger hun. Li Xiang og hendes mand har længe overvejet at immigrere. De har pengene til det. Og de vil til Canada. Oprindeligt var det mest af alt for deres søn Dingdings fremtidige uddannelses skyld. Men det er den seneste tids »uhyrlige forurening,« som Li Xiang beskriver det, der har fået dem til at fremskynde deres planer. »Nu kan det ikke gå hurtigt nok,« siger hun.
Mere åbenhed og kritik
Hvis den sidste måneds voldsomme forurening har bragt noget positivt med sig, så er det, at presset fra en utilfreds befolkning har ført til, at kommunistpartiet har tilladt landets statsmedier at rapportere mere åbent om problemerne. Tidligere havde de officielle medier for vane blot at afskrive den ellers tydelige forurening som blot en »kraftig tåge« – nu beskriver de dog luften som »modbydelig og farlig«. Avisen Qingnian Bao, der er kommunistpartiets ungdomsorganisations officielle avis, har oven i købet angrebet myndighederne for manglende handling over for forureningsproblemet.
»Manglen på handling er mere kvælende end smoggen og tågen,« skriver avisen i en kommentar, der også anklager den kinesiske udviklingsmodel, hvor der har været satset på galopperende økonomisk vækst uden hensyntagen til konsekvenserne for miljøet:
»Denne kvælende, beskidte og giftige luft tvinger os til at genoverveje vores snavsede udviklingsmodel.«
På internettet lufter mange kinesere også deres utilfredshed med forureningen: »Giv mig min blå himmel og hvide skyer tilbage,« skriver en blogger ved navn Xiao Yu. »Hvis det er nødvendigt, at den økonomiske udvikling skal komme med en så høj forureningspris, så vil jeg hellere, at vi vender tilbage til 1980’erne.«
Men forureningsbekæmpelsen vil blive en lang sej kamp. Det kinesiske styre har inden for de seneste to årtier blindt satset på økonomisk vækst. Siden 1989 har landets økonomi da også vokset sig 30 gange større – men samtidig er landet blevet verdens største udleder af drivhusgasser.
Store tab ved smoggen
Og selv om regeringen i stadig større omfang satser på vedvarende energi, så vokser kulafbrændingen, som sammen med biltrafik er den største årsag til forureningen, fortsat dramatisk. Tidligere på ugen kom det frem, at Kina nu står for 47 procent af verdens kulforbrug. Brugen af kul i Kina steg med mere end ni procent i 2011, og landet står for 87 procent af det øgede kulforbrug på verdensplan.
Men hvis ikke blot for borgernes helbreds skyld, så har Kina også store økonomiske grunde til at komme den værste forurening til livs. Ifølge en nylig rapport fra Asian Development Bank og Beijings Tsinghua Universitet, befinder syv af verdens 10 mest forurenede byer sig i Kina. Luftforureningen, som indhyller Kinas byer, fører til stigende omkostninger i form af tabt produktion og helbredsproblemer. Verdensbanken vurderer, at sygdom og tidlige dødsfald pga. forurening i 2009 kostede Kina omkring 550 mia. kr., eller lige under tre procent af BNP. Et studie foretaget af Greenpeace og Peking Universitet siger, at sundhedsomkostningerne ved at behandle forureningsrelaterede sygdomme alene i byerne Beijing, Shanghai, Guangzhou og Xi’an sidste år lød på 5,5 mia. kr.
Men der er penge at tjene på forureningen – i hvert fald for dem, som sælger ansigtsmasker, som giver en vis form for beskyttelse mod forureningen. Ifølge Taobao, det mest populære online shoppingsite i Kina, voksede kinesernes internetsøgninger på ordet ’ansigtsmasker’ med over 5.000 procent i januar i forhold til december. I Beijing bliver der hver dag solgt flere end 100.000 ansigtsmasker dagligt.
 

