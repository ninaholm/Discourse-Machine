Arven efter Chávez
Præsident Hugo Chávez er alvorligt syg og har for første gang i sin regeringstid udpeget en efterfølger i tilfælde af, at han skulle blive tvunget til at afstå magten
At præsident Chávez er alvorligt syg, hersker ikke længere nogen tvivl om. Indtil beskeden lørdag aften, havde Hugo Chávez været væk fra offentligheden i mere end tre uger. På billedet ses Hugo Chavez (højre) sammen med vicepræsident Nicolas Maduro (midten) .


 Venezuelas præsident, Hugo Chávez, lægger ikke længere skjul på, at han er alvorligt syg af kræft. Så syg, at han før den nu fjerde hasteoperation har beredt offentligheden på, at han måske ikke vender tilbage.
»Der er jo en risiko, det kan ingen benægte. Og i ethvert tilfælde skal vi sikre os, at den bolivianske revolution fortsætter,« sagde præsident Chávez lørdag i en tv- og radiotransmitteret tale til den venezuelanske nation, hvor han bad om folkets opbakning til sin mulige efterfølger, den nuværende udenrigsminister og vicepræsident Nicolas Maduro.
»I den nuværende situation beder jeg om støtte fra alle bevægelser, civile som militære. Støtte til vores revolutionære regering og støtte til den beslutning, som vi tvunget af omstændighederne må tage,« lød det fra Chávez, der havde Nicolas Maduro ved sin side.
At valget er faldet på Nicolas Maduro, er dog ikke overraskende.
Han regnes som en af den venezuelanske regerings mest kompetente ledere og har været med helt fra starten, da Hugo Chávez første gang blev valgt til præsident i 1999.
I løbet af årene er Nicolas Maduro samtidig blevet en af præsident Chávez´ mest betroede partifæller, hvilket især blev tydeligt, da præsidenten sidste år blev syg af kræft.
Her var det ikke bare Nicolas Maduro, der i Chávez fravær varetog en stor del af det politiske lederskab. Han fulgte også præsidenten på hans rejser til Cuba, hvor Chávez over tre omgange blev opereret. Og det var fra Nicolas Maduro, at offentligheden dog ganske sparsomt blev informeret om præsidentens tilstand.
Nicolas Maduro beskrives som en beskeden, tålmodig og sympatisk politiker, og i modsætning til de fleste andre fra inderkredsen omkring Chávez gamle politiske platform, Movimiento Bolivariano Revolucionario, er Nicolas Maduro ikke universitetsuddannet, men tilhører det arbejdende folk.
Det har Hugo Chávez ofte gjort et stort nummer ud af, og han kalder ofte Maduro for »buschaufføren«, med henvisning til vicepræsidentens mange år som chauffør og senere fagforeningsleder.
Selvom Nicolas Maduro måske ikke besidder samme karisma som Hugo Chavéz – og hvem kan måle sig med den –er han kendt for sin folkelige gennemslagskraft. Som han beskrives af den politiske analytiker Luis Vicente León:
»Maduro er en populær skikkelse og politisk set et attraktivt valg, fordi han tilhører den mere moderate fløj, og derfor ikke er en type, der virker afskrækkende som andre fra Chávez politiske rækker. Og så er han forholdsvis ung og har talegaverne i orden,« vurderer Luis Vicente León, der er direktør for det politiske analyseinstitut Dataánalisis i Caracas.
Søndag vendte præsident Chávez tilbage til Cuba, hvor han i disse timer gennemgår endnu en operation.
Det er blot tre måneder siden, at Hugo Chávez vandt en tredje periode som Venezuelas præsident. En embedsperiode, der efter planen tager sin begyndelse den 10. januar 2013.
Inden da kan det blive en sorgens dag for den halvdel af den venezuelanske befolkning, der nu i 14 år harstøttet Hugo Chávez igennem præsidentens enorme op- og nedture.
Hvad nu hvis ...
Skulle det ske, at Chavéz enten ikke vender tilbage fra Cuba, eller efter endt operation ikke længere er i stand til at varetage embedet som præsident, foreskriver forfatningen, at der indenfor 30 dage skal udskrives nyvalg.
Det er også tilfældet, hvis præsidenten falder bort indenfor de første fire år af den seksårige periode, præsidenten er valgt for.
Nicolas Maduro skal i det tilfælde føre landet til valg, og vil så efter Chávez’ ønske være det venezuelanske socialistpartis, PSUV, kandidat til præsidentposten. Spørgsmålet er, om han har en chance mod den samlede opposition, der siden seneste præsidentvalg har haft den 40-årige centrumpolitiker og advokat Henrique Capriles som kandidat. Det tvivler Luis Vicente León på:
»Capriles udgør en risiko for enhver kandidat, der ikke er Chávez, fordi ingen vil nogensinde kunne måle sig med præsidentens format.«

