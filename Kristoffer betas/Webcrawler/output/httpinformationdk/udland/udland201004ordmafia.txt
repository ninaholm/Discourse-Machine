Ikke et ord om mafiaen
Bøger og film om mafiaen har skaffet Italien et dårligt omdømme, mener landets regeringsleder. Men hvem tjener penge på disse kulturprodukter?


 ROM - Den italienske  mafia får alt for meget  omtale, mener Silvio Berlusconi. Problemet er ikke, at mafiaorganisationerne ifølge et skøn fra den italienske nationalbank står for omkring 10 procent af landets bruttonationalprodukt, men at man bliver ved med at tale om det:
»Hvis jeg finder dem, der har lavet La Piovra, og dem, der skriver bøger om mafiaen og rejser verden rundt og får os til at gøre så god en figur, så lover jeg at kvæle dem,« sagde Berlusconi i november.
Tv-serien La Piovra (Blæksprutten), som også er blevet vist i Danmark, handlede om den beskyttelse i politiske og institutionelle miljøer, der adskiller mafiaen fra almindelige røverbander. I fredags afsluttede anklagemyndigheden i Palermo appelsagen mod Marcello Dell'Utri, som er senator og med- stifter af Berlusconis parti. Dell'Utri blev ved første retsinstans idømt ni års fængsel for medvirken til mafiakriminalitet, men nu kræver den offentlige anklager straffen skærpet til  11 års fængsel. Samme dag gentog Berlusconi sin bekymring for Italiens omdømme i udlandet:
»Den italienske mafia er den sjettestørste i verden. Men det er tilfældigvis den mest kendte, fordi denne kriminelle organisation har fået så meget reklame, at den har skaffet vores land et meget dårligt omdømme. Vi skal huske, at La Piovra er blevet vist af 160 tv-kanaler over hele verden, og så er der alt det andet, alle bøgerne, hele kulturen, Gomorra.«
Dårlig reklame
Gomorra er forfatteren Roberto Savianos bog om mafiaen i Napoli, som er oversat til 43 sprog, heriblandt dansk. På grund af afsløringerne i bogen har den unge forfatter siden 2006 levet under permanent politibeskyttelse og har udsigt til at skulle gøre det resten af sit liv.
Bogen er udgivet af Berlusconi-familiens forlag, Mondadori, som Saviano nu truer med at forlade:
»At beskylde dem, der fortæller om den organiserede kriminalitets magt, for at gøre dårlig reklame for landet, forbedrer ikke Italiens omdømme, men isolerer snarere dem, der gør det,« skriver Saviano  i La Repubblica.
Berlusconis datter Marina, som er direktør for Mondadori-koncernen, beskylder Saviano for »ikke at kunne skelne mellem kritik og censur«. I Napoli-avisen Il Mattino påpeger den tidligere undersøgelsesdommer Raffaele Cantone, som også lever under politibeskyttelse på grund af sin indsats mod den napolitanske mafia, at kritikken af Saviano måske ikke er helt konsekvent:
»Vi står over for en helt og aldeles italiensk besynderlighed. Den samme  litteratur, som premierminister Berlusconi kritiserer i hårde toner, fremmer og markedsfører forretningsmanden Berlusconi. Det er tydeligvis et erhvervsmæssigt vindende valg, uanset om det skader Italiens omdømme.«


