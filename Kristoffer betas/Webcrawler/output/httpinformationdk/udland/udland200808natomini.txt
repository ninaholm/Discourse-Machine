NATO-ministre mødes om Georgien
NATO's udenrigsministre vil i dag bekræfte tidligere løfter til Georgien om NATO-medlemskab. Modstridende meldinger om russisk tilbagetrækning fra Georgien


 NATO's udenrigsministre samles i dag i Bruxelles ekstraordinært for at love fortsat støtte til Georgien i striden med Rusland.
NATO-udenrigsministrene vil på deres møde gentage et tidligere løfte til Georgien om et fremtidigt medlemskab af den vestlige forsvarsalliance.
Mødet finder sted dagen efter, at USA's præsident, George W. Bush krævede russisk tilbagetrækning fra Georgien "uden forsinkelse".
Ruslands præsident, Dmitrij Medvedev, lovede i weekenden den franske præsident, Nikolas Sarkozy, at tilbagetrækningen ville begynde mandag, men Georgiens regering sagde, at den ikke så tegn på, at det var ved at ske.
Rusland har bebudet, at dets soldater vil blive trukket tilbage til den omstridte udbryder-region Sydossetien. 
Kontrol med byen Gori
Det var kampe tidligere på måneden mellem georgiske soldater og separatister i Sydossetien, der førte til den russiske intervention i Georgien.
Ifølge rapporter skal Rusland være i gang med at opstille taktiske raketter i Sydossetien, der er i stand til at ramme den georgiske hovedstad Tbilisi.
Georgien så i går "ingen tegn" på den lovede russiske tilbagetrækning af kamptropper fra georgisk territorium. 
"Meget beklageligt ser vi ingen tegn på, at russerne er begyndt at trække sig tilbage eller i det mindste at forberede et tilbagetog," sagde en talsmand for Georgiens indenrigsministerium, Shota Utiashvili.
Den russiske præsident, Dmitrij Medvedev, forsikrede ellers søndag sin franske kollega, Nicolas Sarkozy, at de russiske styrker "ville påbegynde tilbagetrækningen" mandag. 
Russiske soldater havde tidligt mandag fortsat kontrol over det største checkpoint ind til byen Gori, der ligger 60 kilometer vest for hovedstaden Tbilisi. Det rapporterede en korrespondent fra det franske nyhedsbureau AFP. 
Den russiske topgeneral, Anatolij Nogovitsyn, meddelte ellers mandag, at tilbagetrækningen af russiske tropper fra Georgien er begyndt. 
"I dag har vi i overensstemmelse med planen påbegyndt tilbagetrækningen af de russiske fredsbevarere," sagde Nogovitsyn på en pressekonference, der blev vist på russisk tv. 
Han påpegede dog, at der kun er tale om en tilbagetrækning til oprørsregionen Sydossetien, og at præsident Medvedevs løfte til Sarkozy ikke indebærer, at Rusland vil trække sine styrker helt ud af den kaukasiske republik. 
"Vi vil trække os tilbage over grænsen til Sydossetien. Vores styrker vil ikke være på georgisk territorium," påpegede Nogovitsyn. 
Ingen russiske raketter
Han benægtede, at russisk militær har udstationeret kortrækkende SS-21-raketter i Sydossetien, hvis rækkevidde formentlig er lang nok til, at de kan ramme Georgiens hovedstad, Tbilisi. Det sagde en amerikansk forsvarsembedsmand ellers tidligere mandag.
 Imens lovede Medvedev et "knusende svar" på ethvert angreb mod landets indbyggere. 
"Vi vil aldrig tillade nogen at tro, at de kan dræbe vores indbyggere og slippe ustraffet. Hvis nogen forsøger på dette igen, vil vi komme med et knusende svar," lød det fra præsidenten, der talte i den russiske by Kursk. 
"Vi har alle de nødvendige ressourcer - både politisk, økonomisk og militært," understregede Medvedev.
ritzau/AFP


