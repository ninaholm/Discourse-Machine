Behov for modvægt til stærk eurozone
Danmark, Sverige og de EU-lande, der ikke er med i euroen, bør danne deres egen gruppering, foreslår eksperter og britiske politikere. Weekendens EU-topmøder vil skabe en tættere integration af eurolandenes finanspolitikker, hvilket reelt skaber en todelt union
Statsminister Helle Thorning-Schmidt, der her er på sit første officielle besøg hos sin svenske kollega Fredrik Reinfeldt, skal muligvis til at samarbejde mere om den økonomiske politik med de andre EU-lande, der ikke er med i euroen.


 LONDON — For nogle er det en drøm, der går i opfyldelse. Andre har strittet imod til det sidste. Men inden for de seneste måneder er alle EU-lande — både dem inden for eurozonen og dem uden for — nået til samme konklusion: At øget integration af eurozone-landenes finanspolitikker er en forudsætning, hvis euroen skal reddes og dens fremtidige stabilitet sikres.
Derfor ventes eurozone-landene også ved weekendens topmøde at beslutte, at de fremover vil holde topmøder uden deltagelse af de EU-lande, der står uden for eurozonen — og de øvrige lande ventes at acceptere det.
Men accept betyder ikke, at skeptikernes frygt ikke har noget på sig. Og både politikere og iagttagere forudser, at øget finanspolitisk integration blandt eurozonens 17 medlemmer vil forøge kløften mellem gruppen og de 10 ikke-euro-medlemmer — noget der risikerer at give efterdønninger langt ind i kernen af det europæiske samarbejde.
»Større koordinering mellem de 17 eurozone-lande vil forstærke udviklingen af et 'Europa i to hastigheder'. Eurozonen som 'kerne-Europa' vil se en hurtigere integration end lande som Storbritannien, som har et mere skeptisk standpunkt i forhold til yderligere integration,« skriver den tidligere tyske kansler Gerhard Schröder i en kronik i The Gulf.
Nuværende EU-formand, den polske præsident Donald Tusk, forsøgte torsdag at advare mod netop den konsekvens af, at eurolandene lukker sig inde i en egen kreds: »Man må forstå, at eurogruppens arbejde ikke kan erstatte EU som helhed. Man skal ikke skabe et EU i to hastigheder, med to forskellige, konkurrerende sæt af institutioner. Det ville kun hjælpe de folk, der ønsker at splitte Europa«, lød det fra Polens leder ifølge Politiken. Polen er ikke medlem af eurozonen og er ifølge EU Observer tidligere i år på trods af sin status som formandsland blevet udelukket fra dele af eurolandenes rådslagninger om håndteringen af den græske krise.
Ikke en fare, en realitet
Og en række europæiske politikere og eksperter understreger, at splittelsen i EU i to ikke længere er en fare, men en realitet. Andrew Duff, britisk medlem af Europaparlamentet og præsident for Unionen af Europæiske Føderalister, skrev for nylig i Financial Times:
»Den føderale kerne, som er nødvendig for at redde euroen, vil uvægerligt betyde en mindre engageret periferi. Resultatet vil ikke kun blive et Europa i to hastigheder, som vi har haft i årevis, men et Europa på to trin.«
Den nye virkelighed vil ikke kun få betydning for balancen i EU-samarbejdet som helhed, men i særdeleshed for det indre marked. Kritikere frygter, at en eurozone-gruppe med en fælles finanspolitik vil ende med at føre en mere protektionistisk politik, som i værste fald kan underminere det indre marked.
»Uden markedsvenlige regeringer, som står uden for euroen, såsom Storbritannien, Tjekkiet, Danmark, Polen og Sverige, vil den klub sandsynligvis forfølge illiberale politikker. Formelt vil alle 27 medlemslande stadig stemme om regler for det indre marked. I praksis vil eurolandenes partiledere måske afgøre meget af diskussionen, før de 27 mødes. Og når denne mindre gruppe diskuterer, hvordan man bedst fremmer økonomisk vækst, vil nogle store EU-økonomier være fraværende og ude af stand til at påvirke diskussionen,« advarer Charles Grant, direktør i Centre for European Reform i et indlæg i Financial Times.
Charles Grant mener, at eurozone-landene siden krisens begyndelse har gjort alt for at køre Europa-Kommissionen ud på et sidespor og påpeger, at »jo svagere Kommissionen bliver, jo lettere vil det blive for nationale hovedstæder at lade hånt om EU-regler om ting som statstilskud, karteller eller liberalisering af energimarkeder«.
Jesper Rangvid, professor i finansiering på Copenhagen Business School, anerkender over for Information, at det »ikke virker umuligt, at der kan opstå problemstillinger« i forhold til det indre marked og peger på et aktuelt eksempel.
»Kommissionen — som jo er hele EU's kommission og ikke kun eurolandenes — har foreslået en skat på finansielle transaktioner. Man kan se det som, at nogle eurozone-lande mangler penge i kassen, som så kan komme fra denne skat. Og det er man absolut ikke glad for i London, der har en stor finanssektor, og i Sverige, hvor man har dårlige erfaringer med sådan en skat. Jeg kommenterer her ikke på, om sådan en skat er en god eller dårlig idé, men konstaterer, at der er nogle klare modsætninger mellem euromedlemmerne Tyskland og Frankrig, der går ind for skatten, og ikke-euro-lande som Sverige og Storbritannien,« siger Rangvid.
Den britiske regering, der i årtier har været modstandere af ethvert skridt hen imod et EU i flere hastigheder, har for nylig ændret tone og opfordrer nu aktivt eurozone-landene til at integrere deres finanspolitikker i lyset af krisen, der også rammer ikke-euro-landene hårdt. Men der er fortsat en frygt for, at de 17 eurozone-lande vil forsøge at gennemtrumfe regler for hele EU, der kan tippe balancen til deres fordel.
»Der er sikkerhedsforanstaltninger, som vil skulle indsættes, og som ikke kræver en traktatændring,« siger premierminister David Cameron ifølge Financial Times.
»Sikkerhedsforanstaltninger for lande, som enten ikke er med i euroen eller ikke ønsker at være med i euroen, men som meldte sig ind i et Europa, der overvejende handlede om et indre marked. I takt med at eurozonen bevæger sig fremad, må vi sikre os, at det ikke indvirker på det indre markeds integritet og styrken af Storbritanniens finansielle serviceindustri,« tilføjer han.
Ny gruppering?
En anden måde at modvirke skævvridning inden for EU-samarbejdet er at danne en formel gruppe af de EU-lande, der står uden for euroen. Et sådant forslag er netop blevet fremsat af den tidligere britiske Labour-udenrigsminister David Owen og David Marsh, begge tilknyttet tænketanken Official Monetary and Financial Institutions Forum (OMFIF) og medlemmer af det britiske Overhus. De mener, at de nuværende 10 ikke-euro-lande bør danne en gruppe, der skal etablere rettigheder og pligter for medlemmerne, og dermed afvikle den »længe holdt europæiske position, at ikke-medlemskab af euroen repræsenterer en form for andenklasses EU-borgerskab«.
»Det ville beskytte disse lande fra politisk og økonomisk diskrimination,« skriver de to i Financial Times og fremhæver, at det burde være muligt at bevæge sig mellem de to økonomiske grupperinger inden for EU, hvis et ikke-euro-land senere ønsker at blive medlem af møntunionen, eller hvis et euroland skulle have lyst til at forlade samarbejdet.
Med et formelt samarbejde, der »bringer centralbanker og regeringer fra 10 lande sammen i en sikker struktur«, kunne gruppen blive en »stabiliseringsmekanisme for hele unionen«, mener de to.
Det ville tilmed gøre det lettere at bevare balancen internt i det nye EU, når eurolandene på weekendens topmøde beslutter at holde to årlige eurozonetopmøder under EU-præsident Herman Van Rompuys ledelse.
»Det ville både fastslå ikke-euro-landenes legitimitet i enhver forstand og præsidentens rolle i forhold til at tjene alle EU-landes interesser uden antydningen — som eksisterer i det nuværende traktatsprog — af, at ikke-eurozone-status på en eller anden måde er ufuldkommen. Sådan en regel vil også slå fast, at en fremtidig EU-præsident kan komme fra et ikke-eurozone-land,« skriver de to.
Jesper Rangvid mener, at ideen bør tages alvorligt.
»Det lyder som en meget fornuftig tanke, at ikke-eurolandene mødes som gruppe, så man ikke har hver sin ikke-euro-mening, men koordinerer sin position og dermed står stærkere,« siger han og påpeger, at uoverensstemmelsen om transaktionsskatten netop er et eksempel på, at flere lande uden for eurozonen er enige og kunne stå sammen.
»Europa-Kommissionen er til for alle EU-landene, men lige nu er der mere fokus på eurozone-landene, så derfor kan det være en god idé enten formelt eller uformelt at blive enige om nogle fælles holdninger. Især i lyset af de afledte effekter, som også ikke-euro-lande føler som resultat af krisen i eurozonen,« tilføjer han.
Euro-Plus Pagt
Et eksempel, hvor ikke-euro-landene har stået — og stadig står — på sidelinjen, er i forhold til den såkaldte Euro-Plus Pagt, som efter 2013 vil give ikke-eurolande adgang til EU's permanente redningsfacilitet mod yderligere harmonisering af deres økonomiske politikker i forhold til eurozonen på områder som pensionsalder, arbejdsmarkedspolitik og skatteniveau.
Danmark har takket ja, mens Storbritannien, Sverige, Tjekkiet og Ungarn står uden for. De har blandt andet været utilfredse med, at landene uden for eurozonen ikke blev inviteret med ved bordet under udarbejdelsen af pagten. Og lande som Danmark står fortsat uden for, mens detaljerne om for eksempel hvor stort et statsunderskud, der vil være acceptabelt, diskuteres på plads.
»I de diskussioner, der foregår lige nu, om hvilke regler og sanktioner der skal gælde, står vi på sidelinjen,« siger Rangvid, der dog ikke tror, at Danmark — skulle vi få brug for hjælp — ville blive behandlet anderledes end et eurozone-land i problemer.
Rebecca Adler-Nissen, EU-forsker på Institut for Statskundskab på Københavns Universitet, mener dog, at det er »for tidligt at sige, om Euro-Plus Pagten kan give Danmark reel indflydelse«, når eurozone-landene vil diskutere f.eks. pensions- og arbejdsmarkedsreformer, som indgår i Euro-Plus Pagten.
»Men det er klart, at vi slet ikke er med i det nye samarbejde,« siger hun med henvisning til fremtidige eurozonetopmøder.
»De elementer, der er lagt til med Euro-Plus Pagten, er jo kun en lille del af det samlede eurosamarbejde,« påpeger hun. Derfor finder hun også ideen om en gruppering af ikke-euro-lande interessant og mener, at det er en »markant og vigtig udvikling«, at forslaget kommer fra Storbritannien.
»Det er et udtrykt for, at briterne udviser nervøsitet over, at eurogruppen er blevet et magtcentrum. Indtil for nylig var de helt ligeglade med, hvad euro-landene foretog sig, fordi de ikke mente, at det angik dem,« siger Adler-Nissen.
»De kan have ret i deres bekymring for det indre marked, men spørgsmålet er, om de kan modvirke udviklingen, for sådan en gruppe vil jo stadig være i mindretal. Og man kan spørge, hvor meget et land som Rumænien, der forsøger at komme med i euroen, har til fælles med Storbritannien,« tilføjer hun. Om der skal være tale om en formel gruppering, eller om løsningen er en anden, kan diskuteres, men ifølge Charles Grant fra Centre for European Reform i London bør ikke-euro-landenes hidtidige accept af ikke at sidde med ved bordet ophøre.
»Politikerne (...) bør søge at styrke Kommissionens hånd ved at opfordre mindre lande — som ser den som en allieret imod de store landes brutalitet — til at presse på for, at den får en central rolle i de nye eurozone-institutioner. Liberale bør presse på for, at Storbritannien og andre 'udenfor' får ret til at deltage i og tale ved eurozone-ministrenes møder,« skriver han og påpeger en mulig konsekvens, hvis ikke der gøres noget for at udligne ubalancen i det nye Europa.
»Den største fare er, at eurokrisen vil føre til et Europa i to hastigheder, som knuser det indre marked.«

