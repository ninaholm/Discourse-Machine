Er mænd de sande ofre for diskrimination?
De arbejder længere, de lever kortere, er mere sårbare over for økonomisk usikkerhed og har et dårligere helbred, og på film og i tv bliver de nu også latterliggjort som stereotyper – måske var det på tide at vende kønskampen om, mener en sydafrikansk filosof og ’manderettighedsforkæmper’
Mænd er i langt højere grad end kvinder ansat i erhverv med lav anseelse, arbejder flere timer om ugen og er langt mere truet af livsstilssygdomme og selvmord.


 Her et overset faktum: Mænd bliver undertrykt. I mange samfundslag og sammenhænge bliver de rutinemæssigt diskrimineret på måder, kvinder ikke oplever på tilsvarende vis. Så uerkendt er dette fænomen, at mange uden videre afviser den blotte omtale af det som latterlig.
Sådan lyder i al fald påstanden i en bog af en sydafrikansk filosofiprofessor, der hævder, at sexisme mod mænd er et udbredt onde, som vi af en eller anden grund har valgt at ignorere. I The Second Sexism argumenterer David Benatar, der er forskningsleder på det filosofiske institut på Cape Town University, at »flere drenge dropper ud af skolen, færre mænd får en videregående uddannelse, flere mænd dør unge, og flere mænd havner i fængsel« – og at hele denne elendighed er lige så fortrængt, som den er uudforsket.
»Der er tale om en overset form for sexisme,« siger Benatar i et telefoninterview.
»Det er ganske vist stadig sådan, at størstedelen af de ledende økonomiske og politiske roller i samfundet besættes af mænd. Men ser vi på f.eks. de indsatte i fængsler, på hjemløse eller på antallet af mennesker, der dropper ud af skolen, er der her en overvældende overrepræsentation af hankønsvæsener. Tendensen til, at der er flest mænd på toppen, modsvares af tendensen til, at der er også er flest på bunden.«
Den amerikanske forfatter og ’manderettighedsforkæmper’ Warren Farell kaldte engang sidstnævnte skævhed for ’glaskælderen’.
»Det kan godt være, at der findes et glasloft for kvinder,« udtalte Farrell i et interview med avisen The Observer, »men af de 25 erhverv, der har lavest anseelse [i USA, red.], beskæftiger de 24 af dem mellem 85 og 100 procent mænd. Det er professioner som tagdækker, svejser, skraldemand, kloakarbejder – job med lav løn og ringe arbejdsmiljø, som kun få mennesker ønsker at påtage sig.«
Lider i stilhed
Har Benatar og Farrell fat i en vigtig pointe? I al fald kan deres tese støtte sig til mængder af statistik. Ikke alene rekrutteres mænd hyppigere til militærtjeneste, de har også højere risiko for at blive ofre for vold og for at miste forældremyndigheden over deres børn i tilfælde af en skilsmisse, og undersøgelser udført i 2009 af OECD viste, at drenges læsefærdighed i gennemsnit halter ét år efter pigers i alle industrialiserede lande. Mænd arbejder også i flere timer: I 2010 kunne Storbritanniens statistiske bureau, Office for National Statistics, således konstatere, at britiske mænd arbejder i gennemsnit 39 timer om ugen, mens britiske kvinder kan nøjes med 34. Også helbredsmæssigt er mænd typisk dårligere stillet: F.eks. udvikler de i gennemsnit hjertesygdomme 10 år tidligere end kvinder. Samtidig begår tre gange så mange unge mænd som kvinder selvmord.
»Den største udfordring, vi står over for, er at få gjort op med mænds tilbøjelighed til at bide smerterne i sig og lide i stilhed,« siger Tim Samuels, radiovært for BBC 5-programmet Men’s Hour. »Vi mænd er måske nok blevet bedre til at indrømme vores svagheder eller søge hjælp. Men der er stadig uhyggelig lang vej at gå.«
Mænd bliver også i stigende grad genstand for latterliggørelse, nogle gange af perfid art. Den engelske stand-up-komiker Jo Brand udtalte engang, at hendes favoritmand var »en død en«, en reklame for ovnrens bruger mottoet »Så let, at selv en mand kan gøre det«. Amerikanske komedieserier og film dyrker det stereotype billede af mænd, der aldrig er blevet rigtig voksne og stadig bor hjemme hos mor.
»En universel forskelsbehandling er vores større grad af tolerance over for vold mod mænd. Ofre for mord og alvorlige overfald er i uforholdsmæssig grad mænd. Forskning har vist, at både mænd og kvinder har færre hæmninger mod at agere voldeligt over for mænd end over for kvinder,« siger Beinart.
I sin bog fra 2008, The Sexual Paradox, forfulgte psykologen og journalisten Susan Pinker samme spor som Beinart.
»De fleste børn med udviklingsmæssig forsinkelse, adfærdsforstyrrelser og indlæringsproblemer er drenge,« siger hun. »Og disse drenge bliver svigtet af vores skolesystem. Mange ender med at droppe ud. Vores psykiatriske behandlingssystem er også fokuseret på at hjælpe dem, der selv søger hjælp. Og det har de fleste mænd svært ved.«
»Jeg tror, at den forskel på fem-seks år, der er i kvinders og mænds livslængde, kunne mindskes markant, hvis vi satte mere målrettet ind over for de stressrelaterede sygdomme, som tager af livet af langt flere mænd end kvinder i deres bedste alder. Den stigende kurve af selvmord blandt mænd under finanskrisen er et godt eksempel på, hvordan mandlige lidelser ofte kan være helt usynlige indtil det sidste.«
Flere comeback end Madonna
Der er dog ikke alle, som lader sig overbevise af, at mænd skulle være en undertrykt og sårbar gruppe, som er ude af stand til at sige fra, hvad enten det er fordi de er undertrykte, eller fordi de frygter latterliggørelse.
»Det er en påstand, som har gjort flere comeback end Madonna,« siger Julie Bindel, feministisk forfatter og politisk aktivist. »Og den er det argeste sludder. Sagen er snarere, at mænd selv betaler den pris, som følger af deres overherredømme.«
»Min far arbejdede på et stålværk i Nordøstengland. Det var et fuldkommen rædselsfuldt job, og når han kom hjem – arrig, fysisk smadret og underbetalt – havde han to valg: han kunne optræde dominerende i familien, være chef for sin kone og børn. Eller også kunne han gå ud og bælle 10 store fadøl på pubben.«
»Realiteten er, at det offentlige liv stort set alene er mænds ejendom, og de ulemper, der følger af dette, er så bare den pris, de betaler. Og det kan helt sikkert være barske løjer. Men maskulinitet er en tillært adfærd, lige så vel som kvindelighed er. Hvis vi i sidste ende får afskaffet patriarkatet, vil vi få et samfund, der også vil blive bedre for mænd at leve i.«
»Det er tydeligt, at den patriarkalske orden kan slå hårdt ned på mænd, der ikke kan finde ud af at passe ind i dens skabeloner,« siger Natasha Walter, forfatter til bogen Living Dolls: The Return af sexisme and The New Feminism. »Vi bør helt sikket tale meget mere om, hvor store ofre mænd bringer, men jeg vil ikke gå med til, at det skulle være kvinderne, som trækker i alle tråde her. Vi er nødt til at se på den strukturelle ulighed. Sexisme mod mænd eksisterer ikke på samme måde på grund af de ubalancer, der findes i det patriarkalske system.«
Benatar mener, at den sondring er vildledende – og at vores uvidenhed om ’den anden sexisme’ stammer fra, hvad han betegner som ’ensidige feminister’, der alene fokuserer på at få udbygget kvinders rettigheder snarere end at være optaget af reel ligestilling og optimering af samarbejdet kønnene imellem.
»Det er korrekt, at kvinder indtager klart færre af de højeste og mest magtfulde positioner,« skriver han, »men dette er ikke tilstrækkelig grund til, at vi kan sige, at kvinder generelt er ringere stillet. Vi er nødt til at sammenligne alle kvinder med alle mænd og ikke bare de mest succesrige kvinder med de mest succesrige mænd. Ellers kunne vi lige så godt sammenligne de mindst succesrige mænd med de mindst succesrige kvinder. Og på det grundlag konkludere, at det generelt er mænd, som er ringere stillet.«
Hvis vi opstillede andre parametre for ’succes’, som tog større hensyn til den generelle trivsel i familier og parforhold og til balancen mellem arbejdsliv og familieliv, ville mænd så generelt stå ringere end kvinder? Det mener Pinker.
»Hvor mange mænd og kvinder, der sidder i erhvervslivets bestyrelseslokaler, kan ikke være det eneste værdiparameter for, om vi har et retfærdigt samfund,« siger hun. »Sundhed, lykke, rigdom i de mellemmenneskelige relationer, trivsel og hvor længe man lever er også vigtige værdier. Og på alle disse områder halter mænd efter kvinder.«
Alligevel forbliver mange mænd fortsat relativ uanfægtede af deres angiveligt mere sårbare stilling. Radioværten Tim Samuels er én af dem. Han indrømmer, at det er lettere at tolerere vitser om mænd, der ville være upassende, hvis de rettede sig mod kvinder eller etniske minoriteter: »Vi mænd har trods alt ikke været udsat for hundreder af års forfølgelse«, siger han. »Kønskampen må ikke få os til at miste vores humoristiske sans, og mon ikke der også stadig er plads til et par vitser om kvinder, der er løse på tråden?«
 
© The Guardian og Information Oversat af Niels Ivar Larsen

