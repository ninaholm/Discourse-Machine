En kineser belaster nu klimaet mere end en europæer
Den hastige økonomiske vækst i Kina trækker CO2-udledningerne op på nyt rekordniveau. Greenpeace håber, at indsatsen mod kul-forureningen i de kinesiske storbyer kan vende udviklingen. Alle venter spændt på Kinas melding på dagens FN-topmøde
 En pige studerer udsigten (og en bog) i Quzhou i Kinas Zhejiang-provins, en af mange kinesiske byer, hvor luftforureningen har nedsat livskvaliteten kraftigt


 Kinas statsoverhoved, præsident Xi Jinping, vil ikke være at finde blandt talerne, når omkring 120 stats- og regeringschefer i dag tager ordet på FN’s klimatopmøde i New York. I stedet sender Kina Zhang Gaoli, den første af fire vicepremierministre, til at aflevere Kinas budskab på de fire minutter, hvert deltagende land har fået tilmålt.
Fraværet af Kinas øverste leder ærgrer i New York, for den folkerige vækstøkonomi rykker mere og mere i centrum af forhandlingerne om en skærpet global klimaindsats.
Det kan man bl.a. udlæse af den statusrapport, som klimaforskere fra en række lande søndag offentliggjorde under titlen Global Carbon Budget 2014.
Rapporten afslører, at en gennemsnitskineser i 2013 for første gange udledte mere CO2 fra afbrænding af fossil energi end en gennemsnitsborger i EU. Hvor EU-borgeren var ansvarlig for en udledning på 6,8 ton, udledte kineseren 7,2 ton. Det er stadig under halvdelen af, hvad en gennemsnitsamerikaner udleder, men det er samtidig et godt stykke over det globale gennemsnit, der i 2013 var på fem ton CO2 pr. person.
Kinas betydning i kampen for at beskytte klimaet bliver endnu tydeligere i rapportens data for de store nationers og regioners totale udledning. I kraft af sit store folketal nåede Kina således sidste år op på 28 pct. af de samlede globale CO2-udledninger – præcis dobbelt så meget som USA, der i 2013 var ansvarlig for 14 pct. EU’s andel var 10 pct. mens Indien med sin milliardbefolkning blot stod for syv pct. af de globale udledninger.
Kina havde samtidig en højere vækstrate for sine udledninger end de øvrige store klimabelastere: Mens de kinesiske udledninger steg med hele 4,2 pct., steg USA’s med 2,8 pct., hvorimod EU præsterede et fald på 1,8 pct. som konsekvens af den svage økonomiske udvikling i Europa og en aktiv klimaindsats i nogle af medlemslandene.
»Kina ændrer fortsat den globale fordeling af udledningerne, og eftersom de politiske forhold hæmmer markante fremskridt i USA og andre nøglelande, vender iagttagere i stigende grad blikket mod Kina som den, der skal levere et gennembrud i klimaforhandlingerne,« siger Glen Peters, klimaforsker ved det norske CICERO-Center og medforfatter til Global Carbon Budget 2014.
Det historiske ansvar
Med til billedet hører, at Kina under lidt andre synsvinkler ikke bærer hovedansvaret for tingenes tilstand, trods sine rekordhøje aktuelle udledninger. Ifølge den netop offentliggjorte rapport er USA således den største CO2-synder i et historisk perspektiv. I perioden 1751-2012 har USA udledt 2,5 gange så meget CO2 som Kina og også mere end de 28 EU-lande tilsammen.
Dertil kommer, at væksten i de kinesiske udledninger bl.a. skyldes, at Kina i stigende grad er blevet verdens fabrik og har overtaget klimabelastende industriproduktioner fra bl.a. USA og EU, som så i stedet importerer de producerede varer fra Kina. Det betyder, at de amerikanske og europæiske CO2-udledninger bliver relativt mindre og Kinas tilsvarende større, selv om forbruget af varerne finder sted i USA og EU.
»16 pct. af Kinas udledninger skyldes varer og tjenesteydelser, der eksporteres andetsteds hen,« hedder det i rapporten.
En talsmand for det kinesiske udenrigsministerium sagde forleden til kinesiske medier, at vicepremierminister Zhang Gaoli vil annoncere »nye udviklinger« i Kinas klimapolitik på FN-mødet i New York.
Og miljøorganisationen Greenpeace siger, at Kina allerede tager nye bemærkelsesværdige skridt.
Hvor Kinas klimabelastende kulforbrug i årene 2003-11 steg med næsten 10 pct. om året, var stigningen således mindre end én pct. i første halvår 2014, selv om BNP vokser med 7,4 pct. Dette afspejler ikke så meget den kinesiske klimastrategi, som det afspejler en dramatisk hasteindsats for at gøre noget ved den sundhedstruende luftforurening fra bl.a. kulkraftværker, som hærger de kinesiske storbyer.
»Pr. juni 2014 havde 12 af Kinas 34 provinser med ansvar for 44 pct. af Kinas forbrug af kul lovet at kontrollere deres kulforbrug. Seks kinesiske provinser har medtaget absolutte reduktionsmål for kulforbruget i deres luftforureningsplaner – med 50 pct. reduktion som mål for 2017 i Beijing, 13 pct. i Hebei, 19 pct. i Tianjin, fem pct. i Shandong, 21 pct. i Chongqing og 13 pct. i Shaanxi, sammenlignet med 2012-niveauet,« skriver Greenpeace.
Miljøorganisationen vurderer, at denne indsats i givet fald vil kunne bringe Kina tilbage på den kurs, der sikrer nationens bidrag til at holde den globale opvarmning under to grader.
Dagens topmøde i FN-bygningen omfatter ikke egentlige forhandlinger om en kommende klimaaftale. Generalsekretær Ban Ki-moons håb er derimod, at de politiske ledere vil annoncere initiativer og løfter, der kan bane vej for et konstruktivt og ambitiøst forhandlingsklima frem mod en mulig global aftale på COP 21 i Paris næste år. De færreste tror på, at COP 21 kan levere en forpligtende aftale, der sikrer to gradersmålet. Snarere ventes et katalog over landenes frivillige bud på, hvilke CO2-reduktioner de vil levere.

