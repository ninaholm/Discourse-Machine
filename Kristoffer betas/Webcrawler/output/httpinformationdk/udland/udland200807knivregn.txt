Knivregn over London
Den britiske hovedstad er hærget af uforklarlig vold blandt unge. I år er 19 allerede døde alene af knivstikkerier
Antallet af knivstikkerier blandt unge i London er steget voldsomt siden starten af 2008. Her sørger teenagere over deres dræbte ven, 18-årige Rob Knox, i Sidcup, Kent, 25. maj i år.


 LONDON- "Det er helt sikkert blevet værre. Vi har ansat en privat vagtmand i kvarteret. Blot i denne måned er to af vores venner blevet overfaldet på åben gade og midt om dagen. Og et af de to knivoverfald, som havde dødelig udgang i sidste uge, skete bare tre gader fra, hvor vi bor."
Indiske Raj, som arbejder i en investeringsbank i Londons finanskvarter og hans kone, hollandsk fødte Mariella, bor med deres to piger på seks og otte år i Londons velstående nordlige del. Den knivrelaterede teenagevold optager dem begge.
"Vores naboers børn er 15 og 17 år. De plejer at tage ind til Camden og hænge ud med venner, og det gør de stadig, for deres forældre nægter at pusle om de unge, som om de var pensionister med skøre knogler. Men du skulle se moderen. Hun sover ikke af angst, før de er hjemme igen," siger Mariella, der med et lidt flovt smil fortæller, at hun selv er holdt op med at gå ud alene om aftnen. 
Stukket ned uden grund
Det ser ud til, at den stoiske ro, der tidligere har domineret Londons beboere, f.eks. efter terrorbombningerne af undergrunden sidste år, er veget ved udsigten til flere unges meningsløse død. 
Medierne rapporterer hver eneste uge om nye dødsfald. Som nu den 16-årige Ben Kinsella fra Holloway. Han var en helt almindelig gymnasieelev, der forrige weekend var ude for at fejre sin overståede eksamen. Ifølge de mange medieberetninger blev han overfaldet uden grund uden for en fredelig pub. 
Overfaldsmændene, tre unge på 18, 18 og 19 år, kendte ikke Ben i forvejen, og der havde ikke været nogen forudgående konflikt mellem de unge. Ikke desto mindre stak de tre mistænkte gerningsmænd Ben 11 gange. Han døde senere på hospitalet, som det 17. offer i år. I sidste uge døde tre andre unge af knivoverfald.
Politiet strammer op
Boulevardpressen svælger i familiernes forståelige sorg og afmagt og forlanger handling af The Metropolitan Police, som i maj startede en særaktion for at konfiskere så mange våben som muligt. 
Siden da har politiet konfiskeret 528 knive og arresteret 1214 mennesker for besiddelse af knive. Og i sidste uge annoncerede politiet, at der nu var oprettet en særlig task force på 75 politifolk, som skal patruljere i de 32 bydele i London, som er mest plaget af volden.
Tallene for betingede domme for knivrelateret kriminalitet er gået radikalt op: Fra ni i 1997 til 552 i 2006. 
Samtidig bliver det fra næste uge sådan, at alle over 16, som bliver taget med en kniv i det offentlige rum, vil blive retsforfulgt, og ikke som før blot slippe med en advarsel. 
Bland jer udenom
Politikerne rører naturligvis også på sig. Londons nye konservative borgmester, Boris Johnson - som for blot nogle uger siden udtalte til de britiske medier, at risikoen for at blive stukket ned i hovedstaden var "mikroskopisk" - ændrede i sidste uge signaler: 
"Jeg siger nu til unge, som går ud om aftenen og ser et slagsmål: Lad være med at blande jer. Gå væk fra det."
Voldens virus
Den konservative leder, David Cameron, forlangte mandag, at fængsel automatisk bliver straffen for knivbesiddelse: 
"Der er ingen undskyldning for at gå med kniv, når du forlader dit hus. Det her handler om køkkenknive, som bliver stoppet ned i lommerne på træningsdragter."
Flere eksperter peger imidlertid på, at der skal andet end straf og mere politi til. En af de mest kendte er Camila Batmanghelidjh, som er stifter og leder af organisationen Kids Company.
Anna, som er talskvinde for Batmanghelidjh, peger på, at den tilsyneladende voldsepidemi blandt unge skyldes en blanding af ekstremt udsatte børn, der har levet under forfærdelige opvækstvilkår, ofte uden forældre, på gaden eller med stærkt voldelige voksne - og som ofte er afhængige af stoffer: 
"Hvis man skal bryde med deres voldelige opførsel, skal der en meget intens indsats til, bestående af terapi, beskæftigelse, sikkerhed og boliger. Disse unge er ligeglade med fængsel og politi. De kan slet ikke mærke noget."

Man kan læse mere om Kids Company på http://kidsco.org.uk

