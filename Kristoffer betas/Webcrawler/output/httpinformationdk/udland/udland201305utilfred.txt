Utilfredse kinesere søger hjælp hos ’kammerat Obama’
Det Hvide Hus har i den seneste uge udviklet sig til et klagekontor for frustrerede kinesere. De søger præsident Obamas bistand både i spøg og alvor – og afslører samtidig en udbredt mistillid til de kinesiske myndigheder
Utilfredse kinesere forsøger at råbe det kinesiske styre op ved at benytte Det Hvide Hus som ’klagekontor’ for kinesiske anliggender. I Kina får de ikke noget ud af at klage, og de risikerer desuden at blive straffet for at tillade sig at klage. Det sker ikke, når modtageren er præsident Barach Obama, mener de.


 Hvis du ikke stoler på, at din egen regering kan løse dine problemer, hvem henvender du dig så til? Svaret for kineserne er i disse dage tilsyneladende USA’s præsident, Barack Obama.
På Det Hvide Hus’ hjemmeside kan borgere formelt bede om hjælp og indgive klager. Målgruppen er ’alle amerikanere’. Men kineseres ønske om hjælp fra Washington er i disse dage så massivt, at amerikanerne skal kæmpe hårdt med kinesiske internetbrugere om deres egen præsidents opmærksomhed. I går handlede ni ud af de seneste 13 appeller indsendt til www.whitehouse.gov om kinesiske affærer – ikke amerikanske.
Nogle af de kinesiske anmodninger er tydeligvis blot ment som en spøg. Der er bl.a. en begæring om, at præsident Obama skal erklære, at tofu smager sødt og ikke salt. En anden bønfalder USA om at »sende tropper for at befri det kinesiske folk«. Men andre er dog ganske alvorligt ment. En opfordrer til, at »massakren på Den Himmelske Freds Plads aldrig bliver glemt«. Præsident Obama bedes også om at skride til handling for at stoppe opførslen af en kemikaliefabrik i den sydkinesiske provins Yunnan, hvor tusinder gik på gaden i protest sidste weekend.
Det, der dog har fået mest opmærksomhed, er anmodningen om, at Obama går ind i en to årtier gammel kinesisk kriminalsag, hvor en ung, kvindelig kemistuderende ved navn Zhu Ling blev forgiftet i Beijing. Ingen blev anholdt for forbrydelsen, men mistanken faldt dengang på hendes værelseskammerat, Sun Wei, som blev afhørt af politiet og hurtigt løsladt igen. Men i årevis har der cirkuleret rygter om, at sagen mod Sun Wei blev droppet pga. hendes families stærke politiske forbindelser i kommunistpartiet, og hun skulle nu tilsyneladende opholde sig i USA. Sagen har været mørklagt i Kina, politiet har henlagt sagen, og internetsøgninger på Zhu Lings navn har været blokeret af censuren, men inden for de seneste uger er sagen igen kommet i offentlighedens søgelys.I appellen til Det Hvide Hus hedder det, at USA bør »efterforske og deportere« Sun Wei.
»Vi kan ikke finde retfærdighed i vores hjemland,« skriver en af appellens støtter på sin mikroblog. »Så vi bliver nødt til at tage til Det Hvide Hus i USA for at opnå den.«
Kammerat Obama
På Det Hvide Hus’ hjemmeside kan folk med deres underskrift støtte de indsendte anmodninger – og hvis en sag opnår 100.000 underskrifter inden for 30 dage, så skal Obamas administration reagere på appellen. I går havde den kinesiske forgiftningssag langt overgået den grænse; næsten 143.000 personer bakkede op om sagen.
»Goddag, kammerat Obama«, skriver den kinesiske journalist Zhang Xian på sin mikroblog. »Anmodningerne i Zhu Ling-sagen overgår allerede 100.000. Vi håber, at formand Obama svarer det kinesiske folk!«
Håbet om, at præsident Obama skal lægge pres på de kinesiske myndigheder for at genåbne efterforskningen, kan dog føre til en prekær diplomatisk situation, da Beijing vil se det som yderst upassende, hvis USA begynder at blande sig i en kinesisk kriminalsag. På internettet har kinesere i den forløbne uge moret sig ved at beskrive præsident Obama som ’chef for Kinas klagekontor’, men interessen for den amerikanske hjemmeside har også en alvorlig side.
Flere kinesere udtrykker håb om, at det kan tilskynde den kinesiske regering til at tage affære, hvis nogle af borgernes klager får international opmærksomhed. Andre argumenterer for, at anmodningerne om hjælp fra USA afspejler en dybtliggende frustration over, at det kinesiske styre ofte ignorerer befolkningens klager – og i mange tilfælde reagerer voldeligt på dem.
Tusinder af kinesere kommer hvert år til Beijings offentlige klagekontorer for at få centralregeringens hjælp i sager om magtmisbrug, korruption og andre synder begået af lokale politiske ledere.
Men systemet er så godt som brudt sammen, og kun en brøkdel får noget ud af at klage – langt flere bliver i stedet straffet for deres klager. De bliver indespærret i illegale fængsler, hvor de ofte bliver mishandlet, inden de bliver sendt hjem igen med uforettet sag.
»Vi ved ikke, om det vil være nyttigt eller ej at appellere til Det Hvide Hus«, skriver en kineser på sin mikroblog, »men vi ved i hvert fald, at der bliver vi ikke straffet for at klage.«
 

