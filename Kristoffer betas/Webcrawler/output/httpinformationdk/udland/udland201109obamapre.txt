Obama presset af jødiske grupper i USA
Præsidenten sidder som en lus mellem to negle i striden om palæstinensernes begæring om  FN-medlemskab. Både Mahmoud Abbas og Benjamin Netanyahu fnyser af ham, mens Kongressen truer med at afskære en årlig bistand på over tre mia. kr. til palæstinenserne
Ortodokse jøder protesterer på Dag Hammerskjolds Plaza uden for FN's hovedkvarter op til debatten om Palæstinas ønske om at blive FN's stat nr. 194. Denne gruppe er dog vred på Israels uforsonlige linje og tramper på Israels flag.


 Ingen siger, det er let for nogen amerikansk præsident at balancere mellem de mange forskellige interessegrupper involveret i den israelsk-palæstinensiske konflikt.
Barack Obama ser dog ud til at være den mest udfordrede præsident i mands minde. Det illustrerer den diplomatiske strid i denne uge om de palæstinensiske myndigheders begæring om medlemskab af FN.
Hvis man et øjeblik ser bort fra en koalitionsregering i Jerusalem, der støtter sig på stærkt højreorienterede nationalistiske kræfter og på palæstinensiske myndigheder splittet i to politiske bevægelser og styrer (Vestbredden og Gazastriben), begrænses præsidentens manøvrefrihed i dette diplomatiske rodsammen af et radikaliseret republikansk parti og af indflydelsesrige jødiske organisationer.
Den republikanske præsidentkandidat Rick Perry gik f.eks. i frontalt angreb på Obamas israelpolitik i en tale i New York tirsdag aften 12 timer inden præsidenten skulle holde tale i FN's generalforsamling, hvor han i går måtte forsvare et muligt veto fra USA i Sikkerhedsrådet mod en forventet palæstinensisk ansøgning om fuldt medlemskab af FN på fredag.
Præsidenten politiserer
»Præsidentens mellemøstpolitik er naiv, arrogant, vildledende og farlig,« sagde Perry i sin tale og understregede, at han ville opgive tidligere præsidenters bestræbelser på at optræde upartisk i konflikten. På et tidspunkt definerede republikaneren Obamas linje som »eftergivenhedspolitik«.
»Republikanerne er i færd med at politisere USA's mellemøstpolitik,« mener Lara Friedman fra den jødiske organisation Americans for Peace Now.
»Det drejer sig ikke længere om at kritisere substansen, men om at være så proisraelsk som muligt. Perry lægger sig med sine synspunkter til højre for det ekstreme højre i Israel.«
Republikanerne i Repræsentanternes Hus er også drejet til højre, hvilket enten kan ses som et spejlbillede af deres vælgeres stærke præference for Israel eller en fisken efter jødiske vælgere, som overvejende plejer at stemme demokratisk.
I opløbet til denne uges årlige generalforsamling i FN har et bredt flertal i Repræsentanternes Hus og Senatet truet palæstinenserne med at annullere en amerikansk bistand på 600 mio. dollar (over tre mia. kr.) om året, hvis som bebudet af præsident Mahmoud Abbas indgiver medlemsansøgningen.
»I de sidste fire-fem måneder har flere store jødiske lobbygrupper, herunder den mest indflydelsesrige AIPAC, pisket stemningen i Kongressen op til et hysteri om den faretruende trussel mod Israels eksistens, en palæstinensisk ansøgning ville udgøre,« fortæller Lara Friedman.
Israels sikkerhed
Der kan i værste fald blive tale om at annullere amerikansk bistand til palæstinensiske sikkerhedsstyrker, med hvem Israel har opbygget et nært samarbejde på Vestbredden, samt et afskåret bidrag til budgettet, som finansierer lønninger til en stor skare af offentligt ansatte palæstinensere.
Israel har selv truet palæstinenserne med at tilbageholde 40 pct. af den afgifts- og skatteindtægt på 1,2 mia. dollar, som regeringen i Jerusalem årligt inddriver på vegne af de palæstinensiske myndigheder.
Obama-regeringen har indtil videre forgæves forsøgt at overbevise Mahmoud Abbas om at opgive sit forehavende i FN for bl.a. at afværge disse potentielt ødelæggende sanktioner mod palæstinenserne. Præsidenten gjorde endnu et forsøg under et møde med Abbas i New York i går.
I Kongressen er det efterhånden gået op for nogle politikere, at automatisk udløste sanktioner mod de palæstinensiske myndigheder efter en medlemsbegæring i FN kan blive en boomerang for Israel.
»Det ville skade Israels sikkerhed, hvis samarbejdet mellem de to sikkerhedsstyrker på Vestbredden brød sammen,« siger Seymour Reich, tidligere leder af paraplygruppen Conference of Presidents of Major American Jewish Organizations i New York.
»Det er heller ikke i Israels interesse, at den palæstinensiske økonomi bringes i knæ gennem sanktioner. Som besættelsesmagt har Israel et ansvar for palæstinenserne,« mener Reich, en indflydelsesrig leder i det jødiske samfund.
Behov for indgreb
I Reichs optik prøver Kongressen at »optræde mere helligt end paven«. Han er imod præsident Abbas' initiativ, men opfordrer Netanyahu til at komme sig over det og få genstartet fredsforhandlingerne »uden forhåndsbetingelser«.
Men midt i en valgkamp kan det blive meget vanskeligt at få de mange pro-israelske kongresmedlemmer til at vende på en tallerken og bryde deres løfte om at annullere amerikansk bistand til palæstinenserne.
I sidste uge opfordrede to mangeårige trofaste republikanske tilhængere af Israel, Eliot Abrams og David Makovsky, politikerne i en kongreshøring til at trække deres sanktionsforslag tilbage.
»Men det vil formentlig ikke ske. Kun en direkte opfordring fra Netanyahu og fra den største lobbygruppe AIPAC vil kunne gøre udslaget. Ellers vil de folkevalgte føle sig sårbare over for opponenters beskyldning om at have beskyttet palæstinenserne,« forudsiger Lara Friedman.
En sådant udfald vil ikke nødvendigvis vække kritik og vrede i de jødiske organisationer, som i kraft af mange velstående donorer og koncentrationen jødiske byvælgere i svingstater som Florida, Nevada og Ohio traditionelt har en større indflydelse på udfaldet af præsidentvalg, end deres befolkningsandel berettiger til.
Broget jødisk samfund
Det skyldes, at det amerikansk-jødiske samfund er en broget og sammensat befolkningsgruppe, der ikke nødvendigvis bakker fuldt op om enhver siddende israelsk regerings politik.
»Der er en tendens til, at de mest skringre stemmer får mest plads i medierne. Men sagen er, at alle store jødiske organisationer støtter en to-stats-løsning og oprettelsen af en uafhængig palæstinensisk stat. Det springende punkt er, hvordan man når til det punkt,« fortæller Seymour Reich fra sit kontor i New York. Generelt kan man dog sige, at de jødiske organisationer i USA historisk set har næret større sympati for Likud-regeringer i Israel.
»De stillede sig meget kritisk over for fredsinitiativer lanceret af socialdemokratiske premierministre som Yitzak Rabin og Ehud Barak, mens Netanyahu der med sine forhåndsbetingelser lægger hindringer i vejen for fredsprocessen - bliver modtaget med åbne arme,« bemærker Lara Friedman.
Obama upopulær
Set i det lys er det ikke mærkværdigt, at præsident Obama ikke er særlig populær hos de jødiske organisationer.
»Obama har et delvist selvforskyldt dårligt renommé i Israel, og det reflekteres i det amerikansk jødiske samfund,« siger Reich.
Men han tilføjer sigende:
»Benjamin Netanyahu har opført sig uheldigt over for Obama; han prøvede f.eks. at stjæle billedet fra præsidenten under sin tale til Kongressen i maj og kritiserede i Det Hvide Hus præsidenten lige op i ansigtet. 'Bibi' (Netanyahus øgenavn, red.) burde have mere respekt for Obama og stole på ham.«
I Det Hvide Hus erkender præsidentens rådgivere, at de ikke har været særligt gode til at forklare israelerne og pro-israelske amerikanske jøder, at Obama har stillet mindst lige så strenge krav til Abbas som til Netanyahu. Palæstinenseren er så opbragt over præsidentens indstilling, at han har næget at møde ham i mere end et år.
Den israelske leders forhold til Obama er ikke bedre. Det er ikke som i gamle dage, hvor Bill Clinton kunne ses gå arm i arm med både Rabin og Yasser Arafat og endda fik dem til at give hånd.

