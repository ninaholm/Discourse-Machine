Militærets økonomiske tab får generalerne til at knurre
Den egyptiske hærledelse driver omfattende kommerciel virksomhed, der også er ramt af 25. januar-revolutionens strejker og demonstrationer


 KAIRO - Soldaterne er synlige der, hvor militærrådet skønner, at de har en præventiv funktion: På Tahrir-pladsen, foran tv-huset og få andre steder i det centrale Kairo, der er potentielle urocentre eller terror-mål. Men ellers er camouflage-uniformer spredte   i gadebilledet. Militæret er til stede i fjernsynet, hvor militærrådets bulletiner læses op, som regel med det gentagne budskab til egypterne om at genoptage deres arbejde, hvis de ikke allerede har gjort det, og give produktionen en skalle. Forbuddet mod nye demonstrationer er både for at genskabe ro og orden, men nok så meget for at reetablere militærets betragtelige civile indtjening.
For revolutionen har været dyr, både for samfundet og for de væbnede styrker. Det anslås, at 25. januar-revolutionen har kostet i omegnen af 15 mia. dollars (ca. 85 mia kr.) i tabt produktion. Turistindtægterne er faldet til en fjerdedel af de normale 1-1,5 mia dollars om måneden. Dertil kommer hjemsendelsen af egyptiske fremmedarbejdere fra Libyen, Yemen, Jordan og Bahrain, der også lider økonomisk under Det Arabiske Forår.
Soldaterne kunne være ligeglade, hvis det ikke lige var fordi, at lammelserne i produktionen også rammer dem selv. Det egyptiske militærs økonomiske interesser spænder fra ejendomshandel (af statsejede militære arealer) over hospitalsdrift til insektbekæmpelse, fabrikation af forbrugsvarer som biler, hårde hvidevarer, elektronik og drift af supermarkeder. Nogle skøn går på, at militæret kontrollerer omkring en tredjedel af den indenlandske økonomi, men de betaler ikke skat og er ikke underlagt nogen form for revision eller offentlig kontrol.
»Det er rigtigt, at hæren har økonomiske aktiviteter, der også rækker ud over de rent militære formål, men officererne sidder kun på ca. fem procent af den samlede valutaindtjening,« siger cheføkonom i Al Ahram-tænketanken, Ahmad el-Nagger. »De tunge poster er turismen med 12 mia., Suez-kanalen med 6-7 mia., fremmedarbejdernes indskud på 9 mia. og eksporten af landbrugsvarer, olie og naturgas, der er på ca. 26 mia.«
Militærhjælp også civil
Militærets bidrag til indtjening af fremmed valuta er 1,3 mia. dollar, der kommer fra USA  primært fra Pentagon, det amerikanske forsvarsministerium  i årlig militærhjælp, ialt ca. 40 mia. dollars siden 1979. Men mange af de penge går tilbage igen i form af kontrakter med amerikanske firmaer, der leverer våben og ammunition tillige med jeeps og tjenesteydelser. Således er militærhospitalet International Medical Center i en oase 40 km fra Kairo ifølge New York Times en gave fra Bill Clintons tid som præsident, der kostede 162,8 mio. dollars. Også på automobil-området blandes den militære økonomi med den kommercielle, idet Chrysler i Detroit ifølge The New York Times leverer komponenter til jeeps af Wrangler-typen til både militære og civile formål. De civile jeeps kan købes overalt i Mellemøsten, men Chrysler-fabrikkerne afviser, at leverancerne af militære jeep-komponenter misbruges til fremstilling af civile køretøjer. Men afviser ikke, at der sælges komponenter til fremstilling af civile jeeps.
På en egyptisk samlefabrik for amerikanske Abrams-kampvogne produceres  tillige landbrugsmaskiner på et andet samlebånd, og amerikanske officerer, der har gjort tjeneste som udstationerede i Egypten lægger over for New York-avisen ikke skjul på, at korruptionen i de øverste militære lag er omfattende og systematisk.
Løfter om lønforhøjelse
Nu sidder militærrådet på den samlede egyptiske økonomi i kraft af dets rolle som overgangs-regering. De militære ledere har forsøgt at tilfredsstille de demonstrerende aktivisterne på Tahrir-pladsen ved at anholde den tidligere elite. På samme måde har militærrådet søgt at neutralisere uro ved at love de offentligt ansatte en lønforhøjelse på 15 pct. Ganske vist lyder det ikke af meget i forhold til, at mindstelønnen er på 118 egyptiske pund om måneden (lidt over 100 kr.), men med seks millioner offentligt ansatte løber det op. Økonomer frygter, at løftet bliver et fatalt anslag mod den i forvejen skrøbelige økonomi. Bl.a. skal der ske indgreb mod hele det offentlige lønsystem, som er tynget af gigant-lønninger, som systemets chefer har tildelt sig selv.
»En løsning kunne være et lønloft for offentligt ansatte,« siger Ahmad El-Naggar, »en direktør i en offentlig styrelse, bank eller virksomhed, bør tjene højst 18.000 pund om måneden svarende til 3000 dollars, hvis der overhovedet skal være mulighed for at få styr på samfundsøkonomien inden for overskuelig tid.«




