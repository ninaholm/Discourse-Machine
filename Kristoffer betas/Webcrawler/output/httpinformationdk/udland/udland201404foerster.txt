Første russiske olie fra Arktis på kurs mod EU’s forbrugere
Greenpeace’s skib Rainbow Warrior er stævnet ud for i Nordsøen at møde russisk tanker på vej til Rotterdam med den første olie fra Gazproms kontroversielle Prirazlomnaya-platform i det arktiske ocean
Olietankeren Mikhail Ulyanov ankommer til Prirazlomnaya-boreplatformen i Pechorahavet i Arktis. På trods af, at olieudvindingen hører til de mest risikable på planeten, planlægger Rusland at pumpe 300.000 ton olie op fra oliefeltet i år.


 
	Inden for det nærmeste døgn eller to mødes Greenpeace-skibet Rainbow Warrior et sted i Nordsøen med den russiske olietanker Mikhail Ulyanov, lastet med råolie fra de isfyldte arktiske farvande ved Ruslands nordkyst. Mødet i rum sø – måske i dansk farvand – vil markere miljøorganisationens fortsatte protest mod Ruslands arktiske olieprojekt, som sidste år førte til tilbageholdelse og fængsling i tre måneder af 28 Greenpeace-aktivister og to journalister.

	Arctic 30, som den fængslede gruppe er blevet kaldt, protesterede i september 2013 i rum sø mod Gazprom-platformen Prirazlomnaya, der nu har udvundet og udskibet den første olie nogensinde fra det arktiske ocean til det kommercielle marked.

	Sammen med en anden russisk tanker skal Mikhail Ulyanov bringe 70.000 ton olie fra platformen til havnen i Rotterdam, hvor det franske olieselskab Total er køber og vil distribuere det færdige produkt til tankstationer og forbrugere i Nordvesteuropa.

	»Vi mener ikke, at dette produkt bør ende på det europæiske marked eller noget marked overhovedet,« siger Jon Burgwald, der er arktisk kampagnemedarbejder hos Greenpeace i Danmark.

	Han vil ikke på forhånd afsløre, hvordan mødet mellem Rainbow Warrior og Mikhail Ulyanov ventes at forløbe. Ombord på Greenpeace- fartøjet er bl.a. den danske styrmands- elev og aktivist Anne Mie Roer Jensen, der var blandt de fængslede i Rusland sidste år.

	Det russiske olie- og gasselskab Gazprom fortæller på sin hjemmeside, at det var Ruslands præsident, Vladimir Putin, som personligt den 18. april gav ordren om at overføre råolien fra Prirazlomnaya-platformen, der borer og henter olie 60 km fra kysten, til tankskibet.

	»Dagens begivenhed er yderst vigtig for at styrke Ruslands position på det globale oliemarked. Vi har øget fleksibiliteten og olieforsyningssikkerheden for næsten alle dele af verden,« sagde Gazprom-chefen Alexey Miller ved udskibningen af de 70.000 ton.

	En halv dansk produktion

	Alt i alt er det ifølge selskabet planen at udskibe over 300.000 ton olie fra feltet i år. Når man efter 2020 er oppe på fuld kapacitet, vil der blive udvundet seks mio. ton olie om året fra platformen, siger Gazprom. Det svarer til over halvdelen af den samlede danske årsproduktion i Nordsøen i dag, og det vil ifølge Greenpeace indebære boring af 40 adskilte oliebrønde i det arktiske ocean over de kommende 25 år.

	Det russiske olieprojekt er stærkt kontroversielt både på grund af placeringen i det sårbare arktiske havmiljø, og fordi klimaeksperter i bl.a. FN’s klimapanel, IPCC, har advaret om, at to tredjedele af de kendte fossile energireserver bør forblive urørt i undergrunden, hvis den globale opvarmning skal kunne bremses før den FN-vedtagne smertetærskel på to grader.

	»Vi bliver nødt til at tage diskussionen om, hvad det er for en olie, der skal blive i undergrunden. Hvis der ikke kan siges nej til den allermest risikobetonede olie i Arktis, kan der formentlig ikke skabes enighed om at trække stregen nogetsteds og sige nej til nogen olieboringer overhovedet. Og så står vi over for en meget grum fremtid,« siger Jon Burgwald.

	Som led i en international kampagne for at stoppe investeringer i fossil energiudvinding forsøger bl.a. danske pensionskassekunder at få deres pensionsselskaber til at afhænde aktier i olie-, gas- og kulselskaber. I aften vil pensionskassen for jurister og økonomer, JØP, således på sin generalforsamling behandle et medlemsforslag om at afhænde sine fossile aktier i en række selskaber, herunder franske Total, der altså er den aktuelle køber af den arktiske olie fra Rusland. JØP’s bestyrelse har indstillet medlemsforslaget til forkastelse.

	Skovle, spande og økser

	Også uden klimaperspektivet er Gazproms arktiske projekt uansvarligt, mener Greenpeace: »Gazproms og Prirazlomnaya-platformens resultater er så ekstremt dårlige, at selv hvis man ikke måtte være kritisk over for arktisk olieboring, så må man være imod det her. Vi taler om olieboringer uden brugbare beredskabsplaner og uden miljøvurdering af konsekvenserne, hvis det går galt i oliefeltet, der ligger nær naturreservater,« siger Jon Burgwald.

	Greenpeace siger, at Gazproms beredskabsplan for oprydning af hundredvis af kilometer olieforurenet kystlinje »er afhængig af en håndfuld skovle, spande, økser og en forhammer.«

	Man henviser til en simulering af en lang række tænkelige uheldsscenarier for platformen og tankskibene, foretaget af uafhængige eksperter ved det russiske center Informatica Riska for Greenpeace og WWF. Analysen konkluderer, at der i mange tilfælde kan blive tale om situationer, hvor selskabet med de eksisterende planer og ressourcer ikke vil kunne kontrollere eller rense op efter et udslip til det arktiske miljø.

	»Dette kan lede til omfattende forurening af kysten og beskyttede områder ved Pechora Havet,« hvor platformen er placeret, hedder det i analysen.

	Gazprom skriver på sin hjemmeside, at Prirazlomnaya er en platform uden sidestykke, konstrueret til at modstå ismasserne og med omfattende, myndighedsgodkendte beredskabs- og miljøplaner.

