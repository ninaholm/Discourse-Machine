Kidnappere finder ofre på nettet
Bor man i Guatemala, bør man være varsom med at lægge billeder af sønnike eller kæresten på nettet. Her er sociale netværk som Facebook ikke blot en fornøjelig cybersfære, men også kilde til information for både kidnappere og selvtægtsmænd
I Guatemala udnyttes Facebook af kriminelle til afpresning og kidnapning etc. Her tændes lys for de døde i det ekstremt voldelige land.


 GUATEMALA BY - En af mine venner er just gået fra sin kæreste. De har ellers lige fået en søn, men via Facebook har han kundgjort over for alverden, at nu er det slut med ham og kæresten. Sagen er, at de bor i Guatemala - et af verdens mest voldelige lande - hvor cyberspace på ingen måde er et helle fra den konkrete virkelighed. Her kan man ikke nøjes med at bekymre sig over, om chefen følger med i ens privatliv via Facebook. Nej, enhver oplysning om, hvem man er kæreste med, i familie med, venner med, arbejder for og hvor man bor, gør man klogt i at holde tæt til privatcomputeren.
Årsag: Jo, tidligere på året blev den 22-årige studerende Francisco Gressi Wester kidnappet og senere skudt, da politiet forsøgte at befri ham fra hans bortførere. Kidnapperne, som krævede en løsesum på 30.000 dollar, havde benyttet sig af netværkstjenesten hi5.com til at knytte kontakt til Francisco Gressi Wester, der ligesom så mange andre unge samlede på virtuelle venskaber, og på den måde kunne kortlægge hans færden. 
Selvtægt via nettet
Det er imidlertid ikke kun kidnapningsbander, der har fået øjnene op for nettet og de sociale netværkstjenesters potentiale. I Guatemala, hvor kun en meget beskeden brøkdel af de umådeligt mange mordsager bliver opklaret, har driftige mennesker oprettet sitet www.unidoscontralasmaras.com (på dansk Forenet mod banderne). Her kan enhver delagtiggøre hjemmesidens brugere i, hvem i nabolaget, man mistænker for at stå i ledtog med de bander, der kræver beskyttelsespenge af buschauffører, beboere og forretningsdrivende inden for deres territorium. De mistænkte hænges ud med navns nævnelse, adresse og ofte oplysninger om deres færden.
Ganske belejligt reklameres der også for skydevåben på sitet. Så kan selvtægtsmænd tage sagen i egen hånd og selv gøre det beskidte arbejde, politiet og retsvæsnet ikke evner. Og det er der tilsyneladende nogen, der benytter sig af. I hvert fald har menneskerettighedsorganisationer på det seneste slået alarm over, at antallet af summariske henrettelser af bandemedlemmer, transvestitter, prostituerede og gadebørn er i voldsom vækst.
Efter drabet på Francisco Gressi Wester advarede de guatemalanske myndigheder unge mod at chatte og blive venner med personer, de ikke kender, på sider som hi5, Facebook og MySpace. Og det er altså det råd, min ven og hans kæreste har besluttet at følge. 
Selv om de fortsat lever lykkeligt sammen, er deres forhold passé i cyberspace, ligesom de afstår fra at dyrke den ellers så populære Facebook-disciplin se-alle-billederne-af-min-førstefødte-i-enhver-tænkelig-situation.


