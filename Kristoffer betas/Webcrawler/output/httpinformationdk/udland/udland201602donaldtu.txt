Donald Tusk: Britisk exit kan få EU til at bryde sammen



 EU-landenes forhandlinger senere på ugen i Bruxelles om Storbritanniens fremtid i EU vil være afgørende for hele det europæiske samarbejdes fremtid. Sådan lyder det advarende fra EU-præsident Donald Tusk, der mandag er på officielt besøg i Bukarest for at mødes med den rumænske præsident, Klaus Iohannis.
Ved besøget lægger Tusk op til et EU-topmøde torsdag og fredag, hvor stats- og regeringscheferne fra de 28 EU-lande blandt andet skal forhandle om betingelserne for Storbritanniens fremtid i EU.
Ifølge Tusk er risikoen for et brud med EU reelt, og han mener, der er grund til at handle forsigtigt, når det kommer til forhandlingerne med briterne.
»Det her et kritisk øjeblik.«
»Det er på høje tid, at vi lytter til de andres argumenter mere end vores egne. Faren for et brud er reelt, fordi processen er meget skrøbelig og må håndteres med forsigtighed. Hvad der er i stykker, kan ikke repareres,« lyder det fra Tusk.
Donald Tusk har tidligere mandag holdt møde med den franske præsident, François Hollande. Og tirsdag mødes han med blandt andre den græske premierminister, Alexis Tsipras, og Tysklands forbundskansler, Angela Merkel.
Briterne har før topmødet sidst på ugen stillet en række krav. Premierminister David Cameron ønsker blandt andet at begrænse andre EU-borgeres adgang til britiske velfærdsydelser.
Det er et af de mest omstridte krav, fordi det umiddelbart strider mod EU’s kerneprincipper om ikkediskrimination og fri bevægelighed.
Ritzau

