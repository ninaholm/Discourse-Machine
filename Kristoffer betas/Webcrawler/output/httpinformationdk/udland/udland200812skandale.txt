Skandale om Illinois-guvernør skader Obama
Republikanerne sår tvivl om, hvorvidt Obama har været helt uvidende om Illinois-guvernørs mulige forsøg på at score penge på at udpege Obamas afløser i Senatet


 WASHINGTON - Den nyvalgte amerikanske præsident, Barack Obama, er ikke beskyldt for noget. Men kendsgerningen om, at delstaten Illinois' guvernør, Rod Blagojevich, er blevet sigtet for korruption, får Republikanerne fra oppositionen til at lægge pres på Obama.
Republikanerne konkluderer, at når både Obama og Blagojevich er demokrater og begge kommer fra Illinois, og fordi skandalen handler om Blagojevichs påståede forsøg på at "bortauktionere" Obamas efterladte plads i Senatet, så må Obama spille en rolle.
- Den alvorlige karakter af forbrydelserne, som føderale anklagere oplister, rejser spørgsmål om forholdet mellem guvernør Blagojevich, den nyvalgte præsident Obama og andre højtplacerede embedsmænd, som kommer til at arbejde for den fremtidige præsident, siger Republikanernes nummer to i Repræsentanternes Hus, Eric Cantor.
Blagojevich har ifølge vidner prøvet at tjene penge på, at det ifølge lovgivningen er guvernøren, der skal udpege en ny senator, hvis dennes plads i Senatet bliver ledig i utide.
Desuden skal han have forsøgt at bestikke en række lederskribenter på avisen Chicago Tribune til ikke at skrive kritisk om det politiske forløb, som de var vidne til. Chicago er Illinois' største by.
Blagojevich og hans stabschef, John Harris, blev anholdt tirsdag på begæring af anklagere. Dog blev Blagojevich løsladt igen mod kaution efter at være blevet fremstillet for en dommer. Den korruptionssigtede guvernør skulle betale 4500 dollar (26.100 kroner) i kaution for at slippe for videre varetægtsfængsling.
Barack Obama forsøgte sent tirsdag at lægge afstand til sagen.
- Jeg havde ingen kontakt med guvernøren og hans kontor, så jeg var ikke bekendt med, hvad der skete, sagde Obama.
Sagen mod Blagojevich begyndte for alvor at rulle, da en domstol gav grønt lys for hemmelige aflytninger, der afslørede, at guvernøren vitterligt forsøgte at profitere på, at han skulle udpege en ny senator til afløser for Obama i Senatet.
Ifølge en edsvoren erklæring til det amerikanske forbundspoliti, FBI, diskuterede Blagojevich blandt andet, hvordan han skulle betales for senatorposten. Angiveligt skulle Blagojevich modtage en betydelig gage for at arbejde pro forma for en privat stiftelse, ligesom hans hustru skulle indsættes i flere virksomheders bestyrelser, hvor hun efter planen skulle modtage en løn op til 150.000 dollar (870.000 kroner) om året.
Desuden krævede Blagojevich løfter om økonomisk støtte til kommende valgkampagner samt politiske udnævnelser som eksempelvis en ambassadørpost til sig selv.
Blagojevich antyder på optagelserne, at Obamas folk ikke ville belønne ham, selv om guvernøren måtte ende med at udnævne en senator efter den nyvalgte præsidents hoved.
- De var ikke villige til at give mig noget bortset fra anerkendelse, sagde han.
Men Robert M. "Mike" Duncan, formand for Republikanernes partiorganisation, mener, at Barack Obama skylder befolkningen en mere udtømmende forklaring.
- Den nyvalgte præsident Barack Obamas udtalelser i sagen er i bedste fald utilstrækkelige, siger Duncan.
