Mediernes egen logik tvinger politikere til at handle
Medierne bærer en stor del af ansvaret for, at filmen 'Fitna' er blevet en sag, politikere må forholde sig til. I den moderne medievirkelighed tvinges regeringer til at søge dialog for at bremse en krise i opløbet - præcis som den hollandske regering har gjort


 BRUXELLES - Under EU-topmødet i Bruxelles for to uger siden var der ikke meget på dagsordenen, som vakte debat. Topmødet gav til gengæld de hundredvis af forsamlede journalister tid og mulighed for at spørge til den hollandske højre-politiker Geert Wilders' film Fitna. Dengang var filmen varslet - men det var alt. 
"Det er dygtig markedsføring at få så megen omtale i så lang tid, før et produkt findes, og ingen ved, om det overhovedet findes," sagde statsminister Anders Fogh Rasmussen dengang. 
Men debatten om Wilders' film skriver sig ind i en stor, dominerende, global debat, påpeger Stig Hjarvard, medieforsker ved Københavns Universitet. 
"Det er debatten om islam og ytringsfrihed, om religiøs tolerance og blasfemi," siger professoren. 
I den debat følger mediebegivenhederne deres helt egen logik. Når alle medier omtaler en bestemt sag, ender den med at blive bragt op på politisk niveau, og derigennem får den legitimitet.
"Det er en spiral, som medierne er med til at skabe," siger Hjarvard. 
Det var helt tydeligt med billederne af Abu Ghraib-fængslet i Irak og under den første Muhammed-tegnings-krise. 
"Det vandrer gennem medierne, flere tegninger kom til, det fik sin egen dynamik. Det er derfor Udenrigsministeriet arbejder med public diplomacy," siger han. 
Den sædvanlige diplomatiske måde at arbejde på fungerer nemlig ikke, når medierne er uregerlige og mangfoldige. 
Skråplan
Det lykkedes Geert Wilders at få Europas stats- og regeringschefer til at tale om hans 16 minutters film, der i går af hollandske medier er blevet betegnet som "klippe-klistre-arbejde af eksisterende filmmateriale". Under topmødet orienterede den hollandske premierminister, Jan Peter Balkenende, sine kolleger om sagen. 
"Vi er forberedt på alvorlige konsekvenser," sagde Balkenende dengang.
Og statsminister Anders Fogh Rasmussen gav sin hollandske kollega gode råd: 
"Jeg kan bekræfte, at Balkenende har været i kontakt med mig, han ville høre om vore erfaringer fra 2006," fortalte Anders Fogh Rasmussen ved EU-topmødet. 
Dansk Folkeparti opfordrede kraftigt statsministeren til at slå et slag for Wilders' ytringsfrihed. 
"Statsministerens holdning i sagen har desværre været nølende," kritiserede Dansk Folkeparti.
"Jeg kan jo ikke forholde mig til en film, der ikke er offentliggjort," svarede Fogh. "Forestil jer, at vi laver en stor erklæring, og så er der ingen film," sagde han og grinede - øjensynligt træt af de insisterende journalister. 
Ambassaderåd på den danske ambassade i Berlin Uffe Andreasen har forsket i netop public diplomacy. Han siger - i sin egenskab af forsker og forfatter, ikke i embeds medfør:
"Hvis man begynder at kommentere en ting, ingen har set endnu, så er det et skråplan, som kan føre til en tsunami. Allerførst gælder det om at være nøgtern."
Dialog er bedst
Statsminister Anders Fogh Rasmussen handlede altså lige efter bogen, da han afviste at kommenterede den ukendte film. Og den hollandske regering handler lige efter bogen nu, vurderer Andreasen. Straks efter filmen kom ud, tog regeringen afstand fra den og opfordrede til dialog. 
"Det var klogt at gøre det tidligst muligt," siger Andreasen. 
Dialog er et nøgleord i moderne diplomati. Da den første Muhammed-krise rasede, inviterede det danske udenrigsministerium repræsentanter fra de arabiske lande til dialogmøder, både i København og i landene. 
"Per Stig Møller inviterede 10-20 af de mest indflydelsesrige. Det er et tegn på respekt," forklarer Andreasen.
Selvfølgelig kan man ikke henvende sig til hver enkelt borger på gaden i de muslimske lande. Målet i public diplomacy er derfor at gå efter meningsdannere og mediefolk - f.eks. universitetsprofessorer, religiøse ledere og tv-stationers ledere. 
"Man udviser respekt, og pludselig kan man via en tv-vært få et helt andet budskab ud til millioner af mennesker, som du slet ikke kunne komme i kontakt med før," forklarer han. 
På grund af Muhammed-krisen er det danske udenrigsministerium førende i Norden i forhold til public diplomacy. Og den nye form for kommunikation er helt afgørende. 
"Dialog er bedst. Det er det, man har forsømt fra USA's side i Mellemøsten," mener Andreasen. 
Koldkrigstidens metoder med at lave radio- og tv-udsendelser fungerer ikke mere. 


