Grækenlands retoriske kortslutning
Jo sværere den græske regering har det med at indfri deres valgløfter og hjælpe landet ud af krisen, jo flere retoriske udfald laver den, lyder kritikken fra Athen. Men EU-partnerne kan godt indstille sig på, at Grækenland skal kommes i møde med en ny dyr hjælpepakke
 Mens resten af EU er slået ind på sanktionsvejen i protest mod Ruslands Krim-annektion, kom den græske premierminister, Tsipras, på statsbesøg i Moskva for at opnå græske undtagelser i Ruslands sanktioner mod europæiske landsbrugsvarer


 Den ene dag er det trusler om at sende hundredtusinder af flygtninge fra Grækenland mod de øvrige EU-lande, den næste dag er det kravet om flere tusinde milliarder kroner i krigsskadeerstatninger fra Tyskland. De græske regeringsmedlemmer taler gerne i hårde overskrifter og sætter dermed løbende tålmodigheden på prøve hos EU-partnerne, der skal skelne mellem hvad der er paroler, og hvad der er reelle hensigter hos regeringen i Athen.
Forvirringen fortsætter i disse dage med den græske flirten med Rusland. For mens resten af EU er slået ind på sanktionsvejen i protest mod Ruslands Krim-anneksion, kom Tsipras på statsbesøg i Moskva for at opnå græske undtagelser i Ruslands sanktioner mod europæiske landbrugsvarer og bedre gaspriser. Tsipras kaldte også for nyligt EU-sanktionerne, som også Grækenland har skrevet under på, for nyttesløse.
Statsbesøget gav dog ikke bonus i form af lån fra Rusland, så de græske pengeproblemer er fortsat uforandrede. Russiske nødlån ville dog også overskride EU-parternes tålmodighedsgrænse og kunne medføre massiv forargelse. For i Bruxelles forhandles der fortsat om omfanget af den græske reformliste i bytte for kontanter, der skal afdrage på statsgælden.
I dag skal landet overføre over tre milliarder kroner til IMF. Selv om truslen har lydt, at landet ikke evner det, har den græske finansminister alligevel måtte garantere, at pengene falder. Om pengene rækker til de kommende rater er uvist. Alene frem til den 15. maj forfalder 46,5 milliarder kroner i renter til betaling.
Stigende usikkerhed
Den stigende usikkerhed og de manglende politiske resultater slider på tålmodigheden hos grækerne. Også hos Syriza-partiets stamvælgere. En af dem er Stavros, en lærer fra Athen.
»Vi har så meget brug for et politisk skifte til det bedre. Derfor stemte jeg på Syriza. Hvis ikke denne regering kan, hvem så? Men jeg ved stadig ikke, hvordan de har tænkt sig at omsætte deres planer. Regeringen er ny og uprøvet, det kan alle se, og de har endnu ikke været i gang i 100 dage. Vi skal være tålmodige. Men de skal snart til at træde i karakter. Tale mindre og levere mere. Uret tikker,« siger Stavros.
Meget uerfaren regering
Venstre-højre-regeringens varemærke er blevet den skingre retorik og de harske udfald mod de EU-partnere, der i første omgang har reddet landet fra den økonomiske undergang – og som også kommer til at gøre det fremover. Det siger Dimitris Keridis, der er professor i græsk og international politik på Panteion Universitet i Athen og tv-vært på et politisk program. Han er bekymret for regeringens evner for at gennemføre politiske løsninger, der er internationalt forankrede:
»Det er en meget uerfaren regering. De har ringe kendskab til, hvordan økonomien fungerer, hvordan EU fungerer, og hvordan det internationale system er skruet sammen. I den proces ser vi en hel del amatørisme og helt basal inkompetence. Den hårde retorik skal lægge et slør over dette, og det virker på en måde. Grækerne mener regeringen er stærk, fordi de tør tale op mod EU-parnasset. Men på sigt taber grækerne, hvis resultaterne udebliver. Hvor er den plan, der skal føre landet videre? Vi kender den ikke,« siger han, da Information møder ham i Athen.
Dimitris Keridis mener, at en række Syriza-ministre konsekvent søger fejlene uden for Grækenland.
»Det var en tragedie, at vi forud for valget i januar ikke diskuterede, hvilke politiske ideer der skal få Grækenland ud af sine trængsler. I stedet handlede det om, hvad den tyske, franske og italienske skatteyder frivilligt skal give til Grækenland. Det handler slet ikke om, hvad vi selv skal yde. Derfor er der ikke plads til selvkritik. Men den tyske skatteyder har ikke rykket sig. Europa og europæerne flyttede sig hverken før eller efter det græske valg. Den græske regering og det græske samfund skal vænne sig til at forholdene faktisk er uforandrede.«
Indre uro i regeringspartierne
Ifølge Dimitris Keridis kæmper den græske regering lige nu en hård kamp for at dæmpe den indre modstand i de to regeringspartier, det venstreradikale Syriza og det højrenationale De Uafhængige Grækere.
»Presset inde fra partierne og ude fra EU-partnerne er enormt. Den græske regering er rædselsslagen over at diskutere reformerne i offentligheden. Først når de er blevet enige med EU-partnerne, tager de hjem til Athen for at tage slaget internt, især hos Syriza-partiet. For de lovede jo netop ikke at gennemføre reformer, opfinde nye skatter eller lave privatiseringer. Det kommer de øjensynligt til at gennemføre for at få adgang til de sidste udbetalinger fra den anden hjælpepakke, som har været på hold siden sidste sommer.«
Men kravet fra Grækenlands partnere er, at når først reformtiltag er omsat til lov og kan krones af politiske resultater, så vil pengene fra hjælpepakken falde.
Det er dog ikke realistisk, at Grækenland efter det seneste års reformpause opfylder alle udefrakommende krav i løbet af få måneder, siger økonomiprofessor ved Athens Universitet Panagiotis Patrakis.
»Hvis man ønsker at undgå statsbankerotten, kommer EU-siden til at slække på renterne, korte noget af gælden af og siden udbetale milliarderne fra hjælpepakken, selv om Grækenland ikke har leveret nok reformer.«
Der skal nås et gennembrud i løbet af de kommende måneder og inden 1. juli, hvor det andet hjælpeprogram udløber. Men dermed er hverken Grækenlands eller EU’s trængsler forbi.
»EU kommer til at skulle sluge endnu en stor kamel, og det er at strikke et tredje hjælpeprogram sammen til omkring 30 til 40 milliarder euro. Inden for de kommende to år kommer Grækenland ikke til at låne penge på de finansielle markeder. Men når man laver en tredje hjælpepakke, så indrømmer man også, at de første to pakker ikke var nok. At man tog fejl,« siger Panagiotis Patrakis og uddyber:
»Dette tab af ansigt er naturligvis svært for både EU og for den græske regering. For begge parter har satset hårdt på at slippe ud af det gensidige afhængighedsforhold, som hjælpepakkerne medfører. Realistisk set bliver parterne dog lænket endnu tættere til hinanden, uanset hvor mange udfald som især denne græske regering kommer med.«

