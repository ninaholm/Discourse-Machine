Kinas journalister skal kende deres Marx
Kommunistpartiet optrapper den ideologiske skoling af landets journalister for at sikre, at journaliststanden fungerer som talerør for partiet. Kinesiske journalister ser det som endnu et eksempel på partiets stramning af kontrollen med medierne
Kinesiske journalister skal blandt andet lære, at forholdet mellem kommunistpartiet og medierne er ’et forhold mellem den ledende og den førte’. Partiet tvinger journalister til at gennemgå ideologisk skoling og eksamen.


 
	De kinesiske myndigheder tvinger nu omkring en kvart million af landets journalister til at gennemgå ideologisk skoling og tage en eksamen for at bevise, at de er rede til at følge kommunistpartiets linje.

	Initiativet anses som bevis for, at kommunistpartiet har øget kontrollen med medierne, efter at præsident Xi Jinping kom til magten.

	I den obligatoriske skoling får journalister at vide, at de skal leve op til »det marxistiske syn på journalistik«. Den formulering bruger kommunistpartiets propaganda- departement ofte til at understrege, at journalister er underlagt partiets politiske linje, og at medierne er et instrument for partiet til at guide den offentlige opinion.

	Skolingen baseres på en 700-siders bog, der bl.a. fortæller, at »det absolut ikke er tilladt at trykke rapporter, der indeholder kommentarer, som går mod partiets linje«. Samtidig slås det fast, at »forholdet mellem partiet og nyhedsmedierne er et forhold mellem den ledende og den førte«. Flere kinesiske journalister vånder sig over at skulle underlægge sig den stramme kurs.

	»Vores muligheder for at rapportere frit er blevet begrænset yderligere siden november sidste år,« (hvor Xi Jinping blev partileder, red.), siger en journalist fra et dagblad i Bei- jing, der optræder anonymt af frygt for repressalier ved at udtale sig til et udenlandsk medie om et følsomt politisk emne.

	»Optrapningen af den marxistiske skoling viser, at partiet er stadig mere nervøst over, at det er ved at miste grebet om informationskontrollen, og at det frygter, at rapporter om de negative sider af landets sociale og økonomiske udvikling vil underminere dets magt.«

	Stramningen kommer, efter at kommunistpartiet inden for det seneste år også har forsøgt at øge kontrollen med debatten på de sociale medier. Der er blevet iværksat en højt profileret kampagne mod såkaldt ’rygtespredning’ på internettet, som ifølge regeringen er med til at destabilisere samfundet. Flere mener dog, at kampagnen blot er et røgslør for en intensivering af klapjagten på kritikere af styret og et forsøg på at styrke kontrollen med den offentlige diskurs. Flere hundreder er blevet arresteret i kampagnen.

	Socialistisk kerneværdi

	Det er første gang, at journalister i så stort omfang skal gennemgå en ideologisk test. Journalisterne skal igennem mindst 18 timers skoling, før de i januar eller februar kan gå til den eksamen, der er obligatorisk, hvis de skal beholde deres pressekort.

	Det statslige agentur GAPP, som bl.a. er ansvarlig for regulering og distribution af nyheder i Kina, siger, at målet med skolingen er at »øge den samlede kvalitet af Kinas journalister og opmuntre dem til at etablere socialismen som deres kerneværdi«.

	Statsmedier argumenterer, at skolingen er nødvendig for at højne den etiske standard i den kinesiske journaliststand, der inden for de sidste år er blevet ramt af en række skandaler, hvor journalister bl.a. har modtaget bestikkelse af virksomheder for at skrive negativt om disses konkurrenter.

	Inden for de senere år lader der til at have været udbredt uenighed i partitoppen om mediernes rolle. På den ene side står de partiledere, som ønsker, at medierne i højere grad skal have en rolle som vagthund. Journaliststanden skal være et redskab til at slå ned på den udbredte korruption og fungere i forlængelse af partiets egne kontrolinstanser over for uregerlige lokalregeringer.

	På den anden side står de, som finder, at mediernes hovedopgave fortsat er at støtte lederskabet og udbrede kommunistpartiets stemme. De argumenterer med, at for samfundets ’harmoni’ og ’stabilitets’ skyld, er det i nationens interesse, at medierne reducerer deres kritiske dækning.

	»Det lader til, at det er den konservative fløj i partiet, som for tiden har overtaget,« siger en anden journalist i Beijing, der arbejder for en sydkinesisk avis. »Den ideologiske træning lyder mere og mere som noget fra Mao Zedongs tid.«

	I det seneste årti har kinesiske medier i vekslende grad fået større mulighed for at rapportere mere frit – bl.a. om korruption og magtmisbrug på lokalt niveau – og med den voksende kommercialisering af kinesiske medier – der fortsat er statsejede – har partiet fået sværere ved at diktere nyhedsindholdet. Censurapparatet er dog fortsat massivt.

	For eksempel har den sydkinesiske avis Nanfang Zhoumo, eller Sydlig Weekend, der er en af landets mest respekterede publikationer, haft adskillige sammenstød med myndighederne. Ifølge ansatte på avisen blev 1.034 af avisens artikler udsat for censur eller helt forhindret i at nå læserne alene sidste år. Og i januar gik avisens journalister i strejke, da myndighederne bortcensurerede en leder, der var et stærkt forsvar for ytringsfrihed. I stedet gennemtvang propagandaapparatet en alternativ leder, som var en hyldest til kommunistpartiets politik.

	Reporters Without Borders placerer Kina som nummer 173 ud af 179 lande på sin liste over pressefrihed rundt om i verden. Ifølge organisationen sidder omkring 100 journalister og bloggere fængslet i landet.

	 

