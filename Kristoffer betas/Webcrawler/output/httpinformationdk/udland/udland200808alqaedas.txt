Al-Qaedas nummer tre dræbt
Manden, der har taget ansvaret for selvmordsbombningen af den danske ambassade i Pakistan i juni, er blevet dræbt af pakistanske hærstyrker


 Nummer tre på al-Qaedas rangstige og manden bag bombningen af den danske ambassade i Islamabad, Abu Saeed al-Mashi, er død efter kampe mellem Taliban og den pakistanske hær. Abu Saeed al-Mashi tog umiddelbart efter bomben mod den danske ambassade den 2. juli i år ansvaret for terrorangrebet.
"Angrebet var en hævnakt mod den vantro stat kaldet Danmark, der offentliggjorde tegningerne, som var fjendtlige mod Allahs budbringer," lød erklæringen fra Abu Saeed al-Mashi umiddelbart efter bombningerne. 
"Al-Qaedas ledende finansielle figur," som 11. septemberkommissionen kaldte ham, blev dræbt i kampe i Bajadur-provinsen tæt ved den afghanske grænse. I samme provins er op mod 160 talibanere blevet dræbt i kampe med den pakistanske hær siden sidste onsdag.
"Abu Saeed al-Mashi var at betragte som en af toplederne i al-Qaeda," bekræfter en anonym pakistansk militærkilde. 
Al-Mashi var steget i graderne, efter fem af al-Qaedas tidligere tredjeøverstbefalende enten er blevet dræbt eller har overgivet sig.
"Nu er endnu en vigtig person væk fra al-Qaeda-toppen. Det vil klart have en negativ indflydelse på dem," siger Mahmood Shah, tidligere sikkerhedschef i den nordvestlige del af Pakistan, hvor de seneste kampe har fundet sted. 
Abu Saeed al-Mashi havde gjort sig bemærket ved flere lejligheder. Blandt andet fortalte han sidste måned til en pakistansk tv-kanal, at det var muslimer fra Mekka i Saudi-Arabien, der stod bag bomben mod den danske ambassade i Pakistan. Abu Saeed al-Mashi havde siddet fængslet sammen nummer to i al Qaeda-hierarkiet, Ayman al-Zawahri, efter attentatet på den egyptiske præsident Anwar Sadat i 1981. 
14 dræbt i Peshawar
Andetsteds i Pakistan blev mindst 14 mennesker dræbt, og 12 andre blev såret, da en bus fra det pakistanske luftvåben i dag blev ramt af en bombeeksplosion på en bro ved Peshawar. Blandt ofrene var en femårig pige, oplyser myndighederne efter den seneste af en lang række blodudgydelser i Pakistans urohærgede nordvestlige område nær grænsen til Afghanistan.
Chefen for det pakistanske indenrigsministerium, Rehman Malik, sagde, at han mistænker militante med bånd til terrornetværket al-Qaeda for at stå bag bombeangrebet. Han sagde dog ikke, hvorvidt angrebet kan være en gengældelse for det pakistanske militærs offensiv mod talibanfolk i regionen.
Angrebet skete, da 18 soldater i en Mazda var på vej til luftbasen Badaber i udkanten af provinshovedstaden i det nordvestlige Pakistan.
Ifølge politiet var der fem civile blandt de dræbte. ritzau


