Polsk hanekamp i Bruxelles
Den polske præsident, Lech Kaczynski, gik sin premierminister på nerverne, da han uventet valgte at dukke op til topmøde i Bruxelles
Den polske premierminister, Donald Tusk, var ikke meget for at dele spotlyset med landets præsident.


 BRUXELLES - Der er de store politiske kriser ved EU-topmøderne, som finans- og klimakrisen denne gang, og så er der dem, som for nogen ikke er mindre alvorlige, men som giver os andre et godt grin.
Sådan en udspillede der sig onsdag og torsdag, da EU's stats- og regeringsledere samledes i Bruxelles. Et møde, hvor hvert land kun har lov til at have to repræsentanter siddende ved forhandlingsbordet ad gangen. 
Men allerede inden topmødet kom rapporterne fra Polen om, at præsident Lech Kaczynski og Donald Tusk ikke kunne enes om, hvem af de to, der skulle af sted sammen med udenrigsministeren og finansministeren. 
Tusk hævdede, at eftersom det var finans og klima, der primært skulle diskuteres i Bruxelles, var det ham, der skulle af sted, mens Kaczynski, der har haft et horn i siden på Tusk siden denne slog hans tvillingebror, Jaroslaw, af banen som premierminister sidste år i oktober, mente, det var ham, da der også skulle diskuteres Georgien-Rusland, og udenrigspolitik er hans ressort-område.
Tusk valgte derefter at nægte Kaczynski adgang til sit officielle regeringsfly. Det holdt imidlertid ikke den lille trinde præsident tilbage i Warszawa. Fluks smed han små 300.000 kroner på bordet og chartrede sin egen Boeing-737 fra polske LOT, så han også kunne komme standsmæssigt til Bruxelles.
Her dukkede han op en time efter de andre officielle delegationer og fik adgang til rådsbygningen, selv om han ikke havde fået udleveret et af de officielle adgangskort.
To børn i sandkassen
Da han entrerede rådssalen med de andre stats- og regeringsledere, blev den polske udenrigsminister således tvunget til at forlade rummet for at undgå en pinlig scene. 
Men knapt havde præsidenten lagt øre til den irske premierministers korte præsentation af sine problemer med Lissabon-traktaten, før han igen forlod rummet med en bemærkning til Tusk om at holde ham om underrettet om, hvad der videre skete.
"Du kan spørge alt, hvad du vil," skulle en irriteret Tusk angiveligt have svaret, ifølge ham selv, da han senere aflagde rapport til de polske journalister, der intenst fulgte hanekampen, som var det en bedre sportskamp. Nogle dog ret pinlige på Polens vegne. "Det er jo som at se to børn slås i en sandkasse," som en bemærkede. Kaczynski deltog herefter i det franske formandskabs middag, hvor kartoffel- og trøffelsuppen og den efterfølgende grillede aborre med søde krydderurter tydeligvis blev skyllet godt ned med flere glas god vin. 
Præsidenten var i hvert fald 'i meget godt humør og snakkede lidt utydeligt' ifølge den polske avis Rzeczpospolita. En pæn talemåde for lettere bedugget.
Men selv om Tusk var tydeligt irriteret, tog de andre lande begivenhederne i stiv arm.
"Hvis polakkerne kan enes med hinanden, så kan resten af Europa også," sagde den franske præsident Nicolas Sarkozy med et svedent grin efter middagen.
I løbet af torsdagen lagde gemytterne sig da også. Hjemad var der i hvert fald plads til Kaczynski i premierministerens fly.
"Det betyder ikke noget, hvem der sidder på hvilket sæde, og hvem der flyver i hvilket fly. Der skal altid være én stemme, som repræsenterer Polen," sagde Tusk, som nu vil have ændret landets forfatning, så der er faste retningslinjer for, hvem der skal repræsentere landet.


