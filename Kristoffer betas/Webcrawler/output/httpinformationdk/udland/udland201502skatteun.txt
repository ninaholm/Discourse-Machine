Skatteunddragelse og kapitalflugt koster Afrika milliarder
Multinationale virksomheder, mafiøse grupper og korrupte embedsmænd snyder nogle af klodens fattigste nationer for enorme summer, viser en ny undersøgelsesrapport
To børn vasker kobber ved en udendørs mine i Katamanda, DR Congo. Den congolesiske mineralindustri er hårdt ramt af såkaldt ’trade mispricing’. Råolieproduktionen i Nigeria og tømmer i Liberia og Mozambique er blandt de andre afrikanske brancher, der er hårdt ramt af overlagt forkert prissætning.


 Afrikas lande mister hvert år over 50 mia. dollar i ulovlige udadgående finansielle strømme, fordi regeringer og multinationale selskaber går sammen i bedrageriske konstruktioner, hvis sigte er at undgå skattebetalinger til nogle af verdens fattigste lande. Og den omfattende kapitalflugt har alvorlige konsekvenser, ikke mindst fordi den betyder, at udviklingsprojekter hæmmes, og at fattige mennesker fratages adgang til vigtige, basale tjenester.
De ulovlige overførsler fra afrikanske lande nærmer sig en tredobling af niveauet fra 2001, hvor 20 mia. dollar blev kanaliseret videre, konstateres det i en rapport udgivet af et særligt udpeget forskerpanel, nedsat af Den Afrikanske Union og FN’s økonomiske Kommission for Afrika, UNECA.
Rapporten hilses velkommen ogbliver rost af civilsamfundsgrupper som det første afrikanske initiativ til at sætte ind mod den illegale pengeudstrømning fra kontinentet.
I alt har det afrikanske kontinent mistet omkring 850 mia. dollar mellem 1970 og 2008, hedder det i rapporten. Anslået 217,7 mia. dollar blev ulovligt udført fra Nigeria i denne periode, mens Egypten mistede 105,2 mia. dollar og Sydafrika over 81,8 mia. dollar.
Handel med varer, hvis priser fastsættes forkert i forhold til verdensmarkedsprisen – såkaldt trade mispricing – betalinger mellem moderselskaber og deres datterselskaber og profitoverførende regnskabskneb, der skal skjule de reelle indtægter, hører alle til almindelig praksis for mange virksomheder, der søger at maksimere deres indtjening, afdækker undersøgelsen.
De største syndere
Den tidligere sydafrikanske præsident Thabo Mbeki, der er for- mand for panelet, siger i en kommentar:
»De informationer, vi råder over, har overbevist vores panel om, at de store kommercielle virksomheder er langt de største syndere i forhold til den ulovlige kapitalflugt med den organiserede kriminalitet på andenpladsen. Vi er også overbevist om, at korruption i Afrika faciliterer kapitaludstrømningerne – et problem, der er adskilt fra, men kommer oven i problemerne med svag kapacitet for regeringsførelse.«
Kriminelle netværk engageret i narkotika og menneskesmugling, krybskytteri og tyveri af olie og mineraler bidrager således også til, at så store summer forlader kontinentet.
Det er første gang, afrikanske lande så markant har udtalt sig om, hvordan økonomisk kriminalitet skader deres befolkninger.
Skal disse tab for Afrikas økonomier mindskes, vil det kræve en hurtig og koordineret indsats, anbefaler rapportens forfattere og opfordrer til fornyet politisk bestræbelse på at bekæmpe korruption, øge gennemsigtigheden i udvindingsindustriens transaktioner og slå ned på de banker, der medvirker til bedrageriske overførsler.
Afrikanske og ikkeafrikanske regeringer og den private sektor – herunder brancher som olie, minedrift, bankvæsen, advokat- og revisionsfirmaer – var alle involveret i konstruktioner, der skulle muliggøre hvidvaskning af penge og unddragelse af selskabsskat, dokumenterer rapporten.
»De illegale pengestrømme fra Afrika spænder fra mellem 30 mia. dollar og 60 mia. dollar om året,« hedder det i rapporten. »Disse tal fortæller, at Afrika reelt er en af verdens nettokreditorer og ikke nettodebitor, som det ofte antages.«
Imidlertid har indsatsen for at forhindre pengestrømme i at nå terrorgrupper som Nigerias Boko Haram og Somalias al-Shabaab styrket de institutioner, der skal bekæmpe hvidvask af penge, i mange afrikanske lande, hedder det i rapporten. Ikke blot er der kommet mere vidtgående love til at stoppe de ulovlige strømme, der er også blevet oprettet finansielle efterretningsenheder og myndighedsinstanser, der fører tilsyn med bankaktiviteter.
Et vendepunkt
Rapporten opfordrer også FN til at slå ned på europæiske og amerikanske virksomheder, der er involveret i skatteunddragelse og hvidvaskning af penge.
Joseph Stead, chefkonsulent i ’økonomisk retfærdighed’ for ngo’en Christian Aid, siger:
»Fra nu af vil det blive meget sværere for Organisationen for Økonomisk Samarbejde og Udvikling og andre grupperinger for rige lande at hævde, at skatteunddragelse, korruption, hvidvaskning af penge osv. ikke er topprioritet for afrikanske regeringer.«
Regeringer, der »vender det blinde øje« til den ulovlige kapitalflugt, tvinger deres fattigste borgere til at give afkald på hospitaler, skoler og miljøbeskyttelse, siger Sipho Mthathi, landechef for Sydafrika i ngo’en Oxfam.
»Oxfam anslår, at Afrika alene mister næsten halvdelen af de globale årlige illegale pengestrømme på 100 mia. dollar,« siger hun.
Formanden for ngo’en Global Financial Integrity, Raymond Baker, siger, at rapportens udgivelse er et historisk øjeblik i bestræbelserne på at bekæmpe Afrikas »mest skadelige økonomiske problem«.
»Dette her kan blive et vendepunkt i kampen for at begrænse ulovlige finansielle strømme og fremme finansiel gennemsigtighed, både i Afrika og globalt,« siger han.
Forskerpanelet blev nedsat af UNECA i 2012.
© The Guardian og Information.
Oversat af Niels Ivar Larsen

