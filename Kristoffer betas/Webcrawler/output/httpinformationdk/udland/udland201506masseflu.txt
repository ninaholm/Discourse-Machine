Masseflugt og masseturisme mødes på Kos
To vidt forskellige verdener støder frontalt sammen på den græske ferieø, hvor lokalbefolkningen – der selv døjer med kriseramt økonomi – gør sit bedste for at leve op til gæstevenskabet over for både turister og migranter
 Mange flygtninge tager turen over havet fra Tyrkiet til den populære græske ferieø Kos. Det udfordrer de lokale, som gerne vil hjælpe de flygtende, men samtidig er bange for at miste de indtægter, som turisterne giver


 Turisterne skal stå tidligt op, hvis de vil fange et glimt af den morgenprocession, som nu er blevet del af den daglige sommerrutine på den græske ø Kos.
Omkring kl. 7 begiver denne dags nytilkomne sig af sted fra den lille industrihavn, hvortil deres både er blevet opbragt af politiet, og ud på en 20 minutters march, der strækker sig fra den maleriske havn i Kos By, forbi tilskoddede butikker og cafeer til byens udkant.
Klyngen af udmattede migranter bærer ikke på stort andet end en bylt hver – de med børn medbringer endnu mindre. Alle har betalt 1.200 euro for sejlturen til Kos fra det tyrkiske fastland: 40-45 personer i usikre, 15 fods plastikjoller med et dæk beklædt med krydsfinér, gennemvædet af havvand. Menneskesmuglere gennede dem op i bådene og pegede i retning af den græske kyst – »I skal dén vej.«
Langs Kos’ havnepromenade passerer de forbi et dusin eller flere store yachter, der om et par timer tager turister om bord og påbegynder et etdagskrydstogt over Det Ægæiske Hav til den tyrkiske by Bodrum. Priserne for en ekskursion begynder ved omkring 25 euro, om end man skal betale lidt mere, hvis man vil nyde cocktails og se græsk dans om bord. Det tager 35 minutter at komme til Tyrkiet om bord på en af disse både. I migranternes joller tager det tre-fire søvnløse timer i mørke.
Et britisk pensionistægtepar, der er stået tidlig oppe, gør holdt for at iagttage migranternes stille parade. »Det er første gang jeg ser dem, selv om vi har været her i en hel uge. Det er et rigtig trist syn. Jeg håber sådan, de finder en ny tilværelse,« siger Julia Brookes, en skotsk kvinde fra Leeds. »Du skal ikke spørge ham der,« siger hun og peger på sin mand. »Han er fra ’lad dem dø til havs’-brigaden. Et rædsomt menneske.«
En anden kvinde, fra Tyskland og iført neonfarvet bikinitop, stiger af sin cykel: »Jeg kommer her hvert år – og jeg er ked af at sige det, men nok er nok. Det her sætter tålmodigheden på en hård prøve, både for de fastboende og for turisterne, der er taget herned, netop fordi de ville slippe væk fra forfærdelige nyheder om krige og andre rædsler. De burde ikke have lov til at gå i land her.«
En af de ældre fiskehandlere på havnen skælder hende ud: »Hør her dame, vil du hellere have lig, der skyller i land på strandene? Vorherrebevares! Vi har også haft krig her engang,« siger han og skuler olmt i kvindens retning.
Denne weekend er hovedparten af de nytilkomne syrere, men også enkelte afghanere, irakere og libyere har gjort rejsen med. Fredag ​ankommer 120, lørdag 60 – alle føres de til, hvad politiet refererer til som »lejren«.
Lokale frivillige hjælper til
Captain Elias Hotel er dog blot en ufærdig bygning, opgivet og forladt under den økonomiske krise. Før påske stillede lokale frivillige op som svar på en opfordring fra borgmesteren i Kos, ryddede op, gjorde rent og installerede vandrør. Snesevis af madrasser fylder gulvene, og telte er skudt op omkring den tomme swimmingpool. Her forsøger migranterne at finde et sted, hvor de kan hvile sig og sove, indtil deres papirarbejde er afsluttet, og de kan komme videre – først til Athen, siden til andre dele af Europa.
Officielt giver Grækenland kun opholdstilladelse for syv dage, men på Kos er den administrative infrastruktur overbebyrdet. Hvad der før tog to dage, tager nu væsentligt længere tid. Lokale indbyggere kører jævnligt forbi og deponerer, hvad de kan afse: vandflasker, net med appelsiner, tøj. En kvinde kommer med et dusin tøjhunde til flygtningenes børn, men skynder sig at køre væk igen, da en af fædrene bliver lidt for overstrømmende af tårevædet taknemmelighed.
»Grækerne har selv haft sløje tider – mange af dem har intet,« siger Batoor Sulimankhel. »Det her er gæstfrihed. Mennesker, der ikke selv har meget, forstår mere, end dem, der har alt.« Afghanske Sulimankhel har været her i tre dage og håber på snart at kunne komme videre.
Feriegæst Pernille Gusta, 27, fra Sverige og hendes fem venner er cyklet hertil fra byen for at få et kig. »Det er rystende at se de forhold, de må leve under,« siger hun. »Vi spurgte folk, hvad de havde brug for, men de smilede bare og så ud, som om de skammede sig. Der var et barn med maveproblemer. Så gik vi på apoteket for at finde ud af, om der var noget, vi kunne gøre.«
Hun fortæller, at det kom til en ophidset episode i det ferielejlighedskompleks, hvor hun logerer, da det rygtedes, at migranter var blevet indkvarteret – det viste sig at være en fransk muslimsk familie på ferie.
»En engelsk familie valgte alligevel at flytte til et andet sted. Jeg kan forstå, hvorfor det får folk til at føle sig skyldige, og det er også svært at nyde ferien, som folk måske har arbejdet hårdt for – men flygtningene er medmennesker,« siger hun.
Hendes ven, Sara tilføjer: »Folk er fulde af fordomme.«
Selv om den største indfaldsvej for migranter til Den Europæiske Union stadig er de internationale lufthavne, er de tyrkisk-græske ruter i det østlige Middelhav nu også et »brændpunkt for migranter«, vurderer Frontex, det europæiske grænseagentur, der koordinerer det operative samarbejde ved Europas grænser.
Fængslerne er værre end døden
Omkring 40.000 mennesker har indtil videre taget denne vej i 2015, hvilket skal jævnføres med et årsgennemsnit på 50.000 siden 2008. Det nye er, at menneskehandlere leverer både, der kan afkorte migranternes rejse ved at lade den foregå ad søvejen fremfor over landegrænsen. Ifølge de seneste tal fra Frontex har den første uge af juni bragt »den største bølge af migranter, vi har set i 2015«, oplyser agenturets administrerende direktør, Fabrice Leggeri.
2.000 migranter har allerede lidt druknedøden i Middelhavet i år, og blandt de nytilkomne til Kos hersker der da også udmattet eufori over at have klaret den.
Den syriske lærer Mohamad al-Shamali er kommet tilbage fra politiafhøring. Han viser billeder på sin telefon af den gade, han lod bag sig i Aleppo: alt er murbrokker, blodspor og udbombede biler. Han er trist, fordi han ikke ved, hvornår han igen får sit hjemland at se. »Men livet er vigtigere,« siger han.
»Det værste er ikke engang døden. Det er fængslerne. Så mange mennesker forsvinder bare,« siger al-Shamali. »Der findes tre frygtelige kræfter i Syrien; de islamiske styrker, Bashirs soldater og de tyve, der bortfører mennesker, kræver penge og så dræber gidslerne alligevel.«
Han har klaret det til Kos denne gang i sit andet forsøg. Han får sin onkel til at fremvise sårskorperne på sin krop – et minde om mødet med et hårdtslående tyrkisk politi. »De slog ham hårdt. De stødte op på siden af os i deres båd og forsøgte at sænke den.«
Han peger på en af sine kammerater: »Den her fyr forsøger at nå til Danmark. Hans datter er syg. Hun har en blodsygdom, og han har hørt, at der er behandling at få der.«
Manden finder de medicinske papirer for sin femårige frem.
Al Shamali fortsætter: »De her to fyre er soldater, der er deserteret. De løb væk og kravlede derefter tre kilometer for at slippe ud af Syrien. Den fyr dér er kristen, og …« – med hånden trækker han en imaginær linje hen over halsen.
»Den fyr var jurastuderende. De tog ham til hæren, men så løb han væk for at finde sin kone, så de kunne flygte sammen.«
Det unge par, Mouhammed Yusef al-Manger og Aisha Mouhammed Jeblawi, i matchende nylontræningsdragter og rygsække, pakker deres telefoner ud af improviserede vandtætte plasticbeholdere. Jeblawi, forslået og dehydreret, må holdes tilbage fra at kramme alle europæere, hun ser. Al-Shamali læner sig frem og hvisker: »Selv er jeg kommunist.«
Biokemiker Namir er kommet her uden sin kone, der er civilingeniør. »Hun er meget klog,« siger han. Han håber, at efterspørgslen efter højtuddannede i Europa kan hjælpe dem til at blive accepteret et eller andet sted – hvor som helst, når bare der ikke falder tøndebomber ned fra helikoptere, og man ikke skal se på vilde hunde, der slås om ligdele.
Shaama, fire år gammel, skriger, da en tolder med en elefanthue på giver hendes mor besked på at sætte sig ned. »Det er din hætte,« siger hendes mor, Aysha. »Sådan nogen har DAESH (Islamisk Stat, red.) også på.«
En anden toldbetjent siger til The Observer: »Det er utroligt! Der var også en mand i kørestol med. De var så bange, at selv da vi tog dem om bord i vores egen båd, ville de beholde deres redningsveste på. De fleste er veluddannede … ikke som mig med mit elendige engelsk,« spøger han. »Vi registrerer dem, og så må de vente på resten af papirarbejdet. Med 20 personer ansat i kystvagten og 20 i politiet tager det sin tid, men vi gør det så hurtigt, vi kan.«
Toldbetjenten fortæller, at det varierer meget, hvor mange der kommer. »Det højeste antal, vi har modtaget på en dag, er 500, men typisk kommer der 100 om dagen eller mindre.«
Afhængige af turisterne
Manolis, som er sikkerhedsvagt i havnen, er vred over en artikel i den britiske tabloidavis Daily Mail i sidste måned, som skildrede Kos som oversvømmet med flygtninge, der generede turisterne og hængte deres beskidte vasketøj op omkring havnen.
»Vi bliver ruineret, hvis turisterne holder op med at komme. Vi er allerede 27 procent under månedens normale belægning. De her mennesker laver ingen ballade. De bor her bare et par dage, og så er de væk. Flygtningene er rolige og venlige. De ønsker bare at flygte fra krig.«
Uanset hvor meget hold der var i Daily Mails artikel, har den haft mærkbar effekt. I ugen efter artiklen rapporterede hjemmesiden Trivago om et fald på 52 procent i søgninger på Kos. »Vi hører, der er kommet en masse aflysninger. Om det er økonomien, problemer med flytrafikken, indvandrere eller avisartikler – vi ved det ikke,« siger Angelo, en taxachauffør på Kos.
»Men det er bekymrende. De her mennesker er ikke tyve. De stjæler ikke, de er ikke beskidte. De flygter for at redde deres liv. Kan det virkelig være rigtigt, at en person, der bare forsøger at overleve, tæller mindre end en turist i en liggestol?«
Omkring 1,7 millioner turister ventes til Grækenland i år, hvor turismen udgør 16 procent af landets BNP. I Kos By er afhængigheden af turistsektoren endnu højere – og den mindste nedgang i antallet af feriegæster vil skade øens skrøbelige økonomi.
Fordi Grækenland vakler på randen af ​​konkurs, har flere nationale lufthavne meddelt, at de ikke har råd til at opretholde de systemer, der bruges til dirigere og lande fly. Natflyvninger er allerede stoppet på Lesbos, Grækenland tredjestørste ø, og både Kos, Skiathos og Santorini ser ud til at måtte følge trop. Iblandet frygten for, at turisterne bliver væk i større tal er der på Kos også en vis taknemmelighed over de euro, migranterne bringer med sig.
På Captajn Elias Hotel er biokemikeren Namir netop kommet tilbage fra bageren, trækkende på to temmelig udtjente cykler – slet ikke så skinnende som dem, turisterne lejer. Han og hans kone bliver nødt til at besøge politistationen dagligt for at hjælpe papirarbejdet på vej, og der er er temmelig lang vej.
Men tilsvarende som med det værelse, al-Shamali og hans venner lejede denne weekend, var prisen på cyklerne højere end de sædvanlige turistsatser. »Det er o.k.«, griner han. »De ser mig som en risiko. Selv om jeg ikke fatter, hvordan nogle kan tro, jeg vil stjæle en cykel!«
Han fortæller, at han var nødt til at sælge sin elskede bil i Syrien for at rejse penge til en utæt jolle i Tyrkiet og derefter købe en cykel, som ingen anden i Grækenland vil have.
Alle tjener penge på migranterne, siger hans venner, og joker med, at hvis han når til Tyskland, vil tyskerne nok sælge ham et æsel. »Det vil også være okay,« siger Namir. »Jeg vil hellere have, at de ser mig som en, der kan betale, end som et dyr, der skal druknes i havet.«
© The Observer og Information. 
Oversat af Niels Ivar Larsen

