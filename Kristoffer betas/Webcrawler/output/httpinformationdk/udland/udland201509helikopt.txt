Helikopter-socialisten
Den netop genvalgte græske statsleder, Alexis Tsipras, har solgt sig selv som en mand af folket. Sådan en, som kun i sjældne tilfælde tager helikopteren til arbejde
Alexis Tsipras – højt at flyve ...


 Da Syriza-leder Alexis Tsipras tilbage i januar første gang blev valgt som Grækenlands premierminister, var det som en sand socialistisk leder – ja, måske endda den mest socialistiske i hele Europa.
En leder, som bor i en middelklasselejlighed i en boligblok. Som nægter at gå med slips, men lader skjorten stå åben. Den type mand, der går ud med skraldet, skrev et medie. Og ikke mindst en leder, der giver sin søn navnet Ernesto som mellemnavn – opkaldt efter Tsipras’ store ungdomsidol, Che Guevara.
En mand af folket var valgt. I visse kredse blev han ligefrem kaldt Tsipras Christ.
Men hvor den røde messias siden er rutsjet ned i popularitet hos mange af sine skuffede vælgere, er han tilsyneladende kravlet hurtigt op i socialklasse. I sommer kom det frem, at Tsipras hele sommeren har sippet ouzo i en ferievilla ejet af en stenrig græker – en type, han ellers sædvanligvis taler dunder imod og beskylder for hele den græske tragedie.
Junior på privatskole
Men det er ikke det hele. Græske medier fortæller nemlig, at Tsipras har brugt en helikopter til at flyve sig frem og tilbage mellem luksusvillaen og parlamentet i Athen – alt imens de græske lommer er tomme, og det græske folk skal spare.
Og det bliver værre endnu. For samtidig med, at Tsipras’ helikopterflyvninger blev alment kendt i Grækenland, kom det frem, at Syriza-lederens søn sammen med overklassens børn skal starte på eliteskolen Hill i Athen.
Alexis Tsipras har ofte brugt sin egen baggrund som student fra en offentlig skole i sin politik. Han har aldrig som studerende, siger han, sat sine fødder på en privatskole.
Men det, må man love for, ændrer sig nu, hvor Tsipras Junior – altså ham, der er opkaldt efter Che Guevara – netop har haft første skoledag på en af Grækenlands dyreste skoler.
I en tv-debat forleden beskyldte en politisk modstander Tsipras for at have fået indstillet kameraerne sådan, at han så lidt højere ud. Men måske skulle Tsipras hellere koncentrere sig om at komme ned på jorden igen.
Læs også: Arbejdstøjet venter efter Tsipras’ comeback

