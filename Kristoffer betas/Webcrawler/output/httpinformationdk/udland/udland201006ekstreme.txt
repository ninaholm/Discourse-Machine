Det ekstreme højres nye kulørte ansigt
Højreekstremismen er tilbage i de britiske gader. I en ny og voldelig form og med nye deltagere, herunder de homo- og transeksuelle. De er samlet om ét fælles ståsted: antiislamismen. Og i modsætning til tidligere har budskabet bred politisk støtte
Selv om der stadig er vold ved demonstrationerne, og retorikken ikke er blevet pænere, er English Defence League - den rabiate højreorienterede bevægelse - blevet accepteret i bredere kredse af det engelske samfund, fordi de nu først og fremmest har rettet skytset mod landets muslimer.


 I baglokalet af en sparsomt udsmykket pub i Bolton i det nordlige England uddeler en mand med barberet isse og tatoveringer, der titter frem over skjortekraven, nogle små pakker til sine venner. De ser ud til at indeholde kokain. Klokken er lidt over 23, men bag ham er pubben allerede tætpakket med unge, hovedsageligt hvide mænd. Så eksploderer det hele.
»Vi kræver vores land tilbage, vi kræver vores land tilbage. Muslimske bombemænd væk fra gaderne!« råbes der, mens borde væltes, og plasticglas med fadøl bundes og kastes i vejret.
»Det bliver en god omgang i aften,« siger manden med den glatragede isse, læner sig hen over bordet og kigger mig i øjnene.
»Vi kommer til at smadre perkere ... det kan jeg mærke.«
Pubben, som ligger få hundrede meter fra Boltons hovedbanegård, er det seneste samlingssted for den mest markante højreekstremistiske gadebevægelse, Storbritannien har oplevet siden National Fronts glansperiode i 1970'erne.I fire måneder har The Guardian været til stede ved English Defence Leagues (EDL) demonstrationer.
Her har vi set, hvordan bevægelsen har opnået voksende popularitet - fra protester, der ved udgangen af sidste år blot kunne samle nogle få hundreder hardcore-aktivister, til massemøder og marcher, kan EDL i dag mønstre tusinder til at gå på gaden - og ind i direkte sammenstød med politi og muslimske indvandrermiljøer.
Over de kommende måneder vil EDL optrappe sin kampagne. Den skal kulminere med demooptog igennem nogle af Storbritanniens mest kendte muslimske kvarterer. Det varsler uroligheder og voldsudbrud. En af bevægelsens ledere, Alan Lake, fastholder, at der er tale om en ikke voldelig protestbevægelse, men:
»Nej, disse mennesker er ikke middelklasse-skolefrøkener, men hvis man bliver ved med at prøve på at holde dem nede, så skal det jo blive grimt på den ene eller på den anden måde. Vi er gået fysisk på gaden, for det nytter ikke noget at skrive læserbreve til The Times. Og får vi ballade, er det kun mere vand på vores mølle.«
Tilbage til gaden
Mens British National Party i denne tid må slås med indre rivninger og gensidige beskyldninger efter sit ringe resultat ved det nylige parlamentsvalget, står Storbritannien nu i stedet for højreekstremistiske grupperinger, der ser ud til at have opgivet at skaffe sig indflydelse via stemmeboksen og for første gang i tre årtier er søgt tilbage mod gaden. English Defence League spirede frem i Luton sidste år. Angiveligt som reaktion på at en lille gruppe ekstremistiske islamister iscenesatte en demonstration, der forsøgte at genere en hyldestparade for hjemvendende britiske soldater fra Royal Anglican Regiment.
Lige siden har organisationen  tiltrukket tusindvis af mennesker til kamp imod, hvad den selv betegner som »islamisk ekstremisme«.
I telefonsamtaler og ansigt til ansigt har medlemmer af EDL's hemmelighedsfulde ledelse flere gange gentaget over for The Guardian, at 'forsvarsligaen' ikke ser sig selv som racistisk, men alene ønsker at gennemføre fredelige protester imod »militant islam«. Men ved alle de demonstrationer, The Guardian overværede, blev vi hyppigt konfronteret med udbredt, brutalt had til muslimer og trusler om vold.
Da vi kom ud til demoen - hvor en gruppe voldelige demonstranter straks kom i sammenstød med politiet - bad en kvinde mig om at donere et pengebidrag til »støtte for vores helte, som kommer sårede tilbage fra Afghanistan.«
Jeg puttede et pund i hendes raslebøsse. »Tak skatter,« sagde hun. »De tager derover for at kæmpe for vores land, og når de så kommer tilbage, skal de se på perkere over det hele.«
Hun tøvede lidt og tilføjede så: »Men ærligt talt, er  det niggerne, jeg ikke kan udstå.«
EDL hævder, at man gør, hvad man kan, for at holde racistiske elementer og voldsdømte hooligans væk, men erkender også, at det i praksis kan være vanskeligt.
»Tidligere har højreekstremistiske grupper som Combat 18 sluttet sig til vores demoer,« siger EDL's erklærede leder, som anvender pseudonymet Tommy Robinson. »Så derfor kan vi umuligt udstede garantier for, at det ikke kommer til vold. Det ville være naivt.«
Nye ansigter
Men EDL samler ikke bare eksisterende højreekstreme grupper. Ved bevægelsens demoer er der også brune ansigter som f. eks. Guramit Singh, en britisk født sikh.
Ja, faktisk ser dens islamofobiske budskab ud til at fungere som lynafleder for en umage koalition, der strækker sig fra højrekristne til homoseksuelle aktivister, der føler sig forenet i den globale kamp mod islam. Forrest i EDL-demoen i Bolton i marts blandt bannere med hadske slagord mod islam stod en mand med en lyserød trekant på tøjet. På spørgsmålet om, hvad budskabet var, svarede manden, synligt forlegen.
»Den lyserøde trekant var dét symbol, bøsser blev tvunget til at bære under Hitler. Nu stiller islam os over for samme trussel, og det er vi kommet her for at udtrykke vores protest imod.«
Det viste sig, at han var medlem af EDL's fraktion for lesbiske, bøsser, biseksuelle og transseksuelle, som tæller 115 medlemmer.
Ej heller tiltrækker EDL kun forurettede mænd fra den britiske arbejderklasse. Alan Lake er en velklædt mand midt i fyrrene, som jeg møder i en mondæn café i det centrale London. Lake, som er blevet en ledende figur i EDL, går lige til sagen.
»Storbritannien får sharialove inden for 40 år, hvis vi ikke gør noget nu,« advarer han. Lake, som er IT-konsulent og bor i London, har talt ved flere EDL-møder og ser sig selv som en af bevægelsens tænkere.
»Vi tiltrækker også middelklasseintellektuelle og har kontakt til amerikanske meningsdannere - nogle af dem ret berømte, men jeg kan ikke oplyse navne nu. De er ret begejstrede over, at vi har folk, vi kan sende på gaden.«
EU-modstand
Lake siger, at han er ved at undersøge mulighederne for en politisk fremtid for EDL. En af overvejelserne er at gå sammen med partiet UK Independence. Han introducerer mig til en kandidat fra det euroskeptiske parti, Magnus Nielsen, som har indvilget i at tale ved kommende EDL-demoer. Nielsen, der betegner profeten Muhammed som »kriminel psykopat«, siger, at der er en vis synergi imellem de to grupperinger.
Disse tilnærmelser ser ud til at være del af tentative bestræbelser hos EDL for at strække sin appel ud over gadedemonstrationerne. I marts deltog en delegation af aktivister fra bevægelsen på et antiislamisk massemøde i Berlin til støtte for den indvandrerfjendske hollandske partileder, Geert Wilders. EDL har også knyttet bånd til antiislamiske grupper i USA som Stop the Islamification of America.
Og skønt bevægelsen officielt tager afstand fra vold som politisk kampmiddel, vokser faren for alvorlige konfrontationer. I april affyrede demonstranter raketter mod politiet og drog hærgende gennem byen Dudleys gader. I Aylesbury nogle få uger senere kom det til nye sammenstød med politiet. Listen over byer, som EDL har tænkt at marchere igennem over de kommende måneder, er lang, så det kan blive en hed varm sommer i Newcastle, Cardiff og Bradford.
Antiislamisk dagsorden
Matthew Goodwin, der forsker i højreradikale bevægelser på Manchester Universitet, ser en afgørende forskel mellem EDL og andre højreekstreme gadegrupper.
»Det nye er, at EDL har valgt at basere sig på en antiislamisk dagsorden. National Front dyrkede i 1970'erne antisemitismen, og det bidrog til at marginalisere den bevægelse. Men i dele af medierne og establishment ser vi nu en relativ sympati for islamofobiske budskaber,« siger Goodwin, i modsætning til 1970'erne, hvor sympati for antisemitisme var noget nær totalt fraværende i pressen og den politiske mainstream.
»Når den almindelige vælger ser EDL marchere gennem deres gader og råbe om, hvordan landet bliver overtaget af muslimer og islamificeret før 2040, så hører de nogle af de samme stikord fra andre dele af det britiske samfund. Hvis det bliver ved på den måde, kan det ende med, at EDL's budskab vil fremstå som legitimt.«
Det synspunkt vækker genklang hos Mujibul Islam, formand for ungdomsafdelingen af Muslim Council of Britain.
»Klangbunden for EDL's holdninger er ikke lagt af ekstremister. Den er lagt af talrige politiske taler og avis- artikler. Det er simpelthen blevet acceptabelt at sige ting om muslimer, som man aldrig ville finde på at sige om andre grupper - sorte, jøder osv.« Han hævder, at EDL's fremmarch allerede har påvirket den måde, almindelige muslimer bliver behandlet på. »En kvinde, jeg kender, blev groft overfuset af EDL-tilhængere i et undergrundstog. En mand blev overfaldet på vej hjem i toget. Her ser vi konsekvenserne af disse folkestemninger. Det her er ikke bare en teoretisk debat om ytringsfrihed.«
© The Guardian og Information. Oversat af Niels Ivar Larsen

