Negativ vækst i euro-zonen



 For første gang nogensinde er økonomien i landene i eurozonen i tilbagegang. Tal fra EU's statistiske kontor frigivet i går viser, at bruttonationalproduktet i de 15 eurolande er blevet 0,2 procent mindre i andet kvartal i år. Tyskland, den største økonomi i zonen, trækker andre lande med ned med sit resultat. De nye tal øger frygten for, at der er et egentligt økonomisk tilbageslag under udvikling i eurozonen. En recession forudsætter teknisk set en skrumpende økonomi i to kvartaler i træk. Den tyske økonomi har haft en negativ vækst i andet kvartal i år på 0,5 procent. 

