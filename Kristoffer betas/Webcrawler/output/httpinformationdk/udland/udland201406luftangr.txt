Luftangreb på ISIL vil kræve specialstyrker på jorden
Den irakiske regering trygler amerikanerne om luftstøtte. Obama har afvist styrker på jorden, men luftangreb i Nordirak vil kræve NATO-specialister med støvler i støvet til at dirigere flyene
 Røg kommer fra olieraffinaderiet i Baiji i det nordlige Irak. Området omkring Baiji har de sidste uger set voldsomme kampe mellem ISIL og regeringsstyrker


 Situationen i Irak spidser til. USA har modtaget en officiel anmodning om at levere flystøtte til de irakiske tropper i kampen mod den islamistiske oprørsgruppe ISIL. Det irakiske ønske kommer, efter at ISIL har erobret flere områder, heriblandt Iraks største olieraffinaderi, der ligger halvvejs mellem den ISIL-kontrollerede by Mosul og hovedstaden Bagdad.
Den amerikanske general og stabschef Martin Dempsey har ifølge avisen The Guardian bekræftet irakernes forespørgsel, men påpegede over for det amerikanske senat, at situationen i Irak gør det vanskeligt at benytte sig af flyangreb. Det handler blandt andet om, at der ikke er klare grænser mellem fjendtlige og allierede styrker.
Således kræver situationer som den i Irak specialuddannede folk til at dirigere flyene og udpege målene, forklarer Jacob Barfoed, major, F16-pilot, forsker og underviser på Forsvarsakademiet.
»Når man kun har begrænset viden om, hvem og hvor fjenden er, så kræver det forward air controllers på jorden,« siger han.
Selv om den amerikanske præsident, Barack Obama, har meldt ud, at han ikke vil sende tropper tilbage i kamp i Irak, så mener mellemøsten- og forsvarseksperten Shashank Joshi, der er research fellow ved den britiske forsvars- og sikkerhedstænketank RUSI, at amerikanerne vil sende specialoperationsstyrker (SOF) til Irak, hvis USA beslutter at støtte Irak med kampfly.
»Selv om Obama siger, at han ikke vil have amerikanske støvler på jorden, så indbefatter det ikke SOF. Den amerikanske administration vil have SOF til at dirigere flyene,« siger han til Information.
Stor risiko
På trods af, at amerikanerne har trænet både irakisk politi og forsvar, har irakiske styrker endnu ikke selv kapacitet til at agere forward air controllers, som det hedder, når landstyrker koordinerer luft-til-jord operationer med kampfly.
»Irakernes evne til at varetage den rolle er ekstremt begrænset. Selv hvor det er deres egne tropper og egne fly endsige integreret med NATO,« siger Shashank Joshi.
Ifølge den britiske ekspert har amerikanerne forsøgt at opgradere irakernes kunnen på området, men at der kun er få irakere, med meget lidt erfaring, der ville kunne varetage opgaven. Dertil pointerer han, at ISIL opererer i tætbebyggede områder, hvor de hurtigt kan blande sig med befolkningen, hvilket gør brugen af flybomber endnu mere kompliceret.
»Risikoen for følgeskader ville være kompromitterende for missionen – og ville kunne føre til en enorm propagandasejr for ISIL. Derfor vil man have egne styrker på jorden,« siger han.
Major Jacob Barfoed uddyber:
»Man kan godt identificere mål ved hjælp af flyradarer, kameraer, aflyttede radioer eller sporede mobiltelefoner, men det er svært at afgøre udelukkende fra luften, om man risikerer at ramme civile eller allierede samtidig,« siger han og understreger, at én forkert bombe mod eksempelvis en skole, moske eller et bryllupsoptog kan få alvorlige langsigtede politisk-strategiske konsekvenser, som skal opvejes mod den umiddelbare militære effekt.
Oplysninger skal bekræftes
Et andet aspekt er, at efterretninger i lande som Afghanistan og Irak kan være fyldt med fejl. Eksempelvis kan en lokal beboer have interesse i at komme af med en rival i et personligt opgør, hvorefter han videregiver falske oplysninger. Derfor skal oplysninger bekræftes på anden vis, før man gennemfører en bombning, forklarer Jacob Barfoed.
»Det kræver, at piloten selv får øje på målet, eller at der foregår en aflytning af fjenden på den ene eller anden måde,« siger han.
Hvis piloten skal identificere mål på jorden, kan han blive nødt til at flyve lavere. Det gør operationen væsentligt farligere, fordi antiluftskyts og mandbårne jord-til-luft-våben bliver en reel trussel.
Ifølge The Guardian har flere højtstående amerikanske politikere givet udtryk for, at den siddende premierminister i Irak, Nouri al-Maliki, under alle omstændigheder skal træde tilbage. Blandt andet har formanden for senatets efterretningsudvalg, Dianne Feinstein, sagt, at al-Malikis regering er nødt til at gå, hvis der skal være nogen form for forsoningsproces i Irak.
Maliki har skylden
Ligeledes har Det Hvide Hus’ talsperson Jay Carney erklæret sig enig i, at Malikis måde at regere sit land på har en stor del af skylden for den krise, Irak står i.
»Den irakiske regering og premierminister har ikke gjort nok for at regere inkluderende,« sagde Carney ifølge The Wall Street Journal.
Avisen skriver også, at Obama-regeringen i årevis har advaret Malikis shiitiske regering mod at diskriminere sunni-muslimerne. Et råd, Maliki antageligt har ignoreret ved blandt andet at anholde ledende sunnimuslimer og beholde nøglepositioner i regeringen for sig selv.  
I Danmark er der tilsyneladende enighed i både Socialdemokraterne og Venstre om, at en dansk deltagelse i endnu en krig i Irak kan komme på tale, hvis amerikanerne anmoder om det.  
samfund@information.dk

