Ny domstol skal fjerne mistilliden til TTIP
EU-Kommissionen bebuder det kontroversielle ISDS-voldgiftssystem erstattet af en mere åben domstol i mulig handelsaftale med USA. Uvist om USA vil være med, og kritikerne er ikke tilfredse
 ’Der har været og er en fundamental mangel på tillid i offentligheden til det traditionelle ISDS-forums fairness og upartiskhed,’ erkendte handelskommissær Cecilia Malmström i går.


 EU-Kommissionen foreslår nu, hvad den kalder et helt »nyt retssystem for investeringer« som del af den mulige frihandelsaftale med USA, kaldet TTIP. Dermed håber Kommissionen at kunne imødekomme den massive kritik fra store dele af den europæiske offentlighed, Europa-Parlamentet og flere EU-lande af det indtil nu påtænkte ISDS-voldgiftssystem. Samtidig håber man at få accept af en sådan ny TTIP-retsinstans fra USA, der indtil nu har stået fast på at få den kendte ISDS-model med i en handelsaftale med EU.
Europa-Parlamentets Grønne gruppe har dog straks efter handelskommissær Cecilia Malmströms præsentation af det ny forslag afvist det som ren »kosmetik«. Det samme har Greenpeace og andre ngo’er.
Det kendte system kaldet ISDS – Investor-State Dispute Settlement – ville i en TTIP-aftale f.eks. tillade amerikanske investorer og store virksomheder at rejse erstatningssag mod EU eller EU-lande som Danmark, hvis man fandt, at forventede indtjeningsmuligheder blev spoleret af nye love eller regler. Sagerne skulle rejses ved private voldgifter, der opererer uden om og over de nationale domstole og udgøres af tre erhvervsadvokater, der arbejder uden offentlighed og uden appelmulighed.
Denne ISDS-model, kendt fra andre bilaterale handelsaftaler, udløste op mod 150.000 høringssvar – 97 pct. af dem kritiske – da Kommissionen sidste år inviterede den europæiske offentlighed til at kommentere på modellen. Regeringerne i både Tyskland og Frankrig har ligeledes markeret deres modstand mod den kendte model.
Med det nye udspil vil kommissionen skifte ISDS ud med, hvad man nu kalder ICS, Investment Court System.
Fundamental mistillid
»Det er fremgået klart af debatten, at der har været og er en fundamental mangel på tillid i offentligheden til det traditionelle ISDS-forums fairness og upartiskhed,« erkendte kommissær Malmström ved præsentationen af forslaget i Bruxelles i går.
»Vi er nødt til at introducere de samme elementer, som får borgerne til at nære tillid til deres nationale domstole. Det er den eneste måde, der kan skabes tillid til systemet på.«
Derfor vil kommissionen nu arbejde for et system til håndtering af investerings-tvister, hvor de tre private erhvervsadvokater erstattes af regulære dommere, ansat af det offentlige, dvs. EU og USA, og uden interessekonflikter i form af bånd til en sags parter. Dertil skal ICS-instansen i modsætning til ISDS rumme en appelinstans.
»Alle dokumenter vil blive tilgængelige online, og høringer vil være åbne for offentligheden,« sagde Cecilia Malmström, der også understregede, at ICS-instansen skal tage stilling til, om en investor skal have erstatning eller ej, men derimod ikke forholde sig til, om en ny lov eller regel, indført af en regering, skal omstødes.
»Jeg kan forsikre, at retten til at regulere vil blive fuldt ud respekteret og indskrevet, sort på hvidt, i den juridiske tekst,« understregede kommissæren, hvis forslag på 39 sider er fremlagt på EU-Kommissionens hjemmeside.
Cecilia Malmström vil nu konsultere både Europa-Parlamentet og EU-landenes regeringer om ICS-forslaget og på den baggrund udforme forslagets endelige udgave, til præsentation for USA i de fortsatte TTIP-forhandlinger.
»Derfor har vi naturligvis ikke konsulteret USA om det endnu. Men de kan jo læse og læser sikkert, hvad vi nu foreslår.«
Kommissionens udfordring er at søge en løsning, som både er spiselig for USA og kan accepteres af Europa-Parlamentet og EU-landene. Den amerikanske regering kan have sin egen skepsis over for det ny forslag, men har dertil den vanskelighed, at hvis man accepterer et stærkt reformeret system i en TTIP-aftale, så vil det skabe pres for også at ændre det ISDS-system, der p.t. indgår i forhandlingerne mellem USA og 11 stillehavslande om en parallel frihandelsaftale, kaldet TPP.
Kritik fra start
Parlamentets Grønne gruppe lagde straks efter Malmströms pressemøde i går afstand til det ny ICS-forslag.
»Som under ISDS vil virksomheder bevare deres forret til at sagsøge statslige myndigheder, og de vil fortsat kunne vælge at gøre dette gennem private domstole uden om det juridiske system,« siger den Grønne gruppes talsmand Yannick Jadot.
Miljøorganisationen Greenpeace mener, at det nye forslag ligesom det gamle favoriserer store virksomheder og investorer.
»Kommissionen støtter fortsat et retssystem i to hastigheder: En privilegeret ret for multinationale selskaber til at beskytte deres private interesser og en basal ret for borgere samt små og mellemstore virksomheder. Beskyttelse af miljø, sundhed og forbrugere er stadig i fare,« mener Jürgen Knirsch, handelsekspert hos Greenpeace.
Blandt kritikerne er også organisationen Transport & Environment (T&E) i Bruxelles.
»EU kan ikke gemme sig bag et navneskift, når manglerne i ICS forbliver de samme,« siger handelsmedarbejder Cécile Toubeau, T&E, og henviser bl.a. til, at kommissionens ny forslag ikke pålægger udenlandske investorer at gå til de nationale domstole, før de eventuelt går videre til et overnationalt system.
Dilemmaet med Canada
Det ny forslag bringer kommissionen i et ekstra dilemma, fordi man sidder med en færdigforhandlet frihandelsaftale med Canada, som afventer juridisk tjek og efterfølgende politisk godkendelse i Europa-Parlamentet og EU-landene, men som også rummer et ISDS-element, der ikke er reformeret i samme grad som det nu præsenterede ICS-forslag. Så hvordan kan man i TTIP-sammenhæng erkende ISDS-modellens mangler og samtidig i CETA-sammenhæng fastholde nogle af dem?
»Aftalen med Canada er lukket. Den åbner vi ikke,« sagde Cecilia Malmström i går.
»Vi vil diskutere med vore canadiske kolleger, om der kan foretages mindre ændringer i investeringskapitlet, men vi genåbner ikke CETA-aftalen. Det er krystalklart, både fra deres side og fra vor side.«
Såvel Greenpeace som Bruxelles-ngo’en Corporate Europe Observatory har påpeget, at CETA-aftalen giver amerikanske virksomheder mulighed for ’traktat-shopping’: Store amerikanske selskaber som ExxonMobil, Monsanto, Lockheed Martin, Google og mange andre har filialer i Canada, og de vil via disse datterselskaber kunne anlægge erstatningssager mod EU i det canadisk-europæiske ISDS-system, hvis de finder, at et eventuelt nyt ICS-system i en europæisk-amerikansk TTIP-aftale er for restriktivt.
Et centralt argument i TTIP-debatten for at etablere en særlig instans for erstatningssager uden om de nationale domstole har været, at amerikanske virksomheder vil tøve med at investere i EU – og vice versa – hvis ikke de kan få behandlet en tvist med et lands regering ved en instans, der er uafhængig af landets egne domstole. Kommissær Malmström oplyste imidlertid forleden i et svar til den tyske europaparlamentariker Fabio de Masi, at der ifølge de fleste studier »ikke er nogen direkte og klar årsagssammenhæng« mellem internationale investeringsaftaler og udenlandske investeringer.

