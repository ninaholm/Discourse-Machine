Afrikas middelklasse ’skrumper’
Fortællingen om en dramatisk voksende afrikansk middelklasse er en myte. Kontinentets voksende forbrug skyldes snarere, at de rige afrikanere er blevet rigere
Børn leger i en vandpark i Nairobi, Kenya.


 »Vi troede, Afrika var det nye Asien – vi tog fejl.« Med denne ydmygende erkendelse af en multinational bommert måtte Nestlé’s Afrika-chef, Cornel Krummemacher, for nylig fyre 15 procent af selskabets ansatte i en række lande.
Baggrunden for fyringerne var en eklatant fejlvurdering af den afrikanske middelklasse. Nestlé havde erkendt, at den er ’ekstremt lille’ og ikke vokser nær så hurtigt som tidligere antaget. Krummemacher brugte faktisk udtrykket ’vokser reelt ikke’.
Flere andre selskaber har genovervejet deres Afrika-strategi efter tab, muligvis fordi de som Nestlé var faldet for de seneste års jubelfortællinger om en nærmest eksplosivt voksende enorm afrikansk middelklasse.
Fortællingerne tog især fart efter Den Afrikanske Udviklingsbank i 2011 meddelte, at en tredjedel af kontinentets indbyggere var rykket op i middelklassen. Banken nåede frem til dette ved at inkludere alle, der tjente mellem to og 20 dollar om dagen i kategorien. Dermed tilhørte 311 millioner afrikanere middelklassen.
Allerede sidste år udsendte den afrikanske erhvervsbank Standard Bank dog en advarende undersøgelse, der slog koldt vand i mytedannelsen. Den analyserede 11 af kontinentets stærkeste økonomier, som rummer halvdelen af dets indbyggere og fandt kun 15 millioner i middelklassen. Banken advarede desuden om, at emnet ikke hidtil havde været tilstrækkeligt belyst.
Også det internationale konsulentfirma McKinsey har blandet sig i diskussionen; det definerer afrikansk ’middelklasse’ som en husholdning med en årlig indtægt på 20.000 dollar – hvormed tallet skrumper til bare 16 millioner for hele kontinentet.
Diskussionen om Afrikas middelklasse rækker langt ud over definitionsgrænser, ikke mindst fordi analyserne fremføres af to vidt forskellige grupper: erhvervsfolk og forskere.
Alle er dog enige om, at middelklassen i Afrika vokser i absolutte tal – og det er afgørende for erhvervsfolket.
To synsvinkler
Vestlige banker og eksportvirksomheder har på baggrund af den lange krise siden 2008 set sig omkring efter nye markeder og opdaget Afrika. Mange af de målinger, der begrunder påstandene om en stærkt voksende afrikansk middelklasse er funderet på det øgede antal afrikanske borgere, der ejer biler, mobiltelefoner, aircondition – eller som køber vin, kopnudler og Kellogg’s morgenmad. Alt sammen importerede varer.
Forskerne har et andet syn; de vurderer, hvorvidt kontinentet endelig har opnået en inkluderende vækst, der endegyldigt løfter masserne ud af fattigdom – eller om væksten skyldes de seneste årtiers billige kreditter og stærke efterspørgsel på olie og metaller. Altså: Har den afrikanske vækst været en boble af samme slags, der er set flere gange tidligere, og som punkterer i samme øjeblik, som de udefrakommende faktorer ændrer sig?
Her er stillingen i øjeblikket uafklaret. Harvard-økonomen Dani Rodrik offentliggjorde tidligt sidste år en analyse, der både viste, at Afrika gennem de seneste årtier er blevet afindustrialiseret, og at den opnåede vækst ikke var funderet i strukturelle ændringer.
Med andre ord, der var ikke sket den vandring fra lavproduktivt landbrug til højproduktiv industri, som har været fundamentet for den vestlige verdens og Asiens økonomiske vækst.
En forskergruppe med Margareth MacMillan fra Tufts Universitet mente imidlertid samtidig at kunne vise, at væksten har rod i vandring til højproduktivt landbrug og services. De peger på, at tilsvarende tendenser indledte Asiens vækstmirakel.
Disse konklusioner stammer imidlertid fra før Kinas vækst for alvor gik i stå, og olie- og metalpriserne styrtdykkede. Verdensbanken har beskåret forventningen til den økonomiske vækst på hele kontinentet til fire procent, og med en befolkningstilvækst tæt på omkring tre procent er dette nær reel nulvækst.
Store olielande som Angola og Nigeria har mindsket de offentlige budgetter, det samme har det kobbereksporterende Zambia. I mange afrikanske lande er det offentlige langt den største arbejdsgiver, så nedskæringerne kan mærkes direkte i nedsat forbrug. Desuden er landenes valutaer styrtdykket, hvilket gør importvarer dyrere.
Betragtningerne om den afrikanske middelklasse har dog også politiske undertoner; middelklassen anses for de demokratiske samfunds rygrad. Nyvurderingerne anfægter dermed også dette håb for Afrika. McKinsey anslår, at en lille overklasse på én til to procent af befolkningen alene står for 40 procent af væksten i købekraft og vurderer, at de udenlandske investorer i virkeligheden – uanset hvad de selv tror – sigter mod kontinentets rigeste. Som der bliver flere af.
Synspunktet får støtte af den anerkendte forsker Morten Jerven, der gennem de seneste år med en række bøger og artikler har præget forståelsen af afrikansk økonomi. Afrikas forbrugere udgør ikke, siger han, »en pyramide med en stor bule på midten, men et samfund, hvor de rigeste forbrugere bliver rigere – og det er muligvis et gode for nogle banker og investorer«.
Standard Banks analyse mindede derfor også først og fremmest sine erhvervskunder om, at ganske vist er den afrikanske middelklasse voksende i absolutte tal – men kontinentet består fortsat hovedsagelig af ludfattige mennesker.
Unge i limbo
Nye tal om unge afrikaneres erhvervsarbejde støtter dette. Jobskabelsen for unge voksne i Afrika har nemlig stået bomstille i hele den seneste generation, viser en ny rapport fra ILO, FN’s arbejdsmarkedsorganisation. Unge afrikanske jobsøgere udgør en stor del af de mange flygtninge, der i disse år søger over Middelhavet til Europa.
ILO’s tal viser, at andelen af unge mennesker med et job, er på nøjagtigt samme niveau i dag som i 1991, 54 procent. ’I job’ inkluderer også de mange, der arbejder i familiens eller eget landbrug eller lever i den såkaldte ’uformelle økonomi’, dvs. uden fast job.
Måske værre er, at kontinentet rummer verdens højeste andel af unge voksne, der opfatter sig som ’stadig undervejs’ til en stabil beskæftigelse – mere end 60 procent af unge voksne afrikanere opfatter ikke deres nuværende tilstand som stabil. Langt de fleste er ’selverhvervende’ – et andet ord for, at de lever et usikkert liv uden for den etablerede økonomi som gadehandler eller plattenslager.
’Undervejs’ kan tages helt bogstaveligt. Ingen andre kontinenters unge har så stor en andel, der er parat til at udvandre: Hele 37 procent af kontinentets unge giver i undersøgelsen udtryk for, at de er parate til at pakke, forlade hjemmet og flytte – permanent – til et andet land.

