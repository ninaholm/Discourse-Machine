COP21 gennemføres – under stærk bevogtning
Klimamødet i Paris gennemføres, ingen har meldt afbud, men en række sidearrangementer aflyses, siger den franske regering. Endnu uvished om den planlagte klimamarch den 29. november


 Klimatopmødet COP21 i Paris fra den 30. november til 11. december gennemføres som planlagt, men med stærkt øget sikkerhedskontrol og uden en række af de planlagte sidebegivenheder.
Det var status mandag i Frankrig, hvor præsident François Hollande har dekreteret undtagelsestilstand, og hvor jagten på medskyldige i fredagens terrorangreb i Paris fortsat var i gang.
Udenrigsminister Laurent Fabius meldte allerede lørdag, at topmødet fastholdes.
»Det er en absolut nødvendig handling mod klimaændringerne og vil naturligvis blive gennemført,« sagde han, og blev tidligt mandag fulgt op af premierminister Manuel Valls, der oplyste, at forhandlingerne gennemføres, mens en række planlagte sidebegivenheder af kulturel og mere festlig art formentlig aflyses.
»En serie planlagte demonstrationer vil ikke finde sted,« tilføjede Valls ifølge radio RTL uden at præcisere, hvilke demonstrationer.
Før terrorangrebet var statusmeldingen fra FN’s klimasekretariat, at 10.000 nationale forhandlere, 7.000 observatører og 3.000 mediefolk ventes til COP21-centeret Le Bourget, der ligger 15 km nordøst for Paris centrum. På topmødet første dag ventes dertil deltagelse af 127 stats- og regeringschefer – heriblandt USA’s Barack Obama og Kinas præsident, Xi Jinping. Og andre steder i Paris forventes 30.000 ngo-repræsentanter, erhvervsledere og andre at deltage i parallelle møder og konferencer.
Alene ved Bourget har der ifølge det franske medie RFI været reserveret 30.000 politifolk til at varetage sikkerheden.
Efter det blodige attentat fredag er der ingen meldinger om officielle afbud fra stats- og regeringschefer.
»Alle verdens ledere bør rejse til Paris og COP21. Tilstedeværelsen vil vise sammenhold mod klimaændringer, og at vi ikke lader os intimidere af terror,« tweetede EU-præsident, Donald Tusk, søndag.
Franske medier skriver, at tidligere præsident Nicolas Sarkozy i weekenden var på vej med et forslag om at udsætte klimamødet, men blev talt fra ideen af François Hollande.
Ifølge Manuel Valls er der ikke kommet anmodning fra nogen internationale ledere om at aflyse selve klimamødet. Til gengæld ventes sikkerhedsopbuddet og -kontrollen stærkt udvidet.
En koalition af 130 grønne organisationer har forberedt en stor klimamarch den 29. november, dagen før COP21, og med start på Place de la Republique i Paris’ centrum – tæt på kvartererne, hvor fredagens angreb udspillede sig. Forhåbningen har været omkring 200.000 deltagere.
Repræsentanter for organisationerne mødtes mandag eftermiddag for at genoverveje planerne.
»Det er op til de franske myndigheder at afgøre vejen frem, og vi vil justere vore planer i overensstemmelse hermed,« sagde udviklingsorganisationen Oxfam, en af arrangørerne, til Reuters før mandagens ngo-møde.
»I løbet af de kommende dag e vil vi fortsætte vores diskussioner med de franske myndigheder om, hvordan vi kan komme videre med planerne om marchen og andre demonstrationer. Vi deler fuldt ud deres (myndighedernes, red.) bekymringer for den offentlige sikkerhed, lige som vi klart er imod ethvert unødigt overgreb på borgerrettigheder og minoriteter,« sagde Nicolas Haeringer, fransk repræsentant for klimanetværket 350.org, i aftes.
Aflyses marchen i Paris, øges fokus i stedet på de mange andre hovedstæder og byer i verden – herunder København – hvor der også er planlagt klimamarcher den 29. november.

