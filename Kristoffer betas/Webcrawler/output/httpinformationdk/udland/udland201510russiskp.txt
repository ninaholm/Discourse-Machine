Russisk-produceret missil skyld i flystyrt
Hollandsk rapport om nedskydningen af passagerflyet MH17 over Østukraine i juli sidste år konkluderer, at et russiskproduceret missil ramte flyet. Ingen skyld placeres


 Det var et russiskproduceret jord-til-luftmissil – og ikke et missil fra et kampfly – der forårsagede nedstyrtningen af det malaysiske passagerfly MH17 i juli 2014 over det østlige Ukraine. Det konkluderede hollandske efterforskere i en længe ventet rapport offentliggjort tidligere på ugen.
Efterforskerne afviste den russiske beskyldning om, at det var et ukrainsk kampfly, der havde nedskudt passagerflyet, men gik derudover ikke ind i nogen detaljer om, hvem der stod bag nedskydningen, der kostede alle de 298 primært hollandske passagerer livet.
Efterforskerne ville kun sige, at flyet blev ramt af et såkaldt BUK-missil – produceret af Rusland – og at missilet blev affyret fra et 320 km² stort område i det østlige Ukraine. Efterforskerne tilføjede, at yderligere »kriminalteknisk efterforskning« er nødvendig for at afgøre det præcise affyringssted.
Både Rusland, der støtter oprørerne i Østukraine og er blevet beskyldt for at levere tunge våben til dem, og Ukraine har BUK-missiler, og begge parter beskylder den anden for at stå bag nedskydningen. Facebookopdateringer fra oprørsledere og lækkede optagelser af samtaler mellem oprørerne og russerne foretaget umiddelbart efter flystyrtet, hvor de pralede med at have nedskudt et ukrainsk transportfly, har dog fået mange i Vesten til at skyde skylden på oprørerne og Rusland.
Ifølge en hollandsk avis bekræftede undersøgelsesformand Tjibbe Joustra i opfølgende interviews, at BUK-missilet blev affyret fra et oprørskontrolleret område.
Kritisk rapport
»Grænserne er en smule uklare, men det er et område, hvor pro- russiske oprørere har taget kontrol,« sagde han til avisen Volkskrant, men tilføjede, at »hvis man virkelig vil afgøre placeringen, må man tage jordprøver og udspørge vidner. Det er ikke vores ekspertise«.
I rapporten sagde efterforskerne desuden, at nogle »flydele og last« fotograferet umiddelbart efter nedstyrtningen var blevet fjernet, inden efterforskerne ankom.
»Flyelektronik« fra cockpittet var ligeledes blevet fjernet. Rapporten kritiserer også de ukrainske myndigheder for ikke at have lukket luftrummet over området, og flyselskaberne for ikke selv at have stillet spørgsmål ved sikkerheden.
Russerne og oprørerne reagerede imidlertid vredt på konklusionerne og afviste rapporten som »partisk«. Chefen for Ruslands Føderale Luftfarts Agentur, Oleg Storchevoi, sagde, at han er »kategorisk uenig« med de hollandske efterforskere. Firmaet, der producerer BUK-missilerne, præsenterede desuden sin egen simulering, der viste, at flyet blev nedskudt fra et ukrainskkontrolleret område.
Overladt til sig selv
Skyldsspørgsmålet vil imidlertid ikke blive berørt, før en hollandsk politiefterforskning når til sin konklusion i 2016. Imidlertid påpeger iagttagere på, at nedskydningen allerede har kostet Rusland – såvel som oprørerne – dyrt.
»De russiske myndigheders og Putins personlige omdømme ligger i ruiner. Vestlige sanktioner blev styrket markant som svar på katastrofen, og EU-solidaritet, som var begyndt at revne, blev forstærket,« mener The Guardians anerkendte analytiker Mary Dejevsky.
Hun tilføjer, at nedskydningen »i sidste ende kostede oprørerne deres livline fra Moskva«, hvis støtte »begyndte at aftage fra sidste efterår«. Siden er de »stort set blevet overladt til sig selv«.
Nedskydningen markerede derfor et vendepunkt i krigen i Østukraine, som i sidste ende kan føre til en politisk aftale, tilføjer Dejevsky, og resultatet kan »sågar blive Ukraines (minus Krim) overlevelse som én stat«.
 
 
 
 

