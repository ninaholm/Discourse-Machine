Clegg: Storbritannien skal blive i EU
Den britiske vicepremierminister advarer imod selvdestruktiv britisk enegang i EU. Advarslen falder på 40-årsdagen for Storbritanniens optagelse i EF og forud for premierminister David Camerons tale om en ny britisk Europa-politik
’Reformer opnår vi ved at udvise lederskab, ikke ved at trække os. Hvis vi vil vinde, må vi stille op og være med.’ Storbritanniens vicepremierminister Nick Clegg advarer mod britisk enegang i EU.


 Storbritanniens vicepremierminister og leder af De Liberale Demokrater, Nick Clegg, advarer nu sin koalitionspartner, den konservative premierminister David Cameron, imod at bryde med, hvad han betegner som en århundred gammel tradition for britisk engagement og lederskab i Europa.
Nick Clegg mener, at diskussionen om at afholde en folkeafstemning om EU-medlemskabet, før euroen er reddet, svarer til at »spænde vognen for hesten«.
Det fortæller han i et interview med The Guardian i anledning af 40-året for den britiske optagelse i EF og forud for premierminister Camerons længe ventede tale om en ny britisk Europa-politik, plæderer Clegg for, at Storbritannien må besinde sig på, at det stadig er i stand til at influere retningen for Europas udvikling.
Han insisterer på, at udsigten til en folkeafstemning »ikke skræmmer mig«, men tilføjer:
»Jeg begriber ærligt talt ikke, hvordan afstemningsspørgsmålet skal formuleres over for det britiske folk. For vi ved jo endnu ikke, hvordan eurozonens videre integration tager form.«
David Cameron er oppe imod et stærkt og stigende pres fra det konservative bagland. En af partiets førende euroskeptikere Andrea Leadsom har netop bebudet, at den såkaldte Fresh Start-group (euroskeptiske konservative parlamentsmedlemmer, red.) i næste måned fremlægger sit forslag til en konservativ genforhandling af vilkårene for britisk EU-medlemskab.
Politisk pres på Cameron
Oplægget indeholder to sprængfarlige punkter: et om en europæisk samordnet finanspolitik og et om EU’s arbejdstidsdirektiv, erfarer The Guardian.
Debatten om EU i anledning af 40 året for britisk medlemskab har vist, at et politiske pres er under opsejling over hele det politiske spektrum. Den proeuropæiske tidligere Labour-minister Shaun Woodward hævder, at en folkeafstemning måske kan være den eneste måde at redde Storbritanniens EU-medlemskab på.
Den betydelige udfordring de proeuropæiske briter står over for, afspejles i de seneste meningsmålinger gennemført af ICM for The Guardian.
De viser, at et flertal af vælgerne er imod britisk EU-medlemskab. 51 pct. af de adspurgte siger, at de foretrækker udmeldelse, mens 40 pct. helst vil forblive i EU.
Forrige gang ICM stillede samme spørgsmål, i efteråret 2011, var tallene 49 pct. mod 40 pct., men vi skal ikke længere tilbage end til 2001 for at finde en overvældende stor støtte – 68 pct. – til britisk EU-medlemskab.
Clegg insisterer på, at Storbritannien bør hjælpe med at løse krisen i eurozonen snarere end at fokusere på at genforhandle vilkårene for sit medlemskab.
Modydelser for britisk støtte
Premierminister Cameron forventes at bruge sin længe ventede tale til at bekendtgøre, at hvis Lissabon-traktaten bliver omskrevet på væsentlige punkter for at understøtte euroen, så vil han efter Storbritanniens parlamentsvalg i 2015 forlange en række beføjelser tilbageført til det nationale parlament som en modydelse for britisk støtte.
Det konservative manifest for parlamentsvalget i 2015 vil desuden indeholde et tilsagn om afholdelse af en folkeafstemning om den nye EU-pakke.
Clegg affærdiger premierministerens tilgang.
»Det, vi i virkeligheden bør gøre, er at rette al vor opmærksomhed imod den aktuelle økonomiske brandstorm, der hærger eurozonen og samarbejde om at hjælpe Europa ud af krisen. Efter min mening vil en folkeafstemning, der ikke engang har noget videre klart formuleret tema, i en situation, hvor det handler om at rette op på både vores egen og på den europæiske økonomi, svare til at spænde vognen for hesten.«
»Det er en øvelse i politisk skyggeboksning at foregribe en proces, hvor vi ikke selv er en af hovedaktørerne, hvis vi allerede nu vil forudskikke, hvordan vi vil reagere imod den.«
’Vi gør os mindre som nation’
Clegg advarer om, at en sådan strategi vil indebære opgivelse af årtiers succesrigt britisk engagement i Europa, hvor premierministre fra Margaret Thatcher til Tony Blair »udviste ekstraordinært lederskab« under EU’s to store historiske triumfer – etableringen af et fælles indre marked og østudvidelsen.
»Vi gør os selv mindre som nation, hvis vi altid går ud fra, at vi ikke kan påtage os et lederskab, når hele vores historie viser, at vi udmærket er i stand til at gøre vores indflydelse gældende – også når vi ikke selv er i centrum for, hvad der foregår på den anden side af Kanalen.«
Clegg anfægter også de britiske konservatives udfordringer på to følsomme områder i forhold til Europa og advarer sine koalitionspartnere om, at »den revurdering af ’balancen i EU’s eksisterende kompetencer’, som er under udarbejdelse i Whitehall (det britiske udenrigsministerium, red.) som del af koalitionens fælles aftalegrundlag, kan udmærket udmunde i en konklusion om, at Storbritannien bør involvere sig mere i EU. De (de konservative, red.) vil muligvis blive temmelig overraskede, når de får gransket detaljerne og konstaterer, at meget slet ikke er så skidt, som de troede.«
»Planerne om, at vi i Storbritannien skulle lægge større afstand til EU’s tiltag for større politisamarbejde og retshåndhævelse, kan skade vores kriminalitetsbekæmpelse.«
Koalitionen har bebudet, at den i princippet kan gøre brug af Storbritanniens ret til at træde ud af omkring 130 EU-tiltag.
Mens Clegg er ivrig for at genindtræde i mange af disse, såsom ordningen om en fælleseuropæisk arrestordre, er Cameron mere tøvende.
»Jeg kan ikke se, hvordan det skulle kunne lade sig gøre at forsvare over for folk, hvorfor vi vil gøre noget, der mindsker vores beskyttelse imod kriminalitet.«
Vicepremierministeren insisterer på, at De Liberale Demokrater støtter en reform af EU og siger:
»Unionen har brug for at blive mere konkurrencedygtig, mere trimmet, mere transparent, mere demokratisk og mindre ressourceforbrugende på nogle områder, men de mål indfrier vi kun, hvis vi hager os fast.«
»Reformer opnår vi ved at udvise lederskab, ikke ved at trække os. Hvis vi vil vinde, må vi stille op og være med.«
Trods den styrkede euroskeptiske opinion i Storbritannien insisterer Clegg på sit glødende forsvar for Den Europæiske Union, hvis numeriske styrke han kalder »det mest overbevisende svar på den utryghed, globaliseringen medfører«.
Clegg tilføjer:
»Jeg tror, den europæiske integrations ekstraordinære overlevelsesevne beror på, at selv om dens oprindelse nok ligger i Europas blodige historie – den fransk-tyske genforening efter krigen – så ligger dens fremtid i at adressere denne helt anderledes og moderne udfordring, som er globaliseringens udfordring.«
 
 
 
© The Guardian og Information
Oversat af Niels Ivar Larsen

