Rapport kan vælte regering



 Israels premierminister, Ehud Olmert, risikerer at blive mødt af krav om at træde tilbage, når en omfattende rapport om krigen i 2006 mod Hizbollah-militsen i Libanon offentliggøres i dag. Rapporten er den endelige fra den undersøgelseskommission, regeringen nedsatte i kølvandet på krigen. En foreløbig rapport, der udkom i april, udtrykte hård kritik af Olmert. Regeringens fremtid afhænger i høj grad af Arbejderpartiet. Hvis partiet forlader regeringen, mister Olmert sit flertal i parlamentet. Arbejderpartiets Ehud Barak har sagt, at han først vil tage stilling til, om partiet skal blive i regeringen, når rapporten er offentliggjort. 
ritzau/AFP

