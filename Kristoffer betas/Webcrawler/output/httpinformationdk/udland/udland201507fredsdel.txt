Fredsdelegation skal forhandle med Taleban



 Den afghanske regering har sendt en fredsdelegation til Pakistan for at forhandle med Taleban, lød det i går i en udtalelse fra den afghanske præsidents kontor.
Mødet kan være et stort skridt på vejen mod en formel fredsproces med oprørsgruppen, som blev sat fra magten, da en koalition ført an af USA i 2001 trængte ind i landet.
Meldingen om fredsdelegationen kom samme dag som to Taliban-angreb i Afghanistans hovedstad, Kabul. Det første selvmordsangreb ramte en NATO-kolonne i den sydøstlige del af byen. Tre personer blev såret, hvoraf den ene er udlænding, oplyste det afghanske politi ifølge nyhedsbureauet AFP.
En time senere blev en vagt ved et af den afghanske efterretningstjenestes kontorer i byen ifølge AFP dræbt af en selvmordsbomber på en motorcykel.
Det er tredje gang på tre uger, at der bliver udført angreb i den afghanske hovedstad. For en uge siden blev en anden NATO-kolonne ramt på vej til lufthavnen. Mindst to civile afghanere blev dræbt og 17 såret. En uge før det blev det afghanske parlament angrebet.
Angrebene er led i Talibans årlige, blodige sommeroffensiv, som begyndte sidst i april.
I de seneste måneder har der været flere uformelle møder mellem Taleban og afghanske diplomater. Alligevel har der ikke været noget større gennembrud i forhandlingerne. Taleban-ledelsen har ikke officielt bekræftet, at bevægelsen vil deltage i samtaler om fred i Islamabad i Pakistan med delegationen fra Kabul.
Ritzau/Reuters

