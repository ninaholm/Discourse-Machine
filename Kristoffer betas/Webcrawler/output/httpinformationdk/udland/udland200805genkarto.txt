Gén-kartoffel kan true kampen mod tuberkulose
Tuberkulose er stadig en udbredt sygdom, og den bliver resistent mod flere og flere antibiotika. Nu er der udbrudt strid i EU om en genmanipuleret kartoffel med et antibiotikaresistent gén, skal tillades eller ej


 BRUXELLES - Skal tvivlen komme befolkningens sundhed eller tyske BASF til gode? EU-Kommissionen har denne uge endnu en gang udsat sin beslutning om at godkende en genmanipuleret kartoffel, der producerer mere stivelse til fødevarer og foder, men som også indeholder et gén, der er resistent overfor antibiotika.
I selve Kommissionen skændes kommissærerne - med den græske miljøkommissær, Stavros Dimas, som den kritiske i en ellers som regel GMO-venlig Kommission. Blandt eksperterne i EU's egne agenturer er der også uenighed. Fødevareagenturet EFSA, der er ansvarlig for godkendelsen, synes, at kartoflen kan godkendes uden betænkeligheder. 
Men Medicinagenturet EMEA er yderst betænkelig: Flere af de antibiotika, som kartoflens kunstige gén er resistent imod, er nødvendige til at bekæmpe tuberkulose i flere europæiske lande, deriblandt Frankrig og Estland. 
Tuberkulose - blandt læger blot TB - kendetegnes ved hoste og blodig opspyt samt vægttab og eventuelt feber. Sygdommen er nedkæmpet med succes i det vestlige Europa, hvor antallet af smittede er faldet kraftigt over de sidste årtier. I Danmark er der for tiden 5-600 nye tilfælde hvert år, hvoraf halvdelen findes blandt indvandrere, fortæller Niels Frimodt-Møller fra Statens Seruminstitut. Men i det østlige Europa og Asien er sygdommen stadig udbredt. Også på Grønland er der forholdsvis mange tilfælde endnu. 
Bekymret
Frimodt-Møller er bekymret for génkartoflen med antibiotikaresistens.
"Som humanlæge synes jeg ikke, at de resistente markørgener burde bruges," siger han, for konsekvenserne er alt for lidt undersøgt, og der er i forvejen problemer med at bekæmpe tuberkulosen. 
"Desværre er der en stigende grad af resistens og også multiresistens," påpeger Niels Frimodt-Møller. 
De resistente typer af tuberkulosen kommer formentlig også fra Asien og Baltikum. 
"Jo dårligere sundhedsvæsnet er, og jo dyrere medicin, jo større fare er der for resistens."
TB skal behandles med antibiotika i seks måneder, men mange - især hvis de ikke har råd til medicinen - stopper kuren efter et par uger, når de kan mærke, at de får det bedre. Og det er netop den slags afbrudte behandlinger, der kan gøre bakterierne resistente.
Samtidig er der ikke mange nye antibiotika på vej, derfor må lægerne oftere gå tilbage til gamle og mere giftige antibiotika for at bekæmpe TB, og det sker da også allerede. Bl.a. med de præparater, som génkartoflen er resistent overfor. 
I EMEA's vurdering er også dyrlægerne bekymret for det antibiotika-resistente gén. Frimodt-Møller er enig. Otte ton ud af de omkring 120 ton antibiotika, danske landmænd hvert år bruger til at behandle deres smågrise og fjerkræ med, kommer fra den gruppe af medicin, som génkartoflen er resistent overfor.
Endnu en runde
"Derfor er landmændene vel også interesseret i, at der ikke opstår resistens overfor dem," mener han. "Men det kan være, du får en anden historie, når du spørger en landmand." I Bruxelles har Kommissionen nu bedt Fødevaregenturet om endnu en gang at se på sagen. Men det støder på kritik. 
"Hvis Kommissionen ikke stoler på EFSA, hvorfor bliver EFSA så for tredje gang bedt om at se på sagen," siger Marco Contiere, Greenpeace-Europas génspecialist, til netavisen EUobserver. I en fælles udtalelse med miljøgruppen Friends of the Earth siger Greenpeace, at EFSA mangler medarbejdere og eksperter til at opfylde sin forpligtigelse for at vurdere risikoen ved de génmanipulerede planter. "At bede Europas utilstrækkelige fødevareagentur til at se på sikkerheden af disse afgrøder for tredje gang er som at sætte ræven til at vogte høns," mener Contiere. 
Når det gælder génplanter til udplantning, har det siden 2004 været forbudt at anerkende sorter, der indeholdt antibiotika-resistente gener. Men ordet 'resistens' dukker ikke op i direktivet om anerkendelse af génplanter til mad eller foder. 
Foruden BASF's génkartoffel har Kommissionen også udsat godkendelsen af to slags génmajs, den ene af firmaet Pioneer og den anden af Sygenta. Begge er majssorter udskiller insektgift. 

