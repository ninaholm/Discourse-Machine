Whistleblowerens prekære situation i Hongkong
Edward Snowdens beslutning om at flygte til Hongkong efterlader ham i en yderst usikker situation, da byen har en klar udleveringsaftale med USA. Det store spørgsmål er, hvilken rolle Beijing vil spille i forhold til whistleblowerens fremtid
 
	Edward Snowden. Foto: Scanpix


 
	Hovedrysten. Det var den udbredte reaktion, da det kom frem, at amerikaneren Edward Snowden havde valgt Hongkong som tilflugtssted efter at have afsløret sig selv som kilden til den måske største efterretningslækage i USA’s historie.

	Regina Ip, politiker i Hongkong og tidligere sikkerhedsminister, gik så vidt som til at beskrive Snowdens beslutning som »en konsekvens af uheldig uvidenhed«. For det forekommer temmelig tvivlsomt, om Snowden i Hongkong vil være i sikkerhed for de amerikanske myndigheder, som forventes at ville forsøge at få ham udleveret til retsforfølgelse i USA, efter han har udleveret hemmeligstemplede dokumenter om efterretningstjenesten NSA’s omfattende overvågningsprogram til The Guardian. Selv siger den 29-årige Snowden i et interview med den britiske avis, som blev bragt i Information i går, at han regner med, at USA’s regering vil anklage ham for for-ræderi, og at han valgte Hongkong, da »man her er levende optaget af at forsvare ytringsfrihed og retten til politisk uenighed«, og fordi han mente, at det var et af de få steder i verden, der både kunne og ville modstå diktater fra den amerikanske regering.

	Men Hongkong, den tidligere britiske kronkoloni, der i 1997 kom under Kinas overherredømme, har dog en klar udleveringsaftale med Washington, den betyder næsten med sikkerhed, at byen vil efterkomme et eventuelt fremtidigt krav fra amerikanerne om at få udleveret Snowden til retsforfølgelse i USA.

	»Vi arbejder meget tæt sammen med de amerikanske myndigheder,« siger Regina Ip til Wall Street Journal. Og til Washington Post siger hun direkte: »Hongkong er helt klart ikke et sikkert tilflugtssted for ham.«

	Hvad vil Kina?

	Der er dog en aktør, som kan få afgørende betydning for Snowdens fremtid: Kina. For selv om Hongkong har sine egne domstole og et politisk system, som i det store og hele fortsat er uafhængigt af Beijing, så har det kinesiske styre alligevel stor indflydelse i Hongkong – og der er en vigtig bestemmelse i Hongkongs udleveringsaftale med USA, nemlig at regeringen i Beijing har vetoret, hvis den vurderer, at en anmodning om udlevering kan få indflydelse på Kinas nationale interesser. Beijing kan altså blokere for, at Snowden bliver udleveret til USA.

	Det er dog stærkt tvivlsomt, om Beijing vil benytte sig af den ret. Det kan føre til voldsom politisk vrede i Hongkong, hvor borgere og politikere er meget opmærksomme på Beijings stigende indflydelse på byens selvstændige retssystem. Og også da det kan få negative konsekvenser for Beijings forhold til Washington, kort tid efter at de to landes præsidenter, Barack Obama og Xi Jinping, sidste weekend mødtes i Californien og begge udtrykte et ønske om et tættere samarbejde.

	Shi Yinhong, professor i internationale relationer fra Folkets Universitet i Beijing, mener, at Kina mest af alt er bekymret for, hvordan sagen om Snowden kan påvirke landets image internationalt.

	»Episoden bringer USA i en vanskelig situation,« siger han til Hongkong-avisen South China Morning Post. »Men Kina ønsker heller ikke at bringe sig selv i vanskeligheder ved at skabe problemer.«

	Samtidig vil både Beijing og Washington også søge at håndtere Snowden på en måde, som beviser, at de to lande evner at samarbejde om løsninger på følsomme sager.

	»De to lande vil på nuværende tidspunkt gøre alt for at undgå en ny konfrontation pga. en så symbolsk sag som denne,« siger Jonathan Holslag fra Brussels Institute of Contemporary China Studies til South China Morning Post. »Beijings primære interesse er at undgå, at denne sag bliver opfattet som en begivenhed, der skaber splid mellem USA og Kina.«Snowden siger i interviewet med The Guardian, at han vil »bede om asyl fra et hvilket som helst land, der går ind for ytringsfrihed og er imod krænkelsen af privatlivets fred på globalt niveau«. Men også derfor virker hans ophold i Hongkong som en besynderlighed for mange, da byen hører under Kina, som netop ikke just er kendt for den slags standpunkter. »Det er en akavet situation, og jeg mener, det er meget interessant, at en person, som i bund og grund har gjort brug af sin ytringsfrihed, i realiteten flygter til Kina for at opnå beskyttelse fra USA,« siger Michael DeGolyer fra Hong Kong Baptist University til The Guardian.Snowden siger da også selv, at han »finder det dybt tragisk, at en amerikaner er nødt til at flytte til et sted, der har et ry for i ringere grad at værne om friheden«.

	Der har endnu ikke været nogen officiel reaktion fra Beijing, og dækningen af sagen i Kinas statsmedier er minimal. Men mange af Kinas internetbrugere, som i årevis har levet under stærk overvågning fra statens side, roste dog den amerikanske whistleblowers afsløring af NSA’s hemmelige overvågningsprogram.

	»Det er selve indbegrebet af en heroisk handling«, skrev en mikroblogger. »Alle lande har brug for sådan en som ham!«

	Andre udtrykte dog skuffelse over, at hans afsløringer viste, at USA’s regering også bruger overvågningsprogrammer, som kineserne ellers mest associerer med deres eget kommunistiske styre. »Det ser ud, som om Obama er blevet medlem af et bestemt politisk parti«, skrev en anden blogger.

	Spørgsmålet er dog, hvor Snowden nu opholder sig. Flere medier har fundet frem til hoteller i Hongkong, hvor han har opholdt sig, siden han kom til byen, angiveligt 20. maj. Men han er nu sporløst forsvundet.

	Selv har han sagt, at han håber på at ende med at få asyl i Island, men Islands ambassadør i Beijing påpeger dog, at han ikke kan ansøge om asyl her, hvis han ikke befinder sig i landet.

