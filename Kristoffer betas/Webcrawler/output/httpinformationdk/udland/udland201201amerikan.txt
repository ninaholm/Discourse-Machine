Amerikanske studerende sidder i gældsklemme
Tidligere studerende oplever stigende vanskeligheder med at betale deres lån tilbage og må skrue ned for deres levestandard for at klare sig. Occupy Wall Street har startet en kampagne for annullering af statslig og privat studiegæld, som snart vil runde 1.000 mia. dollar
Den tyngende studiegæld opleves som en særlig stor   uretfærdighed af de mange unge engagerede i den amerikanske Occupy-bevægelse – her Summer Shafer, der studerer på Harvard University. Det er grunden til den nylige lancering af en kampagne, der har til formål at frigøre studerende fra gældsbåndet.


 CAMBRIDGE — Da Summer Shafer i 2010 begyndte sine ph.d.-studier i den amerikanske civilisations historie på Harvard University, havde hun under sine tidligere studier på to andre universiteter allerede optaget statslige studielån for 40.000 dollar (225.000 kroner).
Halvandet år senere sidder den unge ambitiøse kvinde nu op til halsen i gæld, og hun må pludselig klare sig uden hjælp fra familien. Forældrene hjemme i Californien er blevet skilt. Faren er arbejdsløs og blev for nylig sat ud af familiens hus af banken; moren blev i 2010 idømt 13 års fængsel for i beruset tilstand at have påkørt og dræbt et menneske.
»Jeg voksede op i et relativt velstående hjem. Nu er hele den verden gået i stykker, jeg har næsten ingen penge og må stifte gæld for at klare mig gennem studierne,« fortæller Summer en dag over kaffe og kage i cafeen Finale i universitetsbyen Cambridge.
Heldigvis er hun sluppet gennem nåleøjet og ind på Harvard University — et privat universitet — der har råd til at dække den fulde kursusafgift for studerende fra mindre bemidlede hjem. Universitetet betaler også for hendes lægeudgifter, hvilket er vigtigt i betragtning af, at Summer netop har været gennem en alvorlig sygdom, som krævede et dyrt kirurgisk indgreb.
Tre kreditkort
Trods den finansielle støtte fra Harvard er den unge kvinde alligevel endt i en gældsklemme, for hvor skal penge til logi og mad komme fra?
»Jeg bruger tre forskellige kreditkort for at sprede min gæld ud. Den årlige rente på mit Chase Manhattan-kort er 30 procent,« siger hun.
Summer tør næsten ikke forestille sig, hvor mange penge hun vil skylde væk, når hun er færdig om nogle år. Det statsligt subsidieret studielån er ikke rentefrit. Det skal betales tilbage med syv procent i renter oveni.
Og hun er ikke engang en af dem, der sidder hårdest i det. Flere og flere amerikanere er nødt til at finansiere deres studier med lån fra pengeinstitutter, hvor den årlige rente i nogle tilfælde kan nå helt op på 15 procent. Horrible historier om nyligt udklækkede kandidater fra amerikanske universiteter med en gæld på 100.000, 150.000 og 200.000 dollar er ikke ualmindelige.
Et radioprogram i New York interviewede for nylig en kvinde, hvis studentergæld var vokset fra 150.000 til 170.000 dollar i det første år efter endt uddannelse. Et månedligt afdrag på 1.000 dollar var ikke engang tilstrækkeligt til at dække renteudgifterne.
Overstiger forbrugsgæld
Den samlede statslige og private studiegæld i USA vurderes til at ligge et sted mellem 500 og 800 mia. dollar og forudses i løbet af kort tid at nå op på 1.000 mia. dollar, svarende til 1/15 af USA’s årlige bruttonationalprodukt.
Lånemassen overgår dermed for første gang i historien amerikanske forbrugeres gæld (konsumvarer rekvireret med kreditkort i løbet af et år, red.).
Endnu er de studerendes gældsbyrde ikke på størrelse med de ’dårlige’ hypoteklån, kendt som subprimelån, der anses for at have været den vigtigste underliggende årsag til finanskrisens udbrud i 2007-08. På det tidspunkt var subprimelånenes nominelle værdi 2.500 mia. dollar eller 2,5 gange større end den aktuelle studentergæld.
Trods de dårlige erfaringer fra finanskrisen er børsmæglerfirmaer og banker begyndt at pakke studielån sammen i investeringspakker — præcist som de gjorde med subprimelån — og sælge dem som værdipapirer på børsen. Det er, som om man intet har lært af krisen i 2008.
I mellemtiden er et voksende antal dimittenders gæld begyndt at forfalde. Antallet af lånere, der går i betalingsstandsning, er steget fra 6,5 procent af alle studerende i USA i 2003 til 11,2 procent i 2010, og tallet er fortsat steget i 2011.
At så mange debitorer er bagud med tilbagebetaling af deres lån skyldes ikke kun den tunge rentebyrde. Arbejdsløshed for college-uddannede amerikanere ligger på 15 procent, hvilket er væsentligt højere end landsgennemsnittet på ni procent: »Utroligt mange unge amerikanere og deres familier oplever det som en ekstrem ydmygende situation,« fortæller Andrew Ross, professor i sociale og kulturelle forhold på New York University.
»De har fået at vide, at en uddannelse er nøglen til en fremtid med materiel tryghed; de har sat sig i stor gæld, kan ikke finde et job og oplever nu, at de ikke kan betale deres lån tilbage. Konsekvenserne kan være dramatiske — depressioner, skilmisser og i ekstreme tilfælde selvmord.«
Mange af disse unge amerikanere uden en tryg fremtid udgør stammen i Occupy Wall Street-bevægelsen. Hver af dem har en gribende historie at fortælle om en pludselig nedtur — en familie ramt af ledighed og sygdom, tab af hus og bil eller manglende midler til at færdiggøre en uddannelse.
Besættelse på Harvard
Summer Shafer er blot en af utallige amerikanske studerende, hvis personlige oplevelse af social uretfærdighed drev hende i armene på Occupy Harvard-aktionen i oktober.
Sammen med andre aktivister var hun med til at stille telte op midt i universitetsparken, hvor 20-30 overnattede indtil ugen før jul og prøvede at engagere andre studerende i en debat om Harvards ringe aflønning af ufaglærte ansatte og universitetets lave investering af sin betragtelige formue i etiske fonde.
Karakteristisk for de fleste deltagere i besættelsen var deres relativt lette engagement i politisk arbejde.
»Jeg har altid været lidt politisk bevidst og indigneret over social uretfærdighed, men jeg havde aldrig forestillet mig en systemkritisk bevægelse i USA på linje med opstanden i Mellemøsten,« fortæller Shafer og fortsætter: »Alle i Occupy Harvard-gruppen er drevet af en personlig oplevelse eller har familie eller venner, der er påvirkede af finanskrisen i 2008.«
Den tyngende studiegæld opleves som en særlig stor uretfærdighed af de mange unge engagerede i den amerikanske Occupy-bevægelse. Det er grunden til den nylige lancering af en kampagne, der har til formål at frigøre studerende fra gældsbåndet.
Statens dobbeltmoral
Planen er at indsamle én million underskrifter. Skriver man under, binder man sig til at stoppe betaling af afdrag og renter, så snart målet for antallet af underskrifter er nået. Efter tre uger var der indsamlet 12.000 underskrifter på websiden www.oc- cupystudentdebtcampaign. com.
Professor Andrew Ross står i spidsen for kampagnen.
»Vi finder det grotesk, at forbundsstaten efter krisen i 2008 gik ind og reddede banker og forsikringsselskaber fra at gå fallit, mens millioner af unge sidder i en gældsklemme, de ikke kan befri sig fra af egne kræfter,« siger han.
Ross peger på det absurde i, at selskaber kan gå i betalingsstandsning og ved en domstols mellemkomst indgå en gældsaftale med kreditorer, mens folk med studenterlån ikke har samme muligheder. Deres personlige situation tæller ikke; de skal bare betale tilbage. Staten og bankerne har myndighed til at tage sig betalt fra lønninger og pensionsbidrag og kan beslaglægge ejendom.
»I amerikansk kultur er gæld og skyld en privat affære, som individet selv må tage ansvaret for at løse. At bryde en kontrakt er belagt med et tabu på linje med incest,« siger professor Ross.

