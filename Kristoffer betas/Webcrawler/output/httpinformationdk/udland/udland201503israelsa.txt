Israels arabere står til rekordvalg
Arabere udgør knap en femtedel af Israels befolkning. Og nu ser en ny fællesarabisk liste ud til at sikre araberne tilsvarende opbakning i det israelske parlament. Men der er stadig lang vej til egentlig indflydelse
 På et pressemøde i januar bekendtgjorde fire arabiske partier i Israel, at de ville samle deres stemmer til én i det nye parti Arab Joint List. Partiet kan ifølge meningsmålinger blive landets fjerdestørste ved valget den 17. marts.


 Kan der ikke blive sat nogle flere og større plakater op bag kandidaterne? Det vil få det til at se bedre ud på tv.«
Partikontoret for det nystiftede Arab Joint List er fyldt denne dag i Nazareth. For første gang i Israels historie har de arabiske partier slået sig sammen for at samle deres spredte stemmer til én fælles, når Israel går til valg den 17. marts. At dømme efter presseopbuddet er interessen stor.
For at tilfredsstille tv-kameraerne henter to af kontorets mænd flere papskilte frem og klistrer dem op på kontorets bagvæg med brede og absolut ikke usynlige stykker tape. Så kan pressemødet gå i gang.
Ifølge Arab Joint List er det israelske demokrati under angreb fra højrefløjen, der definerer Israel som en jødisk stat og dermed undertrykker den arabiske og øvrige ikkejødiske del af befolkningen.
»Der er tre lejre i Knesset (det israelske parlament, red.). Den zionistiske, den nationalistiske og den demokratiske. Vi vil lægge fundamentet for den demokratiske lejr og kæmpe for lige rettigheder for jøder og arabere i Israel,« lyder det fra partiets formand, Aymen Odeh.
Samme mål
Arab Joint List består af de tre arabiske partier Balad, Islamic Movement og United Arab List og det arabisk-jødiske parti Hadash. Ud over lige rettigheder kæmper listen for oprettelsen af en palæstinensisk stat og muligheden for, at palæstinensiske flygtninge fra 1948 kan vende tilbage til deres hjemland.
De samme mål havde hvert af partierne også i det store hele, inden de slog sig sammen, men de har haft svært ved at få deres primære målgruppe, palæstinensere med israelsk statsborgerskab, til at gå til stemmeboksen og bakke op om dem.
De seneste ti år er valgdeltagelsen blandt arabiske israelere faldet drastisk, og ved sidste valg i 2013 satte kun lidt over halvdelen af dem deres kryds. Men ligesom det nye partis blotte eksistens er historisk, ser samarbejdet også ud til at få den arabiske valgdeltagelse til at slå rekorder. Arab Joint List tror på, at 70 procent vil stemme i år, de officielle meningsmålinger er lidt mere beskedne og forudser en stigning i den arabiske stemmeprocent på 10 procent.
Årsagen er, at det nye parti nu »endelig giver vælgerne et håb om og en tro på, at vi er fælles om noget«, mener en anden af partiets kandidater, Aida Tuma, der sidder ved siden af formanden på kontoret i Nazareth.
Født i modstand
Nyheden om Arab Joint Lists dannelse kom i kølvandet på, at den israelske regering i marts sidste år besluttede at hæve spærregrænsen til Knesset fra to procent til 3,25 procent. Beslutningen kom efter pres fra især udenrigsminister og formand for det højreorienterede parti Yisrael Beytenu (Israel Vores Hjem), Avigdor Lieberman. Hvis den højere spærregrænse havde været gældende ved sidste valg, ville to af de arabiske partier, Hadash og Balad, ikke være kommet i parlamentet.
Ifølge Aida Tuma var den nye spærregrænse ikke den direkte årsag til, at de fire arabiske partier valgte at slå deres mandater og partiprogrammer sammen. De havde arbejdet længe med ideen. Men spærregrænsen var uden tvivl en katalysator for at beslutningen blev taget hurtigere og med færre komplikationer. Indtil videre har beslutningen i den grad vist sig at være frugtbar. Ud over at trække flere arabiske vælgere til stemmeboksene, spår meningsmålingerne Arab Joint List helt op til 15 mandater, hvilket vil gøre dem til Israels fjerdestørste parti.
»Hævelsen af spærregrænsen var et forsøg på at ekskludere os, men det modsatte er sket. Vi har nu en større scene at tale fra end nogensinde før, og vi er ikke bare palæstinensere, men en fælles jødisk-arabisk liste,« forklarer Aida Tuma efterfulgt af et af de større træk på smilebåndet.
Koalition eller boykot, no way!
Men til trods for den bemærkelsesværdige opbakning, er Arab Joint Lists udsigter til egentlig indflydelse i de israelske politiske beslutningsprocesser noget slørede. Partiet afviser nemlig blankt at ville indgå i nogen som helst form for koalition med nogen som helst af de øvrige partier og tror heller ikke på, at de vil få tilbuddet.
»Både Netanyahu (Likud, red.) og Herzog (Zionist Union, red.) ligger meget langt fra vores politik. De bruger halvdelen af deres budget på såkaldt sikkerhed og fører krig mod vores folk i Gaza og på Vestbredden. Den retning kan vi ikke gå i,« siger partiformand Ayman Odeh.
»Vi vil gerne samarbejde, men kun hvis regeringen er indstillet på fred, og det tror jeg ikke, den er moden til.«
Den kritik er den arabisk-israelske bevægelse Abna al Balad (Sønner af Landet) enig i, men alligevel har de valgt ikke at være en del af Arab Joint List. Det er nemlig ikke nok at afvise en koalition med de øvrige partier, forklarer bevægelsens generalsekretær Ahmad Khalifa. Blot det at sidde i Knesset er ensbetydende med en opbakning til den »udemokratiske, racistiske jødiske stat«, og Abna al Balad opfordrer derfor til at boykotte valget.
»Knesset er et hus for apartheid. Hvad skal jeg lave i det hus? Arabiske israelere får aldrig nogen indflydelse, selvom de stemmer,« siger Ahmad Khalifa på sit kontor i Nazareths centrum et par minutter fra Arab Joint Lists hovedsæde.
»Vi vil først have de palæstinensiske flygtninge tilbage og se en ende på besættelsen, derefter kan vi deltage i et valg.«
Den arabiske befolkning
Men ifølge Hanin Zoabi er den aktive deltagelse i israelsk politik netop en måde at bekæmpe problemerne mellem den arabiske og jødiske befolkning. Som kandidat for Balad-partiet og nu en del af Arab Joint List har hun i adskillige år talt højt og kritisk om den israelske regering fra Knessets talerstol – på det seneste så kritisk, at den israelske valgkomité – ført an af premierminister Netanyahus Likud-parti og udenrigsminister Liebermans Yisrael Beytenu – har diskvalificeret Zoabi fra at stille op til valget den 17. marts. En dom der dog indtil videre er blevet afvist af den israelske højesteret.
»Flertallet af den israelske befolkning anderkender ikke vores virkelighed som palæstinensere. Jødiske børn ved intet om os, og hvis de hører om os, er det som ekstremister og en trussel. Knesset giver os en platform til at nå ud til den israelske befolkning og vise dem vi eksisterer og ikke kan ignoreres. Vi udgør 18 procent af befolkningen og vil ikke acceptere uretfærdighed,« siger Hanin Zoabi.

