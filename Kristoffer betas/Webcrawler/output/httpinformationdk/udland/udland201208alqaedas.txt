Al-Qaedas nervesystem
Haqqani-netværket, hvis operationelle leder angiveligt blev dræbt af et amerikansk droneangreb fredag, er Talebans mest slagkraftige enhed, men i høj grad også en selvstændig aktør, hvis spektakulære aktioner næppe kommer til at stoppe med en enkelt leders død
’ Mit gæt er, at operationerne er udtænkt af Haqqani-netværket,’ sagde den amerikanske ambassadør Ryan Crocker i april efter en række angreb på bl.a. vestlige ambassader i Kabul.


 Forvirringen var symptomatisk søndag, da nyheden sivede ud om endnu et dronedrab. Amerikansk-styrede ubemandede fly havde beskudt et hus i den isolerede Nord Waziristan-region mellem Afghanistan og Pakistan. De nøgne fakta er, at et missil ramte et bygningskompleks, og at et andet efterfølgende pulverisede en bil, hvorfra en overlevende prøvede at flygte. Men hvem, der var offeret for det seneste angreb med USA’s kontroversielle henrettelsesraketter, er mere omdiskuteret i et område, hvor få uafhængige observatører slipper ind, og ganske lidt information slipper ud.
Den afghanske sikkerhedstjeneste kunne triumferende erklære, at den uheldige bilist var den operationelle leder af Haqqani-netværket, Badruddin Haqqani. Et udsagn, der omgående blev dementeret af Taleban, der sagde, at den dræbte blot var en 13-årig fjern slægtning, før en pakistansk efterretningsofficer kunne slå fast, at den dræbte »med 90 procents sikkerhed« var den eftersøgte militante leder. Mens Haqqani er et navn, der oftere og oftere er dukket op ved senatshøringer og i efterretningsrapporter, er organisationen med hjemsted i det sydlige Afghanistan og nordlige Pakistan nemlig stadig en foruroligende ubekendt faktor for de vestlige koalitionsstyrker. Og det på trods af, at de med angrebet på en række mål i Kabul, bl.a. vestlige ambassader og NATO-hovedkvarteret, i april markerede sig som den mest potente modspiller i den langstrakte slutspurt op mod Vestens exit i 2014.
Følger egen agenda
»Mit gæt, baseret på tidligere erfaringer, er, at operationerne er udtænkt af Haqqani-netværket fra deres base i Nord Waziristan og de pakistanske stammeområder. For at være helt ærlig tror jeg ikke, at Taleban er dygtige nok til at gennemføre det,« sagde den amerikanske ambassadør Ryan Crocker dengang om angrebet, som efterfølgende aflytninger bekræftede, var udtænkt af den nu sandsynligvis afdøde Badruddin Haqqani – ligesom en række andre angreb på hovedstaden havde samme afsender.
»Haqqani-netværket kan bedst beskrives som al-Qaedas nervesystem i Afghanistan og en central facilitator for en fauna af militante pakistanske grupper,« siger terrorforsker Magnus Ranstorp fra Forsvarshögskolan i Stockholm. Det er imidlertid en langt mere kompleks organisation end som så. Netværket, der tæller måske 10.000-15.000 krigere, er hverken en del af Taleban eller al-Qaeda, selv om organisationen har en historie, der er tæt forbundet med terrororganisationen, men som ifølge Magnus Ranstorp i høj grad følger »deres egen agenda«.
Med rødder langt ind i den islamiske bevægelse allerede forud for den russiske besættelse og en strategisk kontrol over grænselandet mellem Afghanistan og Pakistan blev netværkets grundlægger, Jallaludin Haqqani, en vigtig mand i 1980’ernes mujahedin-bevægelse, hvor en anseelig del af den amerikanske militærstøtte til kampen mod russerne passerede igennem den rutinerede krigers netværk, der hurtigt voksede i styrke. Og mens netværket holdt sig uden for 1990’ernes borgerkrig, stadfæstede de kontrollen med grænselandet og dets vigtige smugleruter og udbyggede et internationalt økonomisk netværk og et strategisk samarbejde med den pakistanske sikkerhedstjeneste, ISI.
Organisationen betegnes i en netop udgivet rapport fra Combatting Terrorism Center at West Point som den ’mest velorganiserede oprørsgruppe økonomisk’ foruden at være den ’farligste og mest effektive militært’. Men også som en gruppe, der forfølger egne interesser.
I position til 2014
»Det ville være forkert at betegne Haqqani-netværket som enten et militant eller et kriminelt foretagende. Det virkelige billede er mere komplekst. Ligesom den sicilianske mafia, der opstod i en periode, da den italienske stat var svag, er Haqqani-netværket en hybridorganisation, der af natur både er politisk og kriminel,« konstaterer rapportens forfatter, Gretchen Peters, der også mener, at netværket har en økonomisk interesse i at opretholde anarki.
Og drabet på Badruddin Haqqani, der er organisationens nummer tre, vil næppe svække organisationen synderligt, vurderer Magnus Ranstorp, der tværtimod mener, at organisationens aktiviteter vil tage til:
»Jeg er sikker på, at de positionerer sig til de vestlige styrkers exit i 2014, ligesom mange andre grupper gør. De er vældig instrumentalistiske i deres angreb og arbejder på at placere sig fordelagtigt i forhold til det magttomrum, der kommer.«
En vurdering, der deles af den norske forsker Anne Stenersen, der imidlertid ikke mener, at samarbejdet med Taleban nødvendigvis er permanent.
»I dag anerkender de Mullah Omar og Taleban-ledelsen, men det betyder ikke, at de vil fortsætte med det. De taler med andre aktører og søger først og fremmest at tjene deres egne interesser,« konstaterer hun.

