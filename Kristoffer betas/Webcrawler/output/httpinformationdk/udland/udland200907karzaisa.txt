'Karzai har ikke så meget som et A4-ark med visioner'
Korruption og inkompetence er årsagen til Talebans fremmarch, mener præsident Karzais vigtigste udfordrer, Asraf Ghani. I et interview med Information løfter han sløret for, hvordan han vil vende udviklingen
Asraf Ghani mener, at korruption er hovedårsagen til Talebans fremgang i Afghanistan, og at der skal skabes et troværdigt alternativ for at vende situationen.


 KABUL - Porten til Asraf Ghanis villa i udkanten af Kabul er mindst fem meter høj. Bevæbnede sikkerhedsvagter tjekker omhyggeligt alle besøgende og taske, båndoptager og kamera åbnes, før gæsterne lukkes indenfor. Foran den velplejede græsplæne smiler et mandshøjt kontrafej af Afghanistans mest lovende udfordrer gæsterne i møde. På plænen venter små grupper af mænd i dyre jakkesæt. Asraf Ghani er på kort tid blevet en meget betydningsfuld mand i Af-ghanistan, kurtiseret af USA og Europa, spås den veluddannede afghanske aristokrat stadig oftere en fremtid som præsident Karzais arvtager.
»Karzai har ikke så meget som et A4-ark med visioner for det her land. Han er inderligt inkompetent. På fem år er det lykkedes ham at gøre Af-ghanistan til et de mest korrupte lande i hele verden. Han har tolereret korruption og indgået politiske studehandler uden at kære sig om prisen. Jeg kan ikke bevise, at han personligt er korrupt, men jeg har bevis for, at han er inkompetent.«
Korruption
Asraf Ghanis dom over den afghanske præsident er benhård. Og det foruroligende er, at han ved, hvad han taler om. Asraf Ghani har i to år været Karzais finansminister, men trak sig angiveligt, fordi præsident ikke ville acceptere yderligere reformer af Afghanistans ineffektive og korruptionshærgede administration.
»Totredjedele af de indtægter, staten skulle have haft, forsvinder. Man behøver blot at kaste et blik på Finansministeriets regnskaber for at se det. Jeg forsøgte at gøre op med det som minister, men på et tidspunkt kunne jeg ikke komme længere. Det er derfor, jeg nu stiller op til præsidentposten,« siger den velformulerede, tidligere amerikanske universitetsprofessor.
»Korruptionen skal bekæmpes fra toppen, og vi kan passende begynde med at rydde op i præsidentens eget kontor. Hvis korruptionen udryddes der, vil ministrene ikke turde fortsætte osv,« erklærer manden, der er den ene af Karzais to reelle udfordrere ved præsidentvalget den 20. august. Den anden udfordrer er tidligere udenrigsminister, Abdullah Abdullah, der nyder en vis opbakning på grund af sin fortid som den myrdede nationalhelt Ahmed Shah Massouds højre hånd.
Store løfter
Selvsikkerheden hos Ghani, der er søn af en hovedrig godsejer fra Logar-provinsen i det centrale Afghanistan, fejler ikke noget. Han er overbevist om, at han har løsningen på landets mange problemer og har bl.a. udarbejdet en 335 sider detaljeret plan for, hvordan Afghanistan kan udvikle sig til et selvstændigt og ikke mindst økonomisk bæredygtigt samfund.
Han lover bl.a. at skabe en million arbejdspladser og bygge en million boliger, hvis han bliver præsident. Han har også store udviklingsplaner for landbruget, hvor gennemsnitsindkomsten skal hæves fra én til fire dollar om dagen. Eksport og minedrift skal også udvikles, og på begge områder mener den tidligere finansminister, at Af-ghanistan har et enormt uudnyttet potentiale.
»Vi ved godt, hvad der skal til. Vi har blandt andet en utrolig rig undergrund. Af-ghanistan kan f.eks. blive  storeksportør af marmor. Alene i Kabul-området har vi marmor nok til at forsyne Italien de næste 400 år. I andre dele af landet har vi f.eks. nogle af de fineste druer og rosiner i verden. De kan sagtens eksporteres til Indien og Iran,« siger han.
Også vandressourcerne skal udnyttes. I stedet for at købe elektricitet i nabolandet Tadsjikistan mod nord, skal de afghanske floder opdæmmes og anvendes til vandkraft og kunstvanding. I dag bruges kun en fjerdedel af landets vandressourcer, og det er katastrofalt, især i tørketider, siger Ghani.
»Afghanistan kan sagtens blive selvforsynende med mad,« siger han. En vurdering, som bl.a. FN's fødevareorganisation FAO er helt enig i.
Taleban
Hvordan den afghanske regering skal komme ud af krigen med Taleban, har Asraf Ghani også et bud på. Ligesom de fleste andre afghanere mener han, at det godt kan lade sig gøre at forhandle fred med oprørerne.
»Det vil kræve stor tålmodighed, men det er den eneste vej,« siger han.
Hovedårsagen til Talebans fremgang er ifølge Ghani, at alternativet er for ringe.
»Korruptionen er hovedårsagen til Talebans fremgang. Hvis det lykkes at skabe et troværdigt og ukorrupt alternativ, vil opbakningen til Taleban svinde bort,« mener han. »Som det ser ud i dag, beder vi afghanerne vælge et korrupt og utroværdigt styre, der ikke kan levere selv den mest basale service til befolkningen. Men afghanerne er ikke dumme. De kan sagtens gennemskue, hvad der foregår,« siger han.
Asraf Ghani understreger, at det ikke er for sent at vende udviklingen. »De er jo derfor, jeg stiller op. Jeg kan få det her land på fode inden for få år,« siger han og bebuder, at de udenlandske styrker vil kunne forlade landet i løbet af tre-syv år.
»I øjeblikket har vi brug for, at de bliver, men hverken vi eller I er jo interesseret i, at  styrkerne skal blive her i al evighed. Ingen afghaner bryder sig om udenlandske styrker på afghansk jord, heller ikke selv om I er her for at hjælpe os.«
Økonomisk revolution
Ghani er med sin økonomiske baggrund den første til at erkende, at udfordringerne er enorme. Med en befolkningstilvækst, der hører til de allerhøjeste i verden, skal Afghanistan have en årlig vækst på ni procent blot for at holde det nuværende niveau. Asraf Ghani mener, det vil tage 10 år at få styr på befolkningstilvæksten, men det kan lade sig gøre. Og det skal lade sig gøre, for Afghanistans ressourcer er få, understreger han.
»Vi ved, hvad der skal til. Andre lande har gjort det.  Sydkorea, Japan og USA har alle gennemgået en revolution som den, vi står overfor. Hvis de kan, så kan vi også. Nøglen til succes i syd ligger i nord. Vi er nødt til at stabilisere den nordlige del af landet, før det eksploderer mellem hænderne på os. Vi er nødt til at udvikle en model, som resten af landet har lyst til at følge.«
Inden manden, der måske en dag bliver Afghanistans præsident, siger farvel, understreger Asraf Ghani, at det nok skal lykkes at få Af-ghanistan på fode igen.
»Afghanistan har fået en gylden chance, som vi ikke må forpasse. I er kommet for at hjælpe os, men uden at vi tager vores del af slæbet, går det ikke. Afghanistan er vores land, og det er os, der skal drive det videre. Det er på tide, at vi indser det.«
Udenfor i aftensolen er antallet af betydningsfulde gæster vokset støt. Asraf Ghanis mandlige sekretær vinker den næste besøgende indenfor. Valgkampen er i fuld gang.

