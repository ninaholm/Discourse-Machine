Irske EU-modstandere stifter pan-europæisk parti
Irland er (næsten) klar til ny folkeafstemning, der er sat til oktober 2009


 BRUXELLES - Der var ikke så mange journalister og interesserede, som de havde håbet. Der var tomme pladser, og stemningen var ikke helt så triumferende, da den irske EU-modstander Declan Ganley lancerede sit parti Libertas på et pressemøde i Bruxelles i går.
"Libertas er en ny politisk bevægelse, der vil kæmpe for mere demokrati, større gennemskuelig og for at politikere kan blive holdt ansvarlige for deres beslutninger", sagde Ganley.
Libertas agter at opstille kandidater i alle EU-lande ved det kommende Europa- parlamentsvalg til juni. De vil "gøre parlamentsvalget til en folkeafstemning om Lissabon-traktaten", siger Ganley.
Kilder i Libertas oplyser over for Information, at Libertas er i samarbejde med ledende EU-modstandere i blandt andet danske JuniBevægelsen.
Formålet med partiet er - ifølge Ganley - give vælgerne i de forskellige lande en modvægt til eliten.
" Den irske regering og de magtfulde kræfter i den europæiske elite i Bruxelles viser foragt for det irske folks demokratiske beslutning om at forkaste Lissabon-traktaten", sagde Ganley.
På et spørgsmål om en ny folkeafstemning om EU's forfatningstraktat i Irland svarede Declan Ganley
"Ikke én eneste sætning vil blive ændret i traktaten. Der vil blive tilføjet nogle juridisk tomme protokoller for at narre befolkningen. Det prøvede de med franskmændene og med hollænderne, og nu prøver de det med irerne. Det er på tide, at de stopper med at mobbe vælgerne", sagde Ganley.
Britiske konservative
Der er spekulationer om, at den tjekkiske præsident, Vaclav Klaus, vil støtte partiet. Ganley har allerede rekrutteret en højtdekoreret britisk soldat. 
Og Ganley forventer, at partiet vil klare sig specielt godt i Storbritannien.
"Gordon Brown løb fra et løfte om at holde en folkeafstemning. Det har de britiske vælgere ikke glemt", siger han.
Paradoksalt nok kan den store taber i Storbritannien blive det ligeledes EU-skeptiske konservative parti. 
"Mange konservative vælgere i Storbritannien vil sandsynligvis benytte muligheden for at vise deres modstand mod EU ved at stemme på Libertas," vurderer den konservative avis The Daily Telegraph.
Den irske regeringschef, Brian Cowen, fremlagde på et lukket møde i går sit lands overvejelser vedrørende Lissabon-traktaten. 
Og de øvrige lande tilkendegav tilslutning til en række særordninger om beskatning og neutralitet. Ifølge det franske nyhedsbureau AFP vil der blive holdt en ny irsk folkeafstemning til oktober 2009. 
Traktaten kan ikke træde i kraft, før den er ratificeret af alle EU-medlemslande. 
Irland er det eneste land der sender traktaten til folkeafstemning.


