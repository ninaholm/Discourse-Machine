Militær jagter bander i Rio's slumbyer
Værtskabet for VM i fodbold i 2014 og for OL i 2016 forpligter: Brasilien har nu indsat militæret i skånselsløse bestræbelser på at komme slumbyernes kriminelle bander til livs


 RIO DE JANEIRO — Før daggry søndag iværksatte over 3.000 soldater den hidtil mest omfattende razzia i Brasiliens største slumkvarter, Rio de Janeiro-favelaen Rocinha, for at fordrive de stærkt bevæbnede bandemedlemmer, som holder til her.
Razziaen var endnu et led i den vedvarende indsats for at rydde ud, således at Rio i 2014 kan stå klar til at påtage sig VM-værtsbyforpligtelser og i 2016 olympiske ditto uden at føle sig skæmmet af sin lovløse underverden. Klokken fire om morgenen rullede pansrede mandskabsvogne ind i den gigantiske bjergside-slumby, imens helikoptere med snigskytter i skudsikre veste kredsede over de røde murstensboliger på udkig efter bevæbnede mænd.
Ingen modstand
Beboerne havde hængt bannere med slagord om 'fred' ud fra deres altaner og vinduer, og specialstyrkerne mødte da heller ingen modstand, da de rykkede ind i slumkvarteret forbi gyderne med tilskoddede butikker, omstrejfende hunde og dynger af affald.
Klokken syv kunne politichef Alberto Pinheiro Neto meddele, at hans styrker havde taget kontrol med den labyrintiske slumby, der siges at være hjemsted for mellem 70.000 og 200.000 brasilianere, og to andre nærliggende slumkvarterer.
I de følgende timer fortsatte Huey-helikoptere dog med at afpatruljere luftrummet over slumbyen, imens hundredvis af soldater rykkede fra gyde til gyde i jagten på narkotika, våben og mistænkte.
Appel til kvinderne
Lederen af Rios civile politi, Martha Rocha, opfordrede Rocinhas kvindelige beboere til at bistå den brasilianske regering med 'pacificeringsaktionen' forud for VM og OL.
»Jeg vil gerne appellere til alle mødre, bedstemødre, tanter, døtre og søstre,« sagde Rocha, den første kvinde til at besætte så højt et politiembede:
»Sørg for at fortælle os, hvor narkotikaen, våbnene og smuglerne er.«
The Guardian var med, da medlemmer af Brasiliens føderale antinarkopoliti ransagede privatboligen tilhørende Sandro Luiz de Paula Amorim, der siges at være en ledende narkoboss fra Rios ADA-fraktion — han kendes bedre under sit øgenavn 'Peixe' eller 'Fisken'. I 'Fiskens' forværelse fandt de riffelviftende politifolk en kopi af Sun Tzus Krigskunsten, en minibar fyldt med miniature flasker med Tanqueray gin og et kæmpe, blåligt oplyst akvarium fyldt med eksotiske fisk. Et lille skilt på akvariet advarede: 'Slå ikke på glasset!' »Der lugter af fisk her,« sagde en af betjentene, imens hans kolleger med specialtrænede hunde gennemsøgte den påståede gangsters treetagers palæ i hjertet af Rocinha.
På anden etage konstaterede politiet, at 'Fisken' havde både solterrasse og swimmingpool. Otte pølser og fire oksesteaks var lagt frem til optøning på grillen ved siden af poolen. Ved siden af, i soveværelset, fandt agenterne en flisebelagt jacuzzi og en babys tremmeseng. Én officer stak sin AK-47 ned i 'Fiskens' dyne: Den var sort og hvid med tegneseriehjerter indeholdende ordene: »Jeg elsker dig«, » Je t'aime«, » Ich liebe dich«. I badeværelsets håndvask lå en flaske Listerine-mundskyllevæske og en flakon med Paco Rabanne XS-parfume.
'Fisken', som siges engang at have været chef for Rios Sao Carlos-slumkvarteret, som blev 'pacificeret' tidligere på året, blev anholdt, da han forsøgte at flygte Rocinha, eskorteret af en gruppe korrupte politifolk.
© The Guardian og Information
Oversat af Niels Ivar Larsen

