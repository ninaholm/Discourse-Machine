Pres på Merkel før flygtningevalg
De etablerede partier ser ud til at få gedigne vælgerlussinger, når tre tyske delstater søndag vælger nye parlamenter i et valg, der er stærkt præget af kansler Merkels flygtningepolitik. Information har besøgt en af de byer, hvor højreskreddet bliver særligt markant
Ifølge spidskandidat for AfD, André Poggenburg, bør den maksimale grænse for antal flygtninge i Tyskland være nul.


 Det er ét parti der særligt præger valgkampene i de tre tyske delstater, hvor vælgerne i morgen afgiver deres stemme. Det er det tyske højrenationale og flygtningefjendtlige parti, Alternative für Deutschland (AfD) der efter al sandsynlighed får komfortable sejre i tre delstater som en reaktion på kansler Merkels flygtningepolitik, som partiet mener, er helt forkert. I de sydvestlige delstater Baden-Würtenberg kan partiet få 13 procent, og Rheinland-Pflalz 9 procent, mens tilslutningen topper i den østlige delstat Sachsen-Anhalt, hvor op mod 19 procent af vælgerne ifølge meningsmålinger vil stemme på partiet.
Derimod bliver det svært for de etablerede partier. Begge regeringspartier, SPD og CDU, taber samlet terræn, siger politikprofessor Andrea Römmele fra Hertie School of Governance i Berlin.
»Selv om CDU kommer til at lide med ringere valgresultater, og selv om kansler Merkel også på en måde er på valg, så er det et dilemma, at nogle af spidskandidaterne ude i delstaterne har forsøgt at distancere sig fra Merkels flygtningepolitik. Fordi de samtidig er et bevis på, at man får klaps, hvis man begiver sig væk fra Merkels linje,« siger Andrea Römmele til de internationale journalister i Berlin om den svære balancegang, som et tysk delstatsvalg også er for de politikere, der langtfra kun skal tale delstatspolitik. Mange af de lokale emner er slet ikke til debat, mens den landspolitiske stemning for tiden vejer tungt.
