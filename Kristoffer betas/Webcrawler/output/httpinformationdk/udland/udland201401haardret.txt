Hård retorik skader EU-samarbejde
Da eurokrisen var på sit højeste, var avisforsiderne og politikernes udtalelser fulde af hård retorik og snak om ’dovne grækere’. Nu fyger ukvemsordene igen, denne gang fra vest mod øst, og det kan skade EU-samarbejdet, mener eksperter
 
	Magdalena Moren: Arbejder i firmaet Accenture i Warszawa. Har tidligere læst og arbejdet i Danmark.


 
	Udsolgt! Fly og busser fuldt bookede af rumænere og bulgarere med kurs mod Storbritannien.«

	Daily Mail-artiklen – en opfølgning på reportagen »I januar vil det eneste, der er tilbage, være en ged« – er måske nok en af de mere aggressive i debatten om ophævelsen af de restriktioner, der i syv år har forhindret rumænere og bulgarere i at søge arbejde i en række EU-lande, blandt andet Storbritannien og Tyskland.

	Men den EU-kritiske tabloidavis er langtfra en enlig stemme i debatten om konsekvensen for Vesteuropa af ophævelsen af restriktionerne for bulgarere og rumænere fra den 1. januar.

	Også seriøse medier i Storbritannien, Holland, Tyskland, Østrig og andre vesteuropæiske lande – og ikke mindst samme landes politikere – har frem mod og siden årsskiftet angrebet de fattigere EU-naboer i hidtil uhørte vendinger.

	Den britiske premierminister har lovet at »slå ned på« EU-immigranter, der er »motiveret af højere offentlig bistand« og har krævet ændringer »i retten til fri bevægelighed« inden for EU for at forhindre såkaldt »velfærdsturisme«. En konservativ kollega i Westminster mener, at landet »importerer en bølge af kriminalitet fra Rumænien og Bulgarien«.

	Kort før årsskiftet hastegennemførte det britiske parlament en lov, der indfører restriktioner i forhold til nye EU-immigranters ret til offentlig hjælp i de første tre måneder samt gør det lettere at sende dem retur, hvis de ikke finder arbejde.

	I Tyskland har CSU – det bayerske søsterparti til Angela Merkels CDU – fremsat en række lignende forslag til stramninger, der skal gøre det sværere for rumænere og bulgarere at få adgang til landets velfærdssystem under sloganet: »De, der snyder, skal ud.«

	Elmar Brok, medlem af EuropaParlamentet for CDU, har på samme måde krævet, at EU-migranter, der kommer udelukkende for »at hæve arbejdsløshedsunderstøttelse, børnepenge og sundhedsforsikring, skal sendes hjem hurtigst muligt«.

	»For at undgå genindrejse bør vi tage fingeraftryk,« tilføjede han.

	Som reaktion beskyldte den rumænske premierminister, Victor Ponta, Elmar Brok for at have en »nazitankegang«.

	Retorikken bekymrer politiske iagttagere.

	»Vi har set en stigning i den populistiske retorik blandt mainstreampartier som det bayerske CSU og de britiske konservative. Den retorik så vi også, da eurokrisen var på sit højeste, og hvor det var Grækenland og andre sydeuropæiske lande, der stod for skud. Det er en meget farlig udvikling, for det sænker grænsen for, hvad man kan tillade sig at sige,« siger Janis Emmanouilidis, seniorforsker ved tænketanken European Policy Centre i Bruxelles, til Information.

	»Lige nu bliver der sagt ting, som for fem år siden blev anset for at være politisk ukorrekte,« tilføjer han.

	Konstanty Gebert, forsker ved tænketanken European Council on Foreign Relations’ Warszawa-kontor, kalder retorikken for »pinlig og potentielt bekymrende«.

	»Retorikken indikerer, at der eksisterer en dybtliggende tro på, at ’de andre’ – hvad end de kommer fra Syd- eller Østeuropa – er snyltere, og at de er problemet,« siger han over telefonen.

	»Det viser, hvor fragmenteret EU er. Vi tror endnu ikke på, at der eksisterer et ’europæisk folk’, og denne retorik styrker den følelse,« tilføjer han.

	Vrede i Øst

	De vesteuropæiske politikere og mediers kommentarer har ikke overraskende skabt vrede i de øst- og centraleuropæiske lande – og internt i EU – og ført til, at mudderet også er begyndt at flyve den modsatte vej.

	Den bulgarske udenrigsminister, Kristian Vigenin, beskyldte i december briterne for at have »skabt et fuldstændigt uberettiget hysteri ved at udnytte en opdigtet frygt og gøre bulgarere og rumænere til syndebukke, fordi det var det letteste«. Som konsekvens valgte udenrigsministeren at udskyde et planlagt besøg til London samme måned.

	»Vi følte ikke, at atmosfæren var passende,« forklarede Vigenin ifølge bulgarske medier.

	I Polen har det skabt voldsom vrede, at premierminister Cameron har udpeget polakker som et folk, der er kommet til Storbritannien for at nyde godt af landets børnepenge. Den polske premierminister, Donald Tusk, kaldte Camerons fremhævelse af polakker som værende snyltere for »uberettiget og uacceptabel«, mens landets udenrigsminister, Radoslaw Sikorski, gav igen på det sociale medie Twitter:

	»Hvis Storbritannien får vores skatteydere, bør de så ikke også betale deres børnepenge? Hvorfor skulle polske skatteydere subsidiere britiske skatteyderes børn?«

	Også på EU-plan er retorikken blevet kritiseret. EU-Kommissionens vicepræsident, Viviane Reding, kritiserede i sidste uge David Cameron for at tale direkte usandt, når han taler om en »invasion af udlændinge, som kommer til Storbritannien og stjæler job og sociale ydelser«, og den ungarske EU-kommissær Laszlo Andor har beskyldt Cameron for at opføre sig »uansvarligt« og for at »legitimere xenofobi«. Han tilføjede, at den slags retorik kan svække »den europæiske ånd« og »har potentialet til at underminere det europæiske projekt«.

	Konkret har de polske partier Lov og Retfærdighed og Polen Først – begge allieret med de britiske konservative i Europa-Parlamentet – gennem talsmænd ladet vide, at de finder det »ualmindeligt svært« at samarbejde med Camerons parti efter hans kommentarer.

	Boykot af Tesco

	Netop den populistiske retoriks konkrete konsekvenser for samarbejdet i Europa har skabt bekymring internt i EU. Janis Emmanouilidis mener allerede at kunne spore en negativ effekt.

	»Debatten påvirker i høj grad den nationale EU-politik, og det smitter af på europæisk niveau,« siger han.

	»Vi kan allerede se, at det påvirker samarbejdet, fordi det har svækket tilliden mellem medlemsstaterne,« tilføjer han og påpeger, at det er alvorligt, fordi krisen har vist, at der »forenklet sagt er behov for ’mere Europa’«.

	»Men samtidig underminerer denne retorik bestræbelserne på at skabe ’mere Europa’ gennem f.eks. debatten om, hvorvidt retten til fri bevægelighed bør begrænses.«

	Opbygningen af bankunionen mener han er forholdsvis sikker, fordi arbejdet har været undervejs så længe, men »videre tiltag for at styrke det europæiske samarbejde kan blive hæmmet af retorikken.«

	»Politikerne vil tænke: Skal vi virkelig åbne Pandoras æske og måske tale traktatændringer, hvis der hersker en så negativ stemning?« vurderer han.

	Konstanty Gebert mener først, at samarbejdet for alvor vil lide skade, hvis det lykkes vesteuropæiske politikere at ændre konkrete regler.

	»Retorikken i sig selv vil ikke skade samarbejdet, men hvis det for eksempel lykkes Cameron at nægte immigranter offentlig støtte, vil vi se reaktioner i andre lande. For eksempel har der været tale om at boykotte den britiske supermarkedskæde Tesco i Polen,« siger han.

	Hvorvidt kravet om stramninger styrkes eller forsvinder igen, afhænger af, hvor mange rumænere og bulgarere, der i sidste ende dukker op. Indtil videre synes frygten for »en flodbølge« at have været stærkt overdrevet. Da pressen – flankeret af en gruppe politikere – mødte op i lufthavnen i Luton d. 1. januar for at byde første fly fra Rumænien velkommen, blev de noget overraskede: Kun én passager tilkendegav, at han var kommet for at arbejde.

