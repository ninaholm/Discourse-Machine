TIPP – partnerskabet der splitter
En uge i den transatlantiske frihandels tegn i Bruxelles afslører et projekt med stort konfliktpotentiale. Dilemmaet for USA og EU er, hvordan man viser åbenhed og skaber tillid uden at vise sine kort
 
	EU-Kommissionen har svært ved at fastholde, at den transatlantiske frihandelsaftale er en vindersag. I sidste uge var der demonstrationer foran Kommissionens hovedkvarter i Bruxelles


 
	Denne tekst er tilegnet USA’s EU-mission i Bruxelles, der har været så venlig at invitere Informations medarbejder og en håndfuld journalister fra andre europæiske medier på studiebesøg med alt betalt under den seneste uges transatlantiske frihandelsforhandlinger i Bruxelles. Samt desuden tilegnet USA’s Media Hub i Bruxelles, som flittigt følger alle europæiske medier og dagligt sender referater hjem til Washington, og som angiveligt også vil læse, hvad Information skriver om frihandelsaftalen, TTIP.

	Det meste af, hvad amerikanerne fortæller de inviterede journalister, er pr. tradition off the record, endskønt det hverken er kontroversielt eller konspiratorisk. Røbes kan det dog nok, at formålet med at invitere ifølge amerikanerne »ikke er at vinde jer for sagen, men at hjælpe jer til en dybere forståelse« via kontakt til EU’s og USA’s forhandlere og andre aktører i processen frem mod en mulig aftale.

	Og ugen i Bruxelles – solbeskinnet, forårsgrøn og med heftig biltrafik og luftforurening – opleves da heller ikke som hverken hjernevask eller bestikkelse. Til gengæld efterlader den et indtryk af en politisk proces, der for alvor skiller vandene og måske kan være på vej mod konfrontationer, som projektets fædre ikke havde fantasi til at forestille sig for et år siden.

	»Hvorfor har dette ændret sig fra et projekt, som alle kunne enes om i begyndelsen, til noget, der fremkalder stærk kritik og direkte fjendtlige reaktioner i flere EU-lande,« spørger en af EU’s mange forhandlere.

	Man er angiveligt begyndt at modtage truende mails fra borgere, der raser over projektet, og især i Tyskland er det en voldsom og uventet oplevelse at møde vreden i offentligheden, når man som udsendt fra Bruxelles skal fortælle om forhandlingerne.

	»Det er svært at forstå vreden over handelsaftalen i et land, der netop har opnået sin høje grad af velstand ved at eksportere,« siger forhandleren.

	Mobilisering

	Hvad den pågældende formentlig har til gode at høre er, at ngo-repræsentanter fra begge sider af Atlanten i ugens løb holder møder i Bruxelles for at planlægge en optrappet modstand mod TTIP.

	»I juli, når der kommer en ny forhandlingsrunde i Bruxelles, vil vi arrangere en demonstration her, en meget, meget stor manifestation,« siger Mike Dolan, en af dem, der i 1999 organiserede de voldsomme protester i Seattles gader, som bragte WTO’s forhandlinger i byen til standsning.

	I dag er Dolan jurist i jakkesæt og ansat i det store amerikanske fagforbund The Teamsters, som har kastet sig ind i kampen mod TTIP. Han taler med betydeligt dramatisk talent til omkring 75 græsrødder på en kritisk konference i Bruxelles’ centrum om det transatlantiske partnerskab.

	»Den samme bevægelse, som sloges med WTO, lever videre, og den kommer her, og I er en del af den. Vi ses til sommer,« nærmest råber Mike Dolan, og græsrødderne klapper. Allerede dagen efter er der en mindre demonstration mod TTIP foran Kommissionens bygning – og Dolan er på plads som taler blandt nogle hundrede tilhørere.

	Når man pendler mellem græsrøddernes møder og forhandlernes konferencer i Bruxelles, får man denne oplevelse af to uforenelige virkeligheder. To verdener der støder sammen til stor forundring for dem, der har tænkt TTIP som vejen til at skabe transatlantisk vækst, nye arbejdspladser, mere velstand og velfærd. Næsten som en forstørret udgave af det danske drama om DONG-salget, hvor politikerne pludselig fandt sig selv ude af trit med baglandet.

	Transparens

	I den forgangne uge har man gennemført den fjerde forhandlingsrunde om den potentielle handelsaftale, Transnational Trade and Investment Partnership. USA’s chefforhandler Dan Mullaney og hans omfattende stab af forhandlere og assistenter har været i Bruxelles for at mødes med EU’s ditto, Ignacio Garcia Bercero, og dennes hold. Opgaven er at bane vej for en fjernelse af de eksisterende, i forvejen lave toldbarrierer mellem USA og EU samt, så vidt det er muligt, nedbryde såkaldt tekniske handelsbarrierer ved på en række områder at koordinere europæisk og amerikansk lovgivning, godkendelsespraksis m.m.

	Som en af EU’s ledende forhandlere, Denis Redonnet, siger på et af ugens offentlige møder:

	»Vi prøver at opnå en betydelig omkostningsreduktion. Det er essensen af, hvad vi prøver.«

	Hvis det f.eks. måtte lykkes at fjerne al told og 50 pct. af de tekniske handelsbarrierer, vil det ifølge EU-Kommissionens modelberegninger give EU en økonomisk gevinst på 119 mia. euro om året i 2027. Eller 545 euro til hver EU-familie.

	Det aktuelle nøgleord i debatten om forhandlingerne er ’transparens’, åbenhed. Forhandlerne er blevet beskyldt for at ville gennemføre en aftale, der kan gribe markant ind i borgernes hverdag, bag lukkede døre og i dybeste hemmelighed. Netop det var en afgørende grund til, at den multilaterale ACTA-aftale i 2012 mødte intense protester og kuldsejlede. Derfor gør man sig nu de ihærdigste anstrengelser for at vise åbenhed og informere om proces og indhold. Det omfatter f.eks. studieture for journalister, og det omfatter stakeholder-høringer som den, der midt i ugen gennemføres i The Management Centre Europe. Her får repræsentanter for 90 interessenter – industrisammenslutninger, landbrugsorganisationer, fagforbund, forbrugergrupper og miljøorganisationer – hver fem minutter til at præsentere deres syn på TTIP for de transatlantiske forhandlere, der pendler rundt mellem de fire lokaler, høringen afholdes i.

	Delte meninger

	Høringen illustrerer med stor tydelighed, hvor forskellige interesserne og holdningerne er.

	»EU og USA kan skabe den første handelsaftale for folket. TTIP kan blive et instrument for demokratisering af handlen,« siger Hanne Melin, der er politisk strateg hos eBay, det globale e-handelsfirma med 128 mio. brugere.

	Melin mener, at den internationale handel i kraft af køb og salg via internettet er midt i et paradigmeskift, og at den rette transatlantiske aftale kan sikre forbrugerbeskyttelsen under de nye vilkår.

	Felix Neugart er også stærkt positiv. Han er direktør i det tyske industri- og handelskammer, DIHK, og taler på vegne af den europæiske paraplyorganisation Eurochambres, der varetager små og mellemstore virksomheders interesser.

	»En rundspørge blandt 2.200 eksporterende virksomheder i Tyskland – de fleste af dem små og mellemstore – bekræfter, at virksomhederne har meget store forventninger til TTIP. 60 pct. af virksomhederne siger, at en ambitiøs og bred aftale med USA vil være enten vigtig eller meget vigtig for dem,« siger Neugart.

	Et kig i undersøgelsen afslører ikke overraskende, at 40 pct. af virksomhederne finder en aftale »temmelig uvæsentlig«. Måske en afspejling af det, Sabine Erkens, juridisk rådgiver for sammenslutningen af små og mellemstore virksomheder i Europa, UEAPME, konstaterer:

	»Nogle sektorer vil tabe, andre vil vinde.«

	Eller som seniorrådgiver hos tænketanken European Policy Institute, Hans Martens, bemærker på en anden af ugens konferencer:

	»Når toldtariffer og regelforskelle reduceres, vil det blive lettere for små og mellemstore virksomheder at bevæge sig ud på eksportmarkedet, men det bliver også lettere for deres konkurrenter at komme ind.«

	Altså hårdere konkurrence, hvilket er en afgørende del af rationalet bag TTIP. Som det udtrykkes af industriens magtfulde europæiske lobbyorganisation, Business Europe:

	»I tider med tiltagende global konkurrence og med nye økonomier, der vokser hastigt, er EU nødt til at bevæge sig hurtigere for at forstærke sin konkurrenceposition.«

	»TTIP sigter mod at fjerne eller markant reducere de barrierer, der forhindrer produkter i at nå markedet billigere og hurtigere,« lyder Business Europes forventningsfulde udlægning.

	Meget lidt forventningsfulde er til gengæld en række fagforbund, der også leverer fem minutters bidrag på stakeholder-konferencen. Renaat Hanssens, rådgiver hos det belgiske fagforbund ACV-CSC med 1,7 mio. medlemmer, gør opmærksom på, at USA i modsætning til EU kun har ratificeret to af de otte grundlæggende konventioner om arbejdstagerrettigheder m.m. fra FN’s International Labour Organization, ILO. Det skaber bekymring for, hvad et transatlantisk indre marked kan betyde af pres på mindsteløn, arbejdstid og rettigheder i Europa og dermed for graden af ulighed.

	Hanssens henviser til IMF’s studier om betydningen for økonomien af at mindske uligheden og konkluderer:

	»Det er ikke handelsliberalisering, men reduktion af indkomstuligheden, der vil vise sig at være den gyldne vej ud af økonomisk stagnation.«

	Hans skeptiske konklusioner gentages under høringen af repræsentanter for østrigsk og svensk fagbevægelse. Og i tysk presse har formanden for det store forbund IG Metall med 2,4 mio. medlemmer, Detlef Wetzel, forleden forlangt TTIP-forhandlingerne afblæst.

	Og i USA har altså nationens største forbund, The Teamsters, blæst til modstand mod TTIP.

	Helt anderledes ser det ud for en koalition af industriorganisationer, Business Alliance for TTIP, der foruden Business Europe bl.a. tæller AmCham, Eurochambres og UEAPME.

	»TTIP er det optimale redskab til at bringe den transatlantiske økonomi tilbage på sporet mod bæredygtig vækst. Det er en mulighed for erhvervslivet såvel som for de 800 mio. forbrugere, der vil få glæde af et bredere udvalg af produkter og service af høj kvalitet, samtidig med at man drager fordel af det højeste niveau af sikkerheds- og miljøstandarder,« hedder det i en fælleserklæring fra koalitionens medlemmer til den aktuelle forhandlingsrunde.

	Amerikanske bøffer

	Andetsteds på stakeholder-høringen taler man landbrug, fødevarer, gmo’er, forbrugerbeskyttelse. Såvel EU’s som USA’s forhandlere har igen og igen gennem processen forsikret, at aftalen ikke vil svække forbrugerbeskyttelsen, sænke miljøstandarden eller påvirke parternes frirum til at lave fremtidig lovgivning på disse områder.

	»For at være fuldstændig klar: TTIP vil ikke ændre de demokratiske valgmuligheder. Det handler ikke om deregulering. Mennesker vil stadig blive beskyttet,« skriver Kommissionen f.eks. på sin hjemmeside. Og tilføjer specielt om gmo:

	»Den grundlæggende EU-lov om gmo’er vil ikke indgå i forhandlingerne og vil derfor ikke blive ændret som resultat af dem.«

	Men nogle forlanger forandring. På høringen f.eks. John Brook, direktør i US Meat Export Federation.

	»EU-Kommisionen siger igen og igen, at europæiske forbrugere ikke ønsker at få muligheden for at vælge kød produceret med brug af vækstfremmere. Er der nogen, som nogensinde har mødt en europæer, der har været i USA og ikke spist kød? Alle taler henført om den oplevelse, det er at have spist i et amerikansk steak house,« siger John Brook og slutter sit indlæg med en appel om større markedsadgang og lige vilkår for kødproducenter på begge sider af Atlanten, herunder samme adgang til ’ny teknologi’ for europæiske landmænd, som amerikanske i dag har.

	Helt modsat er budskabet fra Katherine Ozer fra organisationen af mindre landmænd i USA, National Family Farm Coalition, som er skeptisk over for gmo, væksthormoner, klorvaskede kyllinger m.m.

	»Vi har set, hvordan landmænd i EU har kunnet holde fast i vigtig lovgivning, som vi også gerne vil have, men som trues af TTIP og de store virksomheders appel om harmonisering til laveste fællesnævner,« siger hun.

	Dilemmaet

	Ved fjerde forhandlingsrundes slutning fredag holder USA’s Mullaney og EU’s Bercero et fælles pressemøde i Kommissionens hovedkvarter. De understreger, at man gør gode fremskridt, men endnu er i en tidlig fase og derfor ikke kan sige meget konkret.

	»Indledende udveksling af tilbud« om reduktion af toldsatser, »forberede grundlaget for skriftlige forslag« om fødevaresikkerhed, »undersøge vejene« mod større reguleringsmæssig overensstemmelse, »udvikle innovative tilgange« til spørgsmål om energi- og råvarehandel, miljø og arbejdsforhold m.m. – det er den type formuleringer, chefforhandlerne ser sig i stand til at levere til pressekorpset i Bruxelles.

	Og det er dilemmaet. Trods ihærdige anstrengelser og mange initiativer for at leve op til kravet om ’transparens’ vil man på grund af forhandlingernes følsomme karakter længe endnu og måske helt frem til målstregen en gang næste år være ude af stand til at indvie offentligheden i de konkrete tekster og de faktiske uenigheder mellem USA og EU. Man understreger, at EU-landenes regeringer løbende bliver orienteret om substansen og taget i ed, ligesom medlemmer af Europa-Parlamentets handelskomité under fortrolighed kan læse med. Men man kan ikke dele de konkrete tekster med offentligheden, før aftalen er færdig.

	Så EU-Kommissionen og USA’s regering er henvist til at forklare, forklare og forklare om en aftales overordnede værdi for vækst og beskæftigelse og om, at den ikke vil undergrave miljø, fødevaresikkerhed, forbrugerbeskyttelse etc. Stærkt kompliceret stof, som alene i kraft af omfanget og den teknokratiske substans kan afskrække folk. Over for kritikernes enkle budskaber om klorkyllinger, suspekte tribunaler og favorisering af storkapitalen, der kan rummes på en løbeseddel.

	»Den største udfordring for dette projekt er offentlighedens bekymring og misforståelser,« siger Christian Leffler, chef for Amerika-afdelingen i European External Action Service, EU’s udenrigsservice.

	Tiden vil vise, om borgerne ikke forstår projektet eller bare ønsker sig noget andet af fremtiden.

