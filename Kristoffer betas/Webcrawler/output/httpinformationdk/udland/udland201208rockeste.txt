Man skal rocke for at stemme
Unge amerikanere skal lokkes med musik til at indskrive sig i valgregistre og gå ud at stemme. Det sørger gruppen Rock The Vote for. Under det første stop på en turné startet tirsdag på et college i Florida blev 75 nye vælgere registreret, og 120 flere forpligtede sig til at stemme 6. november
Bandet Far East Movement optræder på det lille katolske college St. Leo i Tampa. ’Det drejer sig om at forbinde de unge med musikken og valgprojektet, og det fungerer,’ siger bandets leder til Informations udsendte medarbejder.


 Gabrielle Bell, eller bare Gabi, har taget et par dage fri fra sit arbejde og står under en baldakin i ly for den stikkende sol og de tropiske regnbyger på det lille katolske college St. Leo, der ligger nord for Tampa, Florida, værtsby for den Republikanske partikongres i 2012.
Sammen med en snes andre unge frivillige floridianere hjælper Gabi den nationale partiuafhængige organisation Rock The Vote med at indskrive studerende i valgregistret, så de kan få lov at stemme til præsidentvalget i november.
»Det er frygteligt, men der er så mange unge mennesker i USA, der ikke tænker over, hvor vigtigt det er at benytte deres stemmeret til at gøre en forskel,« siger hun.
Rock The Vote er officielt en ikke-politisk gruppe. Selv lægger Gabi ikke skjul på, hvor hun står i det politiske spektrum.
»Jeg er demokrat, og det skyldes ikke mindst, at jeg går stærkt op i at beskytte kvinders rettigheder, som vil blive stampet under republikanernes fødder,« siger Gabi, der er 25 og på udkig efter et fast arbejde. Hun blev færdiguddannet på University of South Florida i Tampa i 2011.
Levende musik
Volontørerne har taget opstilling foran en bygning på det katolske universitet, der huser en boghandel og et cafeteria. I en tilstødende sal giver det landskendte band Far East Movement koncert. De optrådte sidste vinter i Danmark. Masser af unge flokkes om bandets medlemmer efter det sidste nummer. Især kvinderne vil fotograferes med de populære musikere.
Orkestret var en af de første optrædende, da Rock The Vote lancerede en landsdækkende kampagne på universiteter for at indskrive studerende i valgregistre og give dem mulighed for at stemme under valgkampen i 2007-08.
»Dengang var vi ikke så kendte, så Rock The Vote gav os en platform. Nu betaler vi tilbage og prøver at finde tid mellem turneer til at optræde gratis på colleger,« siger Kev Nish, leder af Far East Movement.
»Det drejer sig om at forbinde de unge med musikken og valgprojektet, og det fungerer,« forklarer han på vej ud af bygningen.
Kev Nish er ledsaget af en storsmilende afrikansk-amerikansk sexbombe klædt i de mest stramtsiddende bukser set den eftermiddag på St. Leo University, hvor benediktinermunke fra et nærliggende kloster til daglig underviser.
Lokkemad
Levende musik i universitetsparker og promovering af nye videospil og nye teknologiske tingester virker som en magnet på de unge. Når de er blevet fanget af Rock The Votes’ lokkemad, spørger en repræsentant dem, om de er registreret til at stemme.
»Der findes ingen bedre måde at tiltrække de unge på,« siger Michelle Clark. Hun er ansat i organisationen med ansvar for en turné i de næste par uger til universiteter i staterne Georgia, North Carolina, Virginia, Pennsylvania og New Jersey.
»Vi bliver nødt til at være en del af de unges verden og byde dem indenfor i et miljø, de føler sig afslappet i. Det er uligt lettere for dem at stoppe et kort øjeblik, lytte til musikken og så bruge et par minutter til at udfylde en formular end selv at skulle gå hen til kommunekontoret eller bruge internettet,« forklarer Clark.
På St. Leo University har gruppen opsat seks baldakiner med produkter, de laver fremstød for, på vegne af virksomheder, der som tak yder bidrag til Rock The Votes budget.
Kelly Chersow, 26 og nyudklækket historiker fra University of South Florida i Tampa, står og fremviser nogle nye virkelig ’cool’ høretelefoner fra selskabet Soul Head Phones.
»Jeg er voluntør, fordi det er enorm vigtigt, at unge har mulighed for at stemme,« siger hun.
Kelly bedyrer, at hun er partiuafhængig, og at hun endnu ikke har afgjort med sig selv, hvem hun vil stemme på – Barack Obama eller Mitt Romney. Hendes far er republikaner.
Nyt videospil
Under en anden baldakin promoverer en fyr et nyt videospil – Assassins Creed – der ifølge ham vil revolutionere måden, man leger med video på.
»Det er en sensation. Som spiller kan man antage en krigers identitet og føre ham rundt på slagmarken, tilbage på basen, ind i soldaternes barakker og i kantinen,« siger han.
Under den sidste baldakin kan man se brudstykker af en ny dokumentarfilm, der handler om, hvordan det private fængselsvæsen i nogle delstater udbytter de indsatte økonomisk. Helt specifikt er temaet de uhørt høje telefontakster, som fanger bliver opkrævet for at ringe til deres familie og advokat fra fængslet.
Filmen kunne have handlet om en anden uretfærdighed. I Florida og de fleste sydstater mister voldelige forbrydere deres stemmeret, så snart de er blevet kendt skyldige. De kan aldrig få denne ret tilbage, heller ikke selv om de slipper ud af fængslet.
Indtil 2007 gjaldt denne regel også for ikkevoldelige ansatte, men den daværende republikanske guvernør Charlie Christ – der i dag støtter præsident Obama – fik loven ophævet.
Tilbageskridt i Florida
Den nuværende republikanske leder af Florida, Rick Scott, en Tea Party-politiker med baggrund i den private sygesikringsbranche, har med støtte fra det lokale parlament i hovedstaden Tallahassee for nylig fået vedtaget nye restriktive valgretslove.
En af dem eliminerer et tidligere statut, som tilbagegav fanger deres stemmeret automatisk efter afsonet straf. Nu skal de vente i fem år, inden de sender en ansøgning, der bliver behandlet af et særligt udvalg. Forløbet kan strække sig over flere år.
De republikanske lovgivere har endvidere begrænset det tidsrum, i hvilket vælgerne kan stemme inden valgdagen fra to uger til fire dage.
»I 2008 havde lovgiverne afsat to uger i håbet om, at det ville give traditionelle republikanske vælgere mere tid til at stemme, mange af dem er i militæret og muligvis ude af Florida på valgdagen,« fortæller Steven Lasker, der arbejder med at promovere produkter, og som tirsdag var voluntør hos Rock The Vote.
»Men så viste det sig, at det i stedet var mindretalsvælgere – især sorte – der benyttede det 14 dage lange tidsrum før valget til at stemme, og det hjalp Obama til at vinde. Så nu er det blevet rullet tilbage til 4 dage,« siger Lasker.
ID-kort afvises
Men guvernøren og de Republikanske lovgivere afviser den påstand og anfører, at årsagen til de færre valgdage udelukkende er af hensyn til at spare penge i en stat, som er hårdt ramt af den økonomiske krise.
Den nye valgretslov i Florida kræver også, at uafhængige grupper som Rock The Vote skal indlevere ansøgninger om registrering af vælgere inden for 48 timer. I modsat fald vil gruppen skulle betale en bøde. Resultatet er, at flere grupper har måttet opgive deres arbejde.
Det forudses, at færre unge vælgere vil stemme til dette præsidentvalg end i 2008. En årsag er, at et dusin republikanske stater har indført krav om personlig dokumentation ved valgstedet, og at mange studerende ikke har kørekort. I fire stater vil man oven i købet afvise studerende, der fremviser et gyldigt id-kort udstedt af deres universitet.
I 2008 vandt Obama dobbelt så mange stemmer fra unge mellem 18 og 30 som John McCain.

