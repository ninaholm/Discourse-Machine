Obama lukker Guantánamolejren
Guantánamofangelejren i Cuba skal lukkes inden for et år, beordrer USA's nye præsident, Barack Obama. Det samme skal ske med alle CIA-fængsler i udlandet.


 USA's præsident, Barack Obama, gav torsdag ordre til, at Guantánamofangelejren lukkes inden for et år, og at torturlignende forhørsmetoder af terrormistænkte stoppes. 
 Kort efter ordren om Guantánamo-lukningen, offentliggjorde præsidenten ligeledes, at alle den amerikanske efterretningstjenesters fængsler i udlandet, hvor der er blevet rapporteret om torturudøvelse, skal lukkes. 
 Dermed foretager Obama en kovending i forhold til sin umiddelbare forgænger i Det Hvide Hus, George W. Bush.
 Lukningen af fangelejren i Cuba, hvor terrormistænkte har været spærret inde i årevis uden en retssag, vil opfylde et løfte, som USA's nye præsident afgav under sin valgkamp. Det vil samtidig betyde et stort skift i den måde, som USA behandler al-Qaeda- og Taliban-mistænke på.
 Det fremgår ligeledes af det dekret, som Obama underskrev i Det Hvide Hus, at Obamas regering vil indlede en øjeblikkelig undersøgelse af, hvad USA skal stille op med de fanger, der sættes fri, når lejren lukkes. 
 - Den besked vi sender ud til hele verden er, at USA har i sinde at fortsætte den vedvarende kamp mod vold og terrorisme. Vi vil gøre det vagtsomt, vi vil gøre det effektivt, og vi vil gøre det på en måde, der er i overensstemmelse med vores værdier og vores idealer, sagde præsident Obama, da han underskrev ordren.
 - Jeg tror, at det amerikanske folk forstår, at - som jeg sagde ved min indsættelse - vi ikke vil fortsætte et urigtig valg mellem vores sikkerhed og vores idealer, forklarede Obama.
 Præsidenten kom dog ikke med en endegyldig løsning på, hvad man skal gøre med de terrormistænkte, der har siddet i det omstridte fængsel gennem en lang årerække. Flere af disse er aldrig blevet stillet for en dommer. Det er derfor uvist, om de skal løslades eller dømmes i USA. Det vil en undersøgelse i løbet af det næste stykke tid fastslå.
 Hvis fangerne skal løslades, har en række europæiske lande sagt, at de er villige til at tage i mod enkelte af de indsatte. Det gælder blandt andet lande som Portugal, Tyskland og Frankrig. 
 I Danmark er det hovedsageligt en samlet opposition til venstre for midten, som ønsker at hjælpe den amerikanske præsident. 
 - Udgangspunktet er, at Guantánamofangerne er amerikanernes ansvar og problem. Men hvis EU får en henvendelse fra præsident Obama og i fællesskab beslutter at hjælpe USA af med nogle af de strandede fanger, synes jeg også, at Danmark skal hjælpe med at løse problemet, hvis vi bliver spurgt, har De Radikales udenrigsordfører, Niels Helveg Petersen udtalt til Politiken.
 Guantánamofangelejren, der stadig indeholder mere end 240 terrormistænke, blev af Bush-regeringens mange kritikere set som symbol på krænkelse af menneskerettigheder samt brud på den amerikanske forfatning.
 Mere end 800 mennesker har været fængslet eller afhørt i lejren, siden den blev åbnet den 11. januar 2002. 
