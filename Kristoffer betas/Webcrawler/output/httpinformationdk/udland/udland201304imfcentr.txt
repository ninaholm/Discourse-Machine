IMF: Centralbanker kan blive for store
Mere og mere magt bliver i disse år koncentreret i Den Europæiske Centralbank og andre centralbanker som led i krisestyringen i og uden for eurozonen. Nu advarer IMF om, at centralbankerne kan blive for magtfulde


 Centralbankerne i Europa, USA og andre steder i verden har været centrale spillere i krisestyringen som følge af finanskrisen og krisen i eurozonen. Især Den Europæiske Centralbank (ECB) har i de seneste år spillet en stadig større rolle – en rolle, der for nylig blev endnu mere omfattende, da banken blev udpeget til også at varetage jobbet som det nye fælleseuropæiske banktilsyn for eurozonens banker.
Den tendens – der kan føre til, at andre krisestyringsredskaber kommer under centralbankernes tag – får nu IMF til at advare om, at ECB og andre centralbanker risikerer at blive for store og magtfulde i fremtiden.
»Ønsker vi rent faktisk at give en uafhængig centralbank retten til at fastsætte lån til værdi-forholdet (som bruges af kreditforeninger, red.) uden nogen kontrol fra politiske instanser? Vil det ikke føre til et demokratisk underskud på en måde, hvor en centralbank bliver for magtfuld,« spurgte IMF’s Olivier Blanchard i en paneldiskussion på London School of Economics mellem nogle af veteranerne fra finanskrisens frontlinje – den amerikanske Federal Reserves Ben Bernanke, den afgående Bank of England-direktør Mervyn King og andre topøkonomer.
Blanchard påpegede, at det kan »give god mening« at samle krisestyringsredskaberne under samme tag, men tilføjer, at det ikke vil være problemløst for centralbankerne selv.
»Hvis man giver centralbanker dette meget større ansvar og sæt af redskaber, så bliver spørgsmålet om centralbankernes uafhængighed meget vanskeligere,« sagde IMF’s cheføkonom i debatten, der havde overskriften Hvad bør økonomer og politikere lære af finanskrisen.
ECB’s roller
Den amerikanske centralbankdirektør, Ben Bernanke, sagde, at han ikke mente, at man »fuldstændig kan adskille centralbankvirksomhed og finansiel regulering«. Men Alex Weber, tidligere præsident for Deutsche Bundesbank og i dag bestyrelsesformand for banken UBS, var enig med sin kollega fra Den Internationale Valutafond i, at der er risici ved at give centralbanker – som ECB – den magtfulde rolle som banktilsyn. Både for samfundet og centralbankerne selv.
»Centralbanker kan ikke løse dybere strukturelle problemer. De kan købe tid … men jeg mener, at centralbankerne omhyggeligt bør overveje, om disse roller ikke vil give større problemer i fremtiden,« sagde Weber, der erklærede sig uenig i valget af Den Europæiske Centralbank som banktilsyn.
»Der er potentielt et problem i at udvide centralbankernes ansvarsområder … der er en fare for, at bankerne kan miste fokus på deres centrale rolle. Det er et komplekst emne. Det er noget, som centralbanker må overveje grundigt, men jeg ville stadig ikke risikere centralbankuafhængighed ved at tage tilsynsrollen,« sagde han.
En central plads
Mens Blanchard sagde, at han er »sikker på, at der er måder at finde en løsning på«, men at »dette alt sammen er emner, vi alle kæmper med og forsøger at forstå og overveje«, mente Weber, at det som et minimum er »vigtigt at studere ulemperne« ved at give centralbanker flere redskaber. Ved at overtage rollen som banktilsyn vil ECB eksempelvis komme til at indtage en »central plads« på finansmarkederne. Det »øger risikoen for, at hvis en centralbank tager fejl, så tager den fejl på tværs af en hel række områder«, sagde han.

