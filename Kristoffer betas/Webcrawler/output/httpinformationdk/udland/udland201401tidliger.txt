Tidligere premierminister Ariel Sharon er død - 85 år
Sharon er død efter næsten otte år i koma, oplyser israelsk militærradio
 
	Ariel Sharon var premierminister fra 2001 til 2006. Tidligere har han været både udenrigsminister og forsvarsminister. Foto: Jim Hollander


 
	Israels tidligere premierminister Ariel Sharon er efter næsten otte år i koma død, 85 år, oplyser israelsk militærradio, pårørende og talsmænd for regeringen.

	»Tidligere premierminister Ariel Sharon er gået bort, 85 år,« skriver en talsmand for premierminister Benjamin Netanyahu på sin officielle Twitterprofil.

	»Han er væk. Han forsvandt, da han besluttede det,« siger Sharons søn Gilad til tv-journalister på Sheba hospitalet uden for Tel Aviv, hvor hans far blev behandlet.

	Sharons tilstand blev stadig forværret i de seneste uger, og Zeev Rotstein, lederen af hospitalet i Tel Aviv, hvor Sharon lå i koma, havde gjort det klart, at Sharon var døende.

	Den tidligere premierminister blev ramt af en kraftig hjerneblødning midt under en valgkamp i 2006, da han var på vej til at blive genvalgt. Lægerne har siden kæmpet for at få Sharon ud af koma.

	Ariel Sharon var premierminister fra 2001 til 2006. Tidligere har han været både udenrigsminister og forsvarsminister.

	Han var i lang tid leder af den højreorienterede og nationalistiske fløj i israelsk politik, efter at han tidligere gjorde karriere inden for militæret og fik ry for at være en af Israels bedste officerer.

	Sharon dannede det engang dominerende Kadima-parti, som blev ledet af moderate folk, der tidligere var medlemmer af det højrenationale Likud-parti.

	Det var Sharon, der ledte de israelske styrker i Sinai-ørkenen med stor succes under Seksdageskrigen, og det var også ham, der førte an i Sinai i 1973.

	I 1982 var han forsvarsminister og arkitekten bag Israels invasion af Libanon. Det var her, at kristne falangister, Israels allierede, myrdede 800 og måske langt flere palæstinensiske flygtninge i Sabra- og Shatilla-lejren i Beirut.

	Sharon har to sønner, Omri og Gilad. Hans kone døde seks år før, han blev ramt af de skæbnesvangre hjerneblødninger i 2006.

