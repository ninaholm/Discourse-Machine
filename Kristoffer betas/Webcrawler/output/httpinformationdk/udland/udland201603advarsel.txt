Advarsel til Assad
Ruslands delvise tilbagetrækning fra Syrien lægger et kraftigt pres på den syriske diktator for at indgå konstruktivt i fredsforhandlingerne, vurderer både danske og internationale eksperter. Men de understreger, at det endnu ikke betyder, at Putin har slået hånden af sin eneste ven i Mellemøsten
Piloter fra det russiske luftvåben klatrer ind i deres fly på Hmeimim luftbasen i Syrien. I går sagde den russiske viceforsvarsminister Nikolay Pankov ifølge BBC, at Rusland trods tilbagetrækningen fortsat vil foretage luftangreb i Syrien.


 En klokkeklar advarsel til Assad. Sådan beskriver både danske og udenlandske eksperter Ruslands overraskende beslutning om at neddrosle sin militære tilstedeværelse i Syrien. Hvor omfattende tilbagetrækningen af de op mod 5.000 russiske soldater og mange bombefly, som Putin har haft udstationeret i Syrien, bliver, er stadig uklart. Men eksperterne er enige om, at beslutningen vil få afgørende betydning for de igangværende fredsforhandlinger i Genève.
»Det er et klart signal til Assad om, at han skal tage fredsforhandlingerne alvorligt og være klar til at indgå de nødvendige kompromisser med oppositionen,« siger Syrien-ekspert Shashank Joshi fra den britiske tænketank Royal United Services Institute (RUSI).
Vurderingen bekræftes af den danske Mellemøst-ekspert Sune Haugbølle fra Institut for Samfund og Globalisering på Roskilde Universitet.
Læs også: Leder: Putin ønsker måske fred denne gang
»Det er klart signal til Assad om, at Rusland ønsker resultater nu,« siger han.
Og det samme mener Syrien-ekspert Julien Barnes-Dacey fra tænketanken Center for European Foreign Relations (ECFR).
