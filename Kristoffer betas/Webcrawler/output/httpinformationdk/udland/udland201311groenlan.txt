Grønlands råstofminister er på charme-offensiv i Kina
Kina er fortsat nøglen til Grønlands fremtid, siger landets råstofminister, der er i Kina for at finde de penge, som skal kickstarte Grønlands råstofeventyr. Men der er mange bejlere til de kinesiske investorer
Furoren var stor, da det sidste år forlød, at kinesiske investeringer og tusinder af kinesiske arbejdere var på vej til at indtage Grønland. Men kineserne kom ikke. Nu er den grønlandske råstofminister taget på messe i Kina for at finde finansiering til de grønlandske undergrundseventyr.


 
	En turisttur til Den Kinesiske Mur? Kunne det måske være interessant, spørger en ældre kineser fra et lokalt rejsebureau. Han er vedholdende i sin salgstale og tvinger et visitkort i hænderne på Jens-Erik Kirkegaard. Grønlands råstofminister afviser høfligt. Han er allerede »fully booked«, forklarer han manden, der har afbrudt hans kaffepause.

	Jo, Jens-Erik Kirkegaard er fuldt optaget på sin igangværende tur til Kina. Og ligesom den ældre kinesiske herre fra rejsebureauet er Jens-Erik Kirkegaard også i det kæmpe Meijiang-kongrescenter i den østkinesiske millionby Tianjin for at gøre folk interesserede i et produkt. I råstofministerens tilfælde er produktet Grønlands undergrund.

	Jens-Erik Kirkegaard er på jagt efter penge, så Grønlands meget omtalte råstofeventyr rent faktisk kan blive til noget. For knap to uger siden underskrev Grønland og det britisk-baserede selskab London Mining en aftale om en jernmine i Isukasia-området 150 km nordøst fra Nuuk. Det vil blive den største mine i Grønland og kan potentielt kaste milliarder af kroner i Grønlands statskasse hvert år. Kort efter sin afrejse til Kina beskrev Jens-Erik Kirkegaard aftalen som et gennembrud og et historisk øjeblik for Grønland.

	Der er dog et problem: Finansieringen mangler. Der skal findes i størrelsesordenen 13-14 mia. kroner, før minen kan åbne. Råstofministeren satser på, at de penge vil komme fra Kina.

	»Hvis vi skal finde risikovillig kapital, tror vi, det skal komme herfra,« siger den 38-årige minister, der tiltrådte sit hverv i april.

	»Det er klart, at Kina som verdens største aftager af f.eks. jern er vigtig for os.«

	Økonomisk uafhængighed

	Kinesiske investeringer skal bruges til at gøre Grønland økonomisk uafhængig af bloktilskud fra Danmark, siger Kirkegaard, og der skal findes en anden indtægtskilde end de rejer og fisk, som i dag udgør 90 procent af Grønlands eksport.

	»Målet er at være økonomisk uafhængig,« siger ministeren.

	»Værdien af de to indtægtskilder vil falde i de kommende år,« siger han om bloktilskuddet og fiskeriproduktionen.

	»Derfor er vi nødt til at finde nye indtægtskilder, og vi skal udnytte de ressourcer, vi har – og det er mineraler.«

	Jens-Erik Kirkegaard regner med, at miner inden for et årti kan overhale fiskeriprodukter som landets største indtægtskilde. London Mining har tidligere stillet i udsigt, at jernminen i Isukasia vil kunne bidrage med over to mia. kr. årligt til Grønlands statskasse – til sammenligning modtager Grønland i dag 3,2 mia. kroner årligt i bloktilskud.

	»Vi er klar til at blive en minenation,« siger Kirkegaard.

	Spørgsmålet er dog stadig, om Kina skal være med til at sikre den udvikling.

	»Det virker, som om der er interesse fra kinesisk side,« siger han. »Men der er ikke indgået konkrete aftaler.«

	Kamp om interessen

	På minemessen i Tianjin er et væld af kinesiske og internationale aktører til stede. Ved den grønlandske stand uddeles postkort, der viser den arktiske nation. Det er som et menukort over mineraler. På næsten hele det grønlandske areal, som ikke er dækket af is, er angivet, hvad Grønland har på menuen for sultne mineselskaber. Nikkel ved Tasiilaq. Aluminium ved Skærgård. Zink ved Citronfjorden. Rubiner ved Aappaluttoq. Det får i hvert fald nogle til at slikke sig om munden.

	»Jeg ser mange muligheder,« siger en repræsentant fra et statsligt mineselskab i den østlige Shandong-provins, da Information viser ham kortet.

	»Hvor er det henne?«

	Der er kamp om at fange de besøgendes interesse på messen, hvor udstillingerne på 26.000 kvadratmeter har alt, hvad en minearbejders hjerte kan begære. Store boremaskiner og små boremaskiner. Pumper. Lastbiler. Røntgenudstyr.

	»Er du interesseret i en cementpumpe,« lyder det fra højre.

	»Vil du se vores magnetiske sorteringssystem,« lyder det fra venstre.

	Der er mobile containerhjem, som med bad og bløde madrasser lover »luksus for minearbejdere«. Ved en stand reklameres for »let arbejdsudstyr«, som dog uheldigvis er ledsaget af et billede af en minearbejder, som er rød i hovedet af at bære tunge jernsveller.

	Forskellige lande har mere eller mindre succes med at tiltrække de besøgende. En farverig sombrero lader ikke til at være et særligt effektivt blikfang for den mexicanske udstilling. Argentinerne har mere succes med kønne piger i fodbold-T-shirts. Der går rygter om, at den australske stand vil tilbyde øl senere på dagen.

	Overdrevet diskussion

	Grønland kan tale med om, at det i et stort felt af bejlere kan være svært at tiltrække interesse fra kinesiske investorer. Sidste år skabte det stor opmærksomhed – og udbredt furore – i Grønland og Danmark, da det forlød, at kinesiske investeringer og tusinder af kinesiske arbejdere nærmest inden for få dage var på vej til at indtage Grønland. Grønlandske politikere udtrykte nervøsitet over, at det kinesiske rykind kunne føre til social dumping, og at grønlænderne ville »miste vores styring af Grønland«. Men intet skete. Kineserne kom ikke. Fra Kinas udenrigsministerium lød det tidligere i år, at diskussionen om kinesiske investeringer i Grønland var »voldsomt overdrevet«, selv om kinesiske medier også havde rapporteret om seriøse forhandlinger mellem kinesiske mineselskaber og Grønland.

	Jens-Erik Kirkegaard mener, at det var pressen, som havde »kørt den kinesiske interesse op til noget, som ikke eksisterede i virkeligheden«. Han siger, at Grønland skal have tålmodighed.

	»Jeg tror, det kommer,« siger han om de kinesiske investeringer. »Kineserne har brug for mineraler.«

	Hans salgstale over for kineserne går blandt andet på, at Grønland med sit stabile demokratiske politiske system og velfungerende retssystem er et sted, hvor aftaler bliver holdt, og som ikke »som andre lande er ramt af optøjer og politiske uroligheder«. Netop det stabile politiske system og retssystemet vil ifølge Kirkegaard også kunne »beskytte« Grønland mod at blive udnyttet af store kinesiske – og andre internationale – mineselskaber, som har vist sig bl.a. at ignorere miljøet og arbejderes rettigheder i andre lande, specielt i Afrika.

	En interessant mulighed

	Over for mulige investorer fortæller Jens-Erik Kirkegaard også, at Grønlands Landsting netop har besluttet at tillade brydning af uran – en beslutning, som potentielt kan skabe uenighed mellem Grønland og Danmark. Den danske regering har både før og efter den grønlandske beslutning understreget, at selv om Grønland kontrollerer sin undergrund, så kan eksport af uran have betydning for udenrigs-, forsvars- og sikkerhedspolitikken og dermed falde ind under den danske regerings kontrolområde.

	Jens-Erik Kirkegaard vil blot sige, at den grønlandske regering – »sammen med Danmark« – vil kigge på, hvordan eksport af uran skal reguleres. At Grønland åbner for udvinding af uran er kun ganske flygtigt blevet nævnt i kinesiske medier, som dog bemærker, at det kan øge Kinas interesse i Grønland. Jens-Erik Kirkegaard siger, at ingen, han har mødt på turen til Kina – hverken fra selskaber eller regering – har kommenteret beslutningen over for ham.

	På minemessen er det imidlertid igen tid for Jens-Erik Kirkegaard at promovere Grønland. Ministre fra Sudan, Serbien, Indien, Peru og en lang række andre lande har været på scenen for at fortælle, hvorfor kineserne netop skal vælge at investere i deres miner. Kirkegaard fortæller, at Grønlands minesektor er »booming«, og der er »store muligheder for samarbejde, specielt med kinesiske selskaber«.

	I hvert fald én tilhører lader til at have fattet interesse. Direktøren for et sydkinesisk mineselskab kommer efterfølgende hen til Jens-Erik Kirkegaard og giver ham sit visitkort. På det står håndskrevet på engelsk: »Vi leder efter leverandører af jern.« Råstofministeren smiler. Det lyder som en meget mere interessant mulighed end det, den ældre herre fra turistbureauet kunne tilbyde.

