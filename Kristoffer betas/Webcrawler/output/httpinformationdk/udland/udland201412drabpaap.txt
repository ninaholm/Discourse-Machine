Drab på politi lammer protestbevægelse
Selv om gerningsmanden var sindsforvirret, er det lykkedes politi og konservative medier at knytte demonstranter til mordet på to politibetjente og derved dæmpe kritikken af politivold mod sorte


 En sindsforstyrret sort mands mord på to politibetjente i New York lige inden jul har med ét lammet en landsdækkende protestbevægelse mod politistyrker, hvis pistoler alt for ofte sidder løst i hylstret, når de støder ind i unge, farvede mænd.
En par dage før jul myrdede Ismaaiyl Brinsley sin kæreste i Philadelphia og kørte til Brooklyn, hvor han skød to betjente gennem sideruderne i en politibil. I en note skrevet før sit selvmord påstod Brinsley, at han ville hævne sidste sommers politidrab på to afroamerikanere, Michael Brown og Eric Garner. I begge tilfælde undlod en storjury at rejse sigtelse mod politiet.
Siden Brinsleys ’henrettelse’ af Rafael Ramos og Wenjian Liu 20. december er de daglige demonstrationer i New York og andre byer blevet indstillet. Politistyrken og dens allierede i medierne, herunder Rupert Murdochs Fox News og New York Post, har i mellemtiden indledt en smædekampagne mod den progressive borgmester Bill de Blasio og den sorte borgerrettighedsforkæmper Al Sharpton.
De Blasio og Sharpton bliver sammen med protestbevægelsen lagt til last for mordet på de to politibetjente.
»Borgmesteren og hans regering har blod på hænderne,« sagde formanden for New Yorks politiforening, Patrick Lynch, i sidste uge. Denne påstand blev gentaget af flere tidligere politikommissærer.
Den angivelige årsag skulle være, at De Blasio havde udtrykt sympati for demonstranterne, efter en storjury undlod at rejse sigtelse mod en politibetjent, der var anklaget for at have stranguleret Eric Garner, som stod på gaden og solgte hælercigaretter. En videooptagelse viste, at betjenten ikke løsnede sit kvælertag, da Garner råbte: »Jeg har åndenød!«
Et yderligere argument fremlagt af fagforeningslederen Lynch er, at borgmesteren efter eget udsagn ofte skal have advaret sin søn, Dante, hvis mor er sort, mod faren ved som sort teenager i New Yorks gader at komme politiet på tværs.
Borgerretighedslederen Al Sharpton har i skarpe vendinger fordømt mordet på de to politibetjente. Han har viet en hel time på tv til at ære Ramos og Liu i sit daglige show på MSNBC, der er rival til Fox TV. Her opfordrede han til en midlertidig indstilling af protestmarcher mod politivold.
Ryggen til borgmester
Men modangrebet fra politistyrken i New York har været ubønhørligt.
Under en mindehøjtidelighed i lørdags blev Ramos æret af vicepræsident Joe Biden, New Yorks guvernør, Andrew Cuomo, og politikommissær William Bratton. I sin tale priste Bill de Blasio byens politi for være »fredsmæglere«. Men uden for kirken viste snesevis af betjente borgmesteren ryggen i foragt.
En lignende episode udspillede sig mandag under en ceremoni afholdt i Madison Square Garden for nyudklækkede betjente i New York, hvor de Blasio i sin tale blev afbrudt flere gange af hujen og fyråb, og seks betjente viste ham deres ryg.
Politikommissær Bratton, der er udnævnt af borgmesteren, har taget afstand fra sine underordnedes fremfærd. Men det synes ikke at have gjort noget synligt indtryk.
Det førte i går – på lederplads i The New York Times – til en uhørt kritik af New Yorks politi.
»Vi ved godt, at borgmesteren aldrig ville sige det, men nogen bliver nødt til at mande sig op: Politistyrken kaster hele sin troværdighed over bords, får et blakket ry og mister al den respekt, den har anskaffet sig ved at udvise foragt for byens borgmester og have ondt af sig selv,« hedder det.
Avisen advarer politistyrken mod en lignende »skammelig opførsel« under en mindehøjtidelighed for afdøde betjent Liu på søndag.
På den anden side af det politiske spektrum er demonstrationerne mod politivold næsten gået i stå, mens politiet og politiske ledere i hele USA ærer de to faldne betjente.
I det allerfattigste kvarter i New York, East New York, kom det dog til et mindre protestoptog i sidste weekend med 200 deltagere til minde om Akai Gurley, en sort og ubevæbnet mand, der blev dræbt på en mørk opgang i et socialt boligbyggeri.
Tilsyneladende skød betjenten blot af frygt – uden at være på jagt efter en kriminel. Gurley havde aldrig været på tværs af loven.
En af arrangørerne af optoget, Kirbie Joseph, sagde til The Washington Post:
»Hvert døgn bliver en person dræbt i USA af en politibetjent, en myndighedsperson eller en selvbestaltet vagtmand, og der er ingen, der bremser dem. Det fortsætter ufortrødent, så vi kan ikke bare holde inde med demonstrationer.«
Meget tyder på, at borgmesterens og Al Sharptons strategi med bevidst at holde lav profil kan styrke radikale røster i protestbevægelsen mod politivold.
»Sharpton repræsenterer ikke os. Al hans snak om, at unge sorte mænd bare skal klæde sig ordentlig på og få en uddannelse beskytter ikke vores brødre og søstre mod politiet,« siger Erica Maye, en talskvinde for protestgruppen Freedom Side, til Washington Post.
»Selv når vi afroamerikanere gør alt, hvad samfundet forventer af os, bliver vi af politiet opfattet som suspekte. Vi udsættes stadig for vold.«

