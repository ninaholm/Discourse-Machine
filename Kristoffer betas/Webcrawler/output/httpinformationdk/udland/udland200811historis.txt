Historisk sejr til Obama
Demokraten Barack Obama vandt klart det amerikanske valg og bliver landets første farvede præsident. Hans partifæller står til at udbygge flertal i Kongressen


 USA skrev tidligt onsdag historie ved at få den første ikke-hvide præsident nogensinde. Den foreløbige optælling af stemmer bekræftede, at den farvede Barack Obama var på vej mod komfortabel valgsejr.
Triumfen var baseret på hans favnende personlighed, hans program om forandring efter otte år med den republikanske præsident, George W. Bush, som blev stedse mere upopulær, og hans fintunede valgkamp med kolossal mobilisering af økonomiske og menneskelige ressourcer.
Obamas republikanske rival, John McCain, førte de sidste uger - sine 72 år til trods - en livskraftig, om end ujævn kampagne for et comeback, som aldrig materialiserede sig.
Da McCain indså, at nederlaget var uafvendeligt, ringede han og lykønskede Obama, som gjorde sig klar til at feste sammen med titusinder, måske hundredtusinder af mennesker i en park i hjembyen Chicago.
Samtidig med, at en demokrat rykker ind i Det Hvide Hus, udbygger Demokraterne flertallet i Senatet. Noget lignende ventedes at ske i Repræsentanternes Hus efter valg til Kongressen, som blev holdt parallelt med præsidentvalget.
Valgdeltagelsen kan vise sig at blive den højeste i næsten 50 år, og der var kun spredte meldinger om problemer med timelange køer og stemmemaskiner, der ikke fungerede. 
Begyndelsen på enden for McCain, mangeårig senator fra Arizona, kom, da finanskrisen bragede igennem med fuld styrke midt i september, og han famlede efter løsningsforslag, som var anderledes end den politik, som Bush mislykkedes med.
Omvendt pressede på Obama med initiativer, som virkede mere tiltalende på den brede middelklasse. Nu, hvor han bliver præsident, venter en kæmpemæssig udfordring med at virkeliggøre idéerne og samtidig tage hensyn til det rekordstore føderale budgetunderskud i USA.
Over halvdelen af vælgerne udpegede i opinionsundersøgelser den økonomiske krise som valgets hovedemne. Også krigene i Irak og Afghanistan samt sygesikring blev af mange opfattet som centrale spørgsmål.
Obama har lovet en gradvis tilbagetrækning fra Irak, en udvidelse af sygesikringen og en blødere udenrigspolitik. 
På valgnatten kom den første strømpil om Obamas sejr, da han vandt i den store svingstat Pennsylvania. Her havde McCain og hans vicepræsidentkandidat Sarah Palin, som kunne være blevet USA's første kvindelige vicepræsident, udfoldet en særlig ihærdig indsats for at opnå tilslutning.
Da Obama senere erobrede Ohio, en anden stor svingstat, og også tog Iowa, New Mexico, Virginia og Florida fra Republikanerne, var sagen reelt afgjort. Forude ventede Californien, som alle regnede for en Obama-stat, og han overskred sammenlagt de 270 valgmænd, som skulle til for at vinde.
Kun konservative stater i Syden fastholdt McCain grebet om efter en kostbar og udmarvende valgkamp, som varede næsten to år og blev fulgt tæt verden over. I en globaliseret verden betyder det noget, hvem der er leder af den eneste supermagt.
Obama, som er senator fra Illinois, får følgeskab i Det Hvide Hus af hustruen Michelle og parrets to døtre.
Demokraterne øgede flertallet i Senatet ved tirsdagens valg, men håbet om at nå op på 60 af de 100 pladser i dette kammer i Kongressen blev ikke indfriet, konstaterede højtstående demokratiske talsmænd.
Med 60 pladser kunne Demokraterne have omgået eventuelle republikanske forhalingsforsøg - såkaldte filibusters - som hindrer lovforslag i at komme til afstemning.
Det lykkedes demokratiske kandidater at erobre foreløbig fire hidtidige republikanske sæder, heriblandt den tidligere republikanske minister Elizabeth Doles plads for sydstaten North Carolina.
Derimod slog bestræbelserne for at fravriste den republikanske mindretalsleder i Senatet, Mitch McConnell, hans plads i Kentucky fejl.
I Repræsentanternes Hus, det andet kammer i Kongressen, bevarede Demokraterne som ventet flertallet, som i forvejen var på komfortable 235-199. Her var der også forventning om fremgang, men det kunne sidst på natten til onsdag endnu ikke bekræftes.
Der var også tirsdag valg af en række guvernører, valg til lovgivende forsamlinger i delstaterne og folkeafstemninger om enkeltspørgsmål.
