Sarkozy: ’Genvælg mig — eller Frankrig går fallit’
Den franske præsident, Nicolas Sarkozy, er tilbage i vanlig valgkampsstil: pompøs, populistisk og perfid
Sarkozys storladne massemøde i Marseille markerede hans tilbagevenden til det politiske melodrama og den verbale vold, som er så karakteristisk for hans valgkampsstil.


 På sit første store vælgermøde erklærede præsident Nicolas Sarkozy, at han har reddet Frankrig fra at blive ramt af »en katastrofe« i kølvandet på den verdensomspændende økonomiske krise. Han tilføjede, at skal landet fortsat værnes mod økonomisk nedsmeltning, er der intet alternativ: Så må franskmændene stemme ham til yderligere en periode ved magten.
Sarkozys storladne massemøde i Marseille markerede hans tilbagevenden til det politiske melodrama og den verbale vold, som er så karakteristisk for hans valgkampsstil. Der var et hav af tricoloreflag, pompøs musik, et nyt valgslogan — ’et stærkt Frankrig’ — og en jublende Carla Bruni på hendes første vælgermøde.
Til trods for fire år med rekordlav popularitet, skuffelse over hans reformer og det faktum, at de fleste franskmænd ser negativt på hans embedstid, forsøgte Sarkozy at positionere sig selv som ’nationens beskytter’, idet han samtidig angreb sin socialistiske modkandidat, François Hollande, som han beskyldte for »at lyve hele dagen« og underspille krisen.
Det økonomiske spørgsmål aftegner sig klart som præsidentvalgets hovedtema. Ledigheden nærmer sig 10 procent, og der i dag er omkring en million flere arbejdsløse, end da Sarkozy tiltrådte. Den offentlige gæld er enorm, Frankrig har mistet sin triple-A-rating hos Standard & Poors, et af verdens tre toneangivende kreditvurderingsbureauer, og regeringen har måttet skære i de offentlige budgetter og hæve skatterne.
En ’George W. Bush’?
Men Sarkozy pointerede over for sine tilhængere, at Frankrig takket være hans ledelse er bedre stillet end sine naboer. Han brugte flere gange ordet ’katastrofe’ for at antyde, at havde han ikke været ved magten, kunne Frankrig have oplevet en nedtur som dem, der har ramt Italien og Spanien.
»Et svagt Frankrig kan ikke beskytte den franske befolkning,« sagde han. »Frankrig har stået imod, Frankrig har holdt ud! Jeg påstår ikke, at alt er lykkedes, men jeg siger, at vi har undgået en katastrofe«. Han beskyldte sine modstandere for at »skjule« sig i krisen og udgøre »en fare for Frankrig«.
Mens Sarkozy kæmper hårdt for at hale ind på Hollande i meningsmålingerne, spekulerer de franske medier i, at Sarkozys rådgivere kan have ladet sig inspirere af George W. Bushs kampagne for genvalg i 2004. Dengang stod den amerikanske præsident tilsvarende lavt i meningsmålingerne, men han iværksatte så en hård, populistisk kampagne, der spillede på frygten fra 11. september. Tilsvarende vil Sarkozy kunne spille på frygten for en forværret økonomi.
Sarkozy og Hollande siger begge, at deres vigtigste mål er at genoprette de offentlige finanser. Hollande vil indføre højere skatter og afgifter for bankerne, de store virksomheder og de rige, som han vil bruge til at formindske underskuddet og øge investeringerne i uddannelse og statsstøttet jobskabelse.
Hollande har om Sarkozy sagt: »Han er præsident for krisen, jeg er præsident for at komme ud af krisen.«
Sarkozy brugte sit vælgermøde til at videreføre sine personangreb på Hollande og beskyldte ham for at være dobbeltmoralsk.
»Hvor er sandheden, når du foregiver at være Thatcher for London og Mitterand for Paris?« — i sidste uge afviste Holland over for britisk presse, at hans politik ville kunne true Londons finansverden, skønt han tidligere har udpeget »den globale storfinans« som sin politiske hovedmodstander og talt for en strammere regulering og kontrol med finansmarkederne.
Hollande sagde også, at det politiske landskab på den franske venstrefløj har ændret sig siden 1980’erne — i dag er kommunisternes indflydelse langt mindre — og at socialisterne har bevist, at de kan styre økonomien, når de er ved magten.
Folket og supermodellen
Hollande kritiserede endvidere Tony Blairs frimarkedsliberalisme og mangel på regulering af markedet. Alligevel beskyldte Sarkozy ham for at trække i land i forhold til sine udmeldinger om et strammere statsligt opsyn med den finansielle verden.
Hollande skød igen i et klip i bedste sendetid, hvori han udtalte, at han ikke vil lade sig trække ind i en duel på »demagogi, spydigheder og skældsord«.
Han understregede igen: »Jeg ønsker ikke, at mit land skal kapitulere over for et finansielt system, der er blevet ramt af sindssyge.«
På vælgermødet i Marseille blev det også åbenbart, at Sarkozy vil forsøge at relancere sig selv som ’folkets kandidat’. I de seneste fem år er præsidentens popularitet styrtdykket, i takt med at franskmændene er kommet til at se ham som ’en præsident for de rige’, der har givet skattelettelser til de rige, beskyttet oligarkiet, udstillet sin eksklusive smag og dyrket sit showbiz-ægteskab med Carla Bruni, en tidligere supermodel.
I Marseille sagde han rent ud: »Jeg vil ikke være den lille elites kandidat mod folket.«
Hollande forsøger at føre sig frem som Monsieur Normal og en ’almindelig fyr’ — Sarkozy synes at slå ind på samme strategi.
Da han mødte pressen i sit nye kampagnehovedkvarter i weekenden, var han således klædt i en afslappet sort sweater, som skulle forstærke udstrålingen som ’en mand af folket’. På hans sparsomt møblerede kontor sås en reol med en samling cd’er med den populære franske rocksanger Johnny Hallyday.
Carla Bruni, der er multimillionær-arving til en italiensk dækfirma-formue, er også kørt i stilling for at styrke billedet af parret som almindelige mennesker. I et interview i et populært tv-magasin siger hun, at hun også ser Frankrigs mest populære sæbeopera, der foregår i Marseille, alt imens hun holder sin fire måneder gamle baby. Hun siger, at hun derudover følger et populært realityshow om ensomme franske landmænds søgen efter kærlighed, og at Sarkozy har omvendt hende til at interessere sig for Tour de France.
© The Guardian og Information
Oversat af Niels Ivar Larsen

