Oligarkens vilde fest gør Putin rasende
Vladimir Putin blev rasende over billederne fra en overdådig fest i Tyrkiet  og valgte at straffe den ødsle oligark ved at lukke Østeuropas største marked
Mens oligarken Telman Ismailov trakterede stjerner som Sharon Stone, Richard Gere, Mariah Carey, Paris Hilton og Tom Jones med en ekstrem ekstravagant fest i Tyrkiet, har festen givet lidt mere trist stemning i hans økonomiske bagland. Over 100.000 mennesker har umiddelbart mistet deres arbejde, efter at myndighederne har valgt at lukke landets største handelsplads,  Cherkizovsky-markedet, der var ejet af den azerbajanske rigmand.


 MOSKVA - Farhad, en 37-årig fremmedarbejder fra Tadjikistan, har ikke meget tilfælles med Ruslands rigeste mennesker. Mens han sidder på en bænk uden for det lukkede Cherkizovsky-marked iført en Adidas-træningsdragt og med en dåseøl i hånden, kunne han ikke være længere fra Ruslands oligarker med deres dyre biler. Men bizart nok mistede Farhad ligesom 100.000 andre handlende sit job for to uger siden som et resultat af oligarkernes ekstravagante festvaner, da en smagsløs fremvisning af rigdom tilsyneladende gjorde Ruslands premierminister Vladimir Putin rasende.
Cherkizovsky-markedet var det største af sin slags i Østeuropa, en kæmpemæssig basar, hvor man kunne købe alt fra elektronik til tæpper og tøj. Hver dag ankom omkring 5.000 busser fyldt med handelsrejsende for at købe store partier af billige varer og tage dem med tilbage til mindre markeder i byer og landsbyer i den europæiske del i Rusland.
For to uger siden blev markedet imidlertid lukket af politiet, som angiveligt ville ramme ejeren, den aserbajdsjanske forretningsmand Telman Ismailov. Ismailov, som er berømt for at holde nogle af verdens mest overdådige fester, åbnede i maj et badehotel i Tyrkiet, der skulle have kostet omkring otte milliarder kroner at opføre. Mardan Palace, som er opkaldt efter Ismailovs afdøde far, indeholder 17 barer, 10 restauranter, en swimmingpool, der er så stor, at det tager en halv time at krydse den i gondol, overdådigt udsmykkede værelser og en strand med 9.000 ton kunstigt sand.
En regn af penge
De fleste medier i Rusland bragte billeder fra åbningsfesten, som blev afholdt sidst i maj. Ismailov havde betalt Sharon Stone, Richard Gere, Mariah Carey, Paris Hilton og Tom Jones for at deltage. På et tidspunkt dansede Ismailov, mens det regnede med 100-dollar-sedler fra loftet.
Putin fandt angiveligt billederne af matadoren, som har tjent sine penge i Rusland, men klattede dem væk i udlandet, ekstremt smagsløse, især under den nuværende krise. En uge senere begyndte Ismailovs problemer. Ved et regeringsmøde i juni beklagede Putin sig over, at en razzia på markedet i september havde medført konfiskering af smuglervarer, men ingen arrestationer. Kanonerne var allerede kørt i stilling mod Ismailov.
Efter dette vink fra Putin begyndte andre myndighedspersoner at rette blikket mod markedet. Alexander Bastrykin, den magtfulde chef for Ruslands efterretningsudvalg, kaldte markedet for »en skændsel midt i Moskva«.
Ifølge Bastrykin var der nogle mennesker, som aldrig forlod markedet: »Det er en stat i staten med egen politistyrke, egne toldmyndigheder, domstole, anklagemyndighed og en selvstændig infrastruktur, deriblandt bordeller,« sagde han.
Kort efter sendte det statslige tv-selskab et program om smuglervarer, som tegnede dystert billede af markedets indehavere. På det statslige tv i Rusland bliver undersøgende journalistisk af denne slags normalt kun lavet på bestilling fra højere sted. Ifølge programmet arbejdede der 17.000 mennesker fra Tadjikistan på markedet, hvor der også lå et tadjikisk konsulat.
»Mange mennesker forlader ikke markedet i årevis, fordi de har problemer med dokumenter eller med sproget. De taler ikke russisk, og de har ikke lyst til at lære det,« blev det hævdet i programmet.
Politiet tilføjede, at markedet blev styret af en intern mafia, og at almindelige betjente ikke havde lov til overhovedet at komme i nærheden. Dermed blev det også antydet, at højtstående politifolk var meddelagtige i korruption. Men det var først sidst i forrige måned, at markedet blev lukket, i første omgang midlertidigt, på grund af overtrædelser af de sanitære regler og reglerne opbevaring af varer.
Ulovlige immigranter
Telman Ismailov nægter at have gjort noget galt, men det menes, at han er flygtet til Tyrkiet. Foreløbig er det de handlende, som lider mest. Mange af dem har ikke blot mistet deres job, men også varerne i deres boder, som de ikke ved, om de nogensinde får igen. Forleden bevogtede politi og sikkerhedsfolk indgangene, mens de handlende ventede på nyheder i små grupper udenfor. Der blev talt en kakofoni af forskellige sprog - de tyrkiske sprog fra Centralasien, kinesisk og de gutturale sprog fra det nordlige Kaukasus. Der var kun få russisktalende. Immigrationsmyndighederne oplyste, at 151 kinesiske og vietnamesiske borgere havde arbejdet ulovligt på markedet.
»Vi har ikke fået at vide, hvornår markedet genåbner, eller om det overhovedet genåbner,« sagde Madzhumder Muhammad Amin, leder for foreningen for immigranter i Rusland, der bekræftede, at mere end 100.000 mennesker havde arbejdet på markedet.
»Myndighederne har sat tusindvis af mennesker på gaden, og de fortæller os ingenting. Nogle kan ikke få udleveret deres ejendele, andre sover på gaden.«
Amins forening har opstillet et feltkøkken, som uddeler gratis mad til dem, der ingenting havde, men politiet lukkede det hurtigt og arresterede dem, der kom for at få mad, fordi de ikke havde deres papirer i orden, fortæller han.
Magtfulde venner
Nogle har fortolket angrebet mod Telman Ismailov som et angreb mod Moskvas borgmester, Yury Luzhkov, som i mange år har været en nær ven af Ismailov, og det ville være utænkeligt at drive en forretning som Cherkizovsky-marked uden politisk beskyttelse. Yury Luzhkov deltog i festen på hotellet i Tyrkiet sammen med sin milliardærkone, Yelana Baturina, der er en af Moskvas største entreprenører.
Venskabet mellem de to mænd er tydeligt på en videooptagelse fra Ismailovs fødselsdagfest, da han for to år siden fyldte 50 år. Jennifer Lopez, som angiveligt modtog en honorar på en million dollar for at deltage i festen, kyssede og krammede og sang for Ismailov.
»Telman er vores ven, vores ven for evigt,« råber Luzhkov i mikrofonen, mens han står under en kæmpestor lysestage, omgivet af borde fyldt med ekstravagant mad og vin. »Vi holder sammen, Telman. Vi har fulgt hinanden gennem livet og jeg nyder dit venskab.«
Men Luzhkov kan ikke udfordre Putin, og Moskvas borgmester har tilsyneladende forstået budskabet og lovet at lukke markedet. Uanset om lukningen er et personligt angreb mod forretningsmanden eller en måde at ramme borgmesteren, står det klart, at Ismailov har holdt sin sidste fest, i hvert fald i Rusland. Det står endnu ikke klart, om myndighederne vil gøre arbejdet færdigt og stille ham retten. Foreløbig er det de tusindvis af arbejdere - hvoraf mange ikke har tilladelse til at opholde sig Moskva - der lider mest. Der ventes at komme en bølge af kriminalitet, når immigranter løber tør for mad og drikke. »Markedet var hele mit liv. Jeg havde været der i tre år,« siger Farhad opgivende, mens han venter på at få at vide, om han får sin bod tilbage. »Jeg ved ikke, hvad jeg skal stille op.«
© The Indpendent og Information.  
Oversat af Mads Frese


