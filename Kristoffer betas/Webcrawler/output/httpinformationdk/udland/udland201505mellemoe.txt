Mellemøsten: Israel dropper ’bus-apartheid’
Den israelske premierminister underkender sin forsvarsminister, der havde godkendt et projekt, der ville forbyde palæstinensere at rejse med israelske busser
 Palæstinensiske arbejdere må stadig bruge israelske busser, når de skal på arbejde i Israel.


 Et kontroversielt program, der ville have forbudt palæstinensiske arbejdere at køre i israelske busser tilbage til Vestbredden, blev onsdag blokeret af den israelske premierminister, Benjamin Netanyahu, kun få timer før det skulle være trådt i kraft.
Detaljerne i det nye pilotprojekt blev rapporteret i de israelske medier onsdag morgen, hvor en talsmand fra forsvarsministeriet forklarede, at »palæstinensere, som arbejder i Israel, vil fra onsdag skulle rejse hjem via det samme checkpoint (som de rejste ud igennem om morgenen, red.), uden at tage busser brugt af (israelske) beboere« på Vestbredden.
Ifølge Reuters var busplanen blevet udtænkt sidste år, men implementeringen udskudt til efter valget. Den var desuden blevet forsinket på grund af bekymringer blandt højtstående militærfolk, men disse blev i sidste ende underkendt af forsvarsminister Moshe Ya’alon.
I lyset af en storm af protester fra den israelske opposition og menneskerettighedsgrupper meddelte Netanyahus talsmand imidlertid onsdag, at premierministeren havde bremset planen.
Fodbold-diplomati
Det kan også have spillet en rolle, at såvel EU’s udenrigschef, Federica Mogherini, som præsidenten for FIFA (det internationale fodboldforbund), Sepp Blatter, besøger regionen i disse dage. Blatter forsøger at nå frem til et kompromis, der skal bremse en afstemning i næste uge om Israels suspendering fra FIFA for diskrimination imod palæstinenserne. I så fald vil Israel blive det tredje land – efter Sydafrikas apartheidregime og Jugoslavien – der suspenderes fra FIFA.
Flere kritikere af busplanen har da også netop draget sammenligninger mellem Israel og Sydafrika.»Sådan her ser apartheid ud. Der er ingen bedre eller pænere måde at udtrykke det. Separate busser for jøder og palæstinensere beviser, at demokrati og besættelse ikke kan eksistere side om side,« sagde Zahava Gal-On, formand for det venstreorienterede Meretz-parti, til Reuters.
Tilhængerne af pilotprojektet fastholdt imidlertid, at der udelukkende var tale om en sikkerhedsforanstaltning.
»Der er ikke noget apartheid her,« sagde Israels viceforsvarsminister Eli Ben-Dahan ifølge New York Times.
Omkring 50.000 palæstinensere fra Vestbredden har tilladelse til at arbejde i Israel, ifølge de israelske myndigheder.
Kritikere af busprojektet påpeger, at disse arbejdere allerede har været igennem sikkerhedscheck.

