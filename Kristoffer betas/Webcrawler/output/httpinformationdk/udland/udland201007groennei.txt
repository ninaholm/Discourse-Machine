Det grønne ID-korts forbandelse



 Hovedgaden i Betania stopper brat. Den er et stykke af den årtusindgamle landevej mellem Jerusalem og Jeriko i Jordan-dalen. Kong Davids israelitter, mamelukker fra Egypten, romerske legionærer, korsfarere, Saladins beduiner, tyrkiske og britiske tropper har alle marcheret her, hvor Johannes-evangeliet angiver afstanden fra Jerusalems gamle by til »15 stadier«, som Jesus tilbagelagde på et ungt æsel skærtorsdag i år 33. Han kunne ikke ride turen i dag, hvor Muren blokerer den videre færdsel til Jerusalem, og her i gaden spores da heller intet historisk sus. Få mænd hænger ud i middagshedens skyggeside foran butikker, hvoraf nogle er permanent tilskoddede.
En bager producerer duftende fladbrød, men ellers kunne det passive sceneri være Bjerringbro by day (tak C.V. Jørgensen) hvis det ikke lige var for Murens graffitilyrik, der optimistisk lover Betanias beboere »et palæstinensisk hjemland«.
Og dog er Jesus på en vis måde med i bybilledet, eftersom Muren på dette sted slår et ret ulogisk knæk til højre op mod Saids hus og fortsætter rundt om en lille boligblok. Et hus var beboet af kristne, så Vatikanet fik Israel til at ændre Murens retning, så det nu er inkluderet i Jerusalem.
Hvor Muren igen retter sig ud mod nord er en port med en påmalet rød blomst. Den åbnes hver dag kl. 7.30 og igen kl. 13, så forældre kan komme og sluse deres børn ind og ud af Betanias børnehave.
»De kristne er heldige, at de har nogen, der kan tale deres sag,« siger en nevø til min vært Said.
»Heldige, hvordan heldige?« spørger jeg.
»De har blå identitetskort på den israelske side. Vores grønne id-kort kræver særlig israelsk tilladelse til at entrere Jerusalem.«
Jeg hører mig selv stille et dumt spørgsmål:
»Ville du hellere have et blåt id-kort?«
»De fleste her vil da helst have det blå«, svarer han, »det er da indlysende«.
Forklaringen på, at det er indlysende, tales der ikke meget om, og slet ikke udadtil, men jeg fik den fra en anden slægtning til Said: Nemlig at der ikke alene er et socialt sikkerhedsnet forbundet med det blå id-kort, som er så godt som ikkeeksisterende i PA-hjemmestyret - eller rettere: kun eksisterer med uregelmæssige donationer fra EU og USA, og da i mere beskeden målestok - men nok så meget, at PA-hjemmestyret generelt anses for at være gennemkorrupt og følgelig mistænkt for at stikke dele af social- og sundhedsbudgettet i egne lommer.
Graffitilyrikken på Muren er netop lyrik - de færreste i Betania har illusioner om, at »et palæstinensisk hjemland« vil afhjælpe den økonomisk desperate situation med en arbejdsløshed i omegnen af 50 pct. og et lønniveau, der er 10-20 gange under end det israelske.
»Vi havde det bedre under besættelsen end nu, hvor vi er en del af PA-hjemmestyrets område,« siger min hjemmelsmand. »Muren har ikke bare bevirket, at butikkernes omsætning er faldet drastisk, da ingen fra Jerusalem længere kan komme for at købe ind, den har også medført, at her ikke er lov og orden.«
Betania er 'Område C' i Oslo-aftalekomplekset fra 1993, der indebærer palæstinensisk administration og israelsk sikkerhedskontrol. Israelerne har altså stadig formelt et ansvar for landsbyen med tre kontrolposter udenfor bygrænsen, der tjekker trafikken, men ellers ikke blander sig.
»Tidligere kom israelerne, hvis der blev ballade. Nu skal vi ringe til Betlehem efter PA-politiet, som først skal gennem Israels kontrolposter, der vil se navne og lister over de våben, betjentene har med. Det tager seks timer for politiet at nå frem, hvor det burde tage et kvarter.«
De ledende familier i byen griber nu selv ind, når folk kommer op at slås. Det ikke er risikofrit. En anden af Saids nevøer - en from muslim med et mildt temperament - behandles stadig for sår efter de knivstik, han pådrog sig, da han for to uger siden forsøgte at skille de stridende parter i en familiefejde. Han tager det pænt.

