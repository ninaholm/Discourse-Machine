Myanmars junta svigter fortsat orkanofre
Et år efter cyklon-katastrofen er over 100.000 myanmarere stadig afhængige af nødrationer og henvist til primitive lejre, mens mange af dem, der søgte at organisere en folkelig hjælpeindsats i myndig-hedernes fravær, fortsat holdes fængslet


 Et år efter Myanmars cyklon bor over 100.000 overlevende stadig i midlertidige lejre, som vil være et håbløst utilstrækkeligt værn imod den monsunregn, som inden længe overskyller landet. Men trods befolkningens fortvivlende nød har den regerende junta for nylig skærpet restriktionerne for indrejse og dermed gjort det sværere for udenlandske hjælpearbejdere at opnå visa. 
Et år efter at den ødelæggende Nargis-cyklon fór hærgende hen over det burmesiske floddelta, efterlod 140.000 dræbte og udstillede hensynsløsheden og ineffektiviteten hos landets militærherskere yderligere, er en halv million af de overlevende stadig afhængige af nødhjælp for at overleve. 
"Der er stor bekymring over indkvarteringsforholdene," siger Chris Kaye, landedirektør for World Food Programme. 
"Omkring 130.000 familier har ikke har et passende sted at bo." 
Med et risudbytte, der er formindsket med næsten en tredjedel som følge af øget saltindhold i rismarkerne, og alvorlig mangel på drikkevand advarer hjælpeorganisationer om, at der vil blive brug for bistand for hundredvis af millioner dollar i de kommende måneder for at genopbygge regionens ødelagte infrastruktur, give lokalbefolkningen et levebrød og behandle de mange med psykiske traumer.
Monsunregnen truer
En kvart million mennesker vil sandsynligvis fortsat være afhængig af madrationer frem til udgangen af året. 
"Det er blevet noget bedre. Vi har gjort fremskridt. Men der står stadig en helvedes masse arbejde tilbage," siger Chris Kaye. "Vi bespiser 350.000 mennesker og havde håbet, at vi kunne udfase nu, men vi kommer stadig til at være her året ud." 
Bekymringen er velbegrundet. Med monsunregnen kun få uger væk og 200.000 børn, heriblandt mange forældreløse, blandt de 500.000 overlevende, som stadig bor i interimistiske hytter sammenflikket af bambus og presenninger, er behovet for hurtig handling presserende, siger hjælpegrupper. 
Den såkaldte Trepartskerne-gruppe (TCG), der består af FN, Myanmar og dets sydøstasiatiske nabolande, har fremlagt en plan, hvis finansiering kræver tilvejebringelse af 691 mio. dollar. 
Men de problemer, som Myanmars hårdt prøvede indbyggere står over for, er ikke kun dem, som blevet forårsaget af cyklonen Nargis' vildskab med vindstød på 210 km/t og bølger på op til to en halv meter. 
Menneskeretsaktivister siger, at det autoritære styre, som har forskanset sig i sin fjerne junglehovedstad, fortsætter med at fængsle folk, der blot forsøger at hjælpe stormens ofre. 
De henviser også til regimets nylige beslutning om at vende tilbage til det mere restriktive visumsystem, der anvendtes, før katastrofen ramte. 
"De grundlæggende frihedsrettigheder for cyklonens overlevende er lige så begrænsede, som de var før cyklonen," siger Elaine Pearson fra Human Rights Watch. 
"Donorer og venner af militærregeringen såsom eksempelvis Kina bør lægge pres på Myanmars generaler for at frigive aktivister som Zargana, som hjalp de overlevende." 
Zargana, en af landets mest populære komikere, hjalp med at organisere de hundredvis af frivillige, deltog i indsamlingen og fordelingen af hjælp til de katastroferamte. Trods års undertrykkelse og den i Myanmar udbredte frygt for angivere gik utallige almindelige mennesker sammen om at indsamle ris og madolie. Men efter at have kritiseret det såkaldte Statslige Råd for Fred og Udvikling (SPDC) - således betegner juntaen sig selv - for at yde utilstrækkelig hjælp, blev komikeren anholdt og idømt en fængselsstraf på 35 år. Han holdes nu interneret i et fængsel langt fra sin familie og siges at lide under helbredsproblemer. Zargana er en af 21, som stadig sidder i fængsel for at have taget folkelige hjælpeinitiativer. 
Mangler rent vand
Mange mener, at hærens undertrykkelseskampagne var del en mere omfattende bestræbelse på at fængsle dissidenter forud for det valg, som skal holdes næste år, og som den fængslede oppositionsleder Aung Sang Suu Kyis parti, Den Nationale Liga for Demokrati (NLD), allerede har bebudet at boykotte. Ud over de uautoriserede hjælpeorganisatorer fængslede juntaen sidste år snesevis af de aktivister, som havde taget del i demonstrationer til fordel for demokratiet i løbet af sommeren 2007 og senere samme år, hvor protestbølgen fik tilslutning fra tusindvis af buddhistiske munke. 
For mange i delta-regionen, hvor floden Irawaddy munder ud i Andamanerhavet, er demokratiske rettigheder dog et noget mindre påtrængende behov end rent drikkevand.     
Nargis skabte store oversvømmelser, da havvand skyllede adskillige kilometer ind i landet og forurenede lokale brønde og vandreservoirer. 
"Vi er nu afhængige af lokale ngo'er eller vandsælgere fra nord for at få dækket vores daglige behov," siger Tin Aye, en landsbybeboer fra Pathee Wai Chaung, til nyhedsbureauet Reuters. 
En anden landsbybeboer, Ba Thin, 72, som bor i nærheden af byen Bogale, der blev udsat for nogle af de værste ødelæggelser, peger imod bambus- og presenning-hytterne langs vejen. 
"Alle lever af de uddelte fødevarerationer, og kun de færreste af os har en ordentlig bolig eller et job," siger han. 
"Får vi ikke hjælp, vil næsten ingen af os kunne dyrke noget i den kommende høstsæson."
© The Independent og Information
Oversat af Niels Ivar Larsen 

