Domstol omstøder dom om jomfru-ægteskab
Fransk domstol fastslår, at det alligevel ikke skal være muligt at annullere muslimske ægteskaber, med henvisning til at bruden ikke var jomfru


 En fransk appeldomstol omstødte mandag en kendelse, der annullerede ægteskabet mellem et muslimsk par, efter at ægtemanden opdagede, at hans brud ikke var jomfru. Det oplyser ægtemandens advokat.
Den offentlige røre, som annulleringen i april afstedkom, tvang Frankrigs regering til et kræve sagen bragt for retten endnu en gang - til trods for modstand fra både ægtemanden og hans brud.
Brudgommen, en muslimsk ingeniør, hvis navn ikke er blevet offentliggjort, søgte om en annullering af ægteskabet, efter at han på bryllupsnatten i juli 2006 erfarede, at bruden ikke var jomfru. Hans hustru, som indrømmede, at hun havde haft seksuelt samkvem inden ægteskabet, sagde, at hun accepterede annulleringen.
"Denne kendelse er meget bekymrende," siger brudgommens advokat, Xavier Labbee, efter mandagens retsmøde i den nordfranske by Douai.
Advokater for begge parter havde under et retsmøde i september anmodet om, at annulleringen af ægteskabet blev opretholdt.
Vrede protester
Frankrigs præsident, Nicolas Sarkozy, og hans muslimskfødte justitsminister, Rachida Dati, kom tidligere på året i kraftig modvind på grund af annulleringen af det pågældende ægteskab.
Dati blev udsat for vrede protester fra kvinderettighedsgrupper, oppositionen og dele af hendes eget ministerium, da hun nægtede at fordømme ophævelsen af ægteskabet. 
Sarkozy måtte stå for skud, fordi han støttede sin minister i den kontroversielle sag.
Den franske præsident sagde, at hans justitsminister var "offer for en meningsløs og ubegrundet lynchning".
Dati argumenterede for, at dommen i april var en måde at få den unge muslimske kvinde ud af et uønsket ægteskab. 
ritzau/AFP

