'Obama pøser vand på al-Qaedas mølle'
Set med arabiske øjne har Obama begået en alvorlig fejl ved at undlade at retsforfølge de ansvarlige for CIA's torturprogram, siger al-Jazeeras stjernereporter Yosri Fouda. Han har som en af de få interviewet flere af Osama bin Ladens topfolk - og overlevet
USA siger, at tortur virker, men det er jo ikke rigtigt. Der er mange terrorister, der har indrømmet alle mulige forbrydelser uden anvendelse af tortur. Og hvad angår Khaled Sheikh Mohammed, så indrømmede han stort set det samme over for CIA, som han gjorde i sine interviews med mig året før,« siger Yosri Fouda, der har interviewet flere topfolk i al Qaeda.


 "Det var al Qaeda, der kontaktede os. Ikke omvendt." 
Den ulastelige chef for al-Jazeeras flagskib, dokumentarprogrammet Sirri Lilghaya, Top Secret, smiler intenst og direkte.
"De ville vide, om vi havde tænkt os at markere årsdagen for 11. september. Jeg spurgte, hvad de havde i tankerne."
Den 45-årige Yosri Fouda er stadig stolt af det scoop, han lavede i 2002. Som en af de eneste journalister nogensinde lykkedes det ham at interviewe Khaled Sheikh Mohammed, al Qaedas operative chef og hjernen bag angrebet på World Trade Center samt Ramzi bin al-Shibh, flykaprer nummer tyve. Resultatet blev Vejen til 11. september, en banebrydende dokumentarudsendelse om planlægningen og gennemførelsen af de spektakulære angreb, bestselleren Masterminds of Terror og en lang række artikler i britiske aviser.
"Al Qaeda er meget bevist om mediernes magt. De havde brug for omtale, og ja, jeg lod mig bruge," siger Yosri Fouda i dag. 
Men det ville de fleste journalister og medier have gjort, mener han. Tilbuddet om at interviewe al Qaeda face to face var simpelthen for tillokkende. 
Yosri Fouda understreger, at han ikke har noget problem med at lade al-Qaeda kommer til orde, selv om han på den måde kommer til at styrke dem. 
"Der er hele tiden folk, der ønsker at bruge medierne. Men det er os, der bestemmer, hvem vi ønsker at lade os bruge af," siger han. "Al Qaeda kan ikke ties ihjel, de er kommet for at blive, i en eller anden form" siger han og understreger, at hans interviews med Khaled Sheik Mohammed og andre terrorister jo også giver politi og efterretningstjenester et "råmateriale, som de kan bruge i bestræbelserne på at gøre verden et sikrere sted at være."
Hadet af al Qaeda
Selv om al-Qaeda ofte bruger al-Jazeera, når nye propagandavideoer med Osama bin Ladens taler skal offentliggørelse, afviser Yosri Fouda, at al-Jazeera har et særligt forhold til al Qaeda.
"Faktisk hader de os, men vi er det mest magtfulde medie i den arabiske verden, så de vælger alligevel os, når de vil ud med et budskab."
Når Yosri Fouda blev udvalgt til at interview Khaled Sheik Mohammed skyldes det ifølge Fouda, at al Qaeda udmærket kender hans program Top Secret. 
"De ved præcis, hvem der er hvem på de store medier. de ved, at vi interesserer os for fakta og ikke holdninger. Vi tager ikke stilling, vi fremlægger blot fakta og sammenhænge. Derfor vidste al Qaeda, at de ville få en fair behandling," siger Fouda, der har en fortid på det amerikanske nyhedsbureau Associated Press og den statslige britiske tv-station BBC.
Yosri Fouda er ikke i tvivl om, at netop den "objektive tilgang" til kontroversielle emner er afgørende for, hvilken rolle medierne spiller i bekæmpelsen af al-Qaeda og deres allierede.
"Jeg stempler aldrig nogen. Jeg fortæller i stedet, hvordan de ser sig selv, og hvordan omverdenen opfatter dem", siger han. "Jeg spurgte f.eks. Khaled Sheik Mohammed, om han var terrorist og han svarede: ja, selvfølgelig var han terrorist og citerede så en passage fra Koranen om at så "terror i fjendens hjerte."
Sproget er i det hele taget meget vigtigt, når medierne skal formidle nyheder om terror, mener han og roser flere vestlige lande for efterhånden at have forstået, hvor vigtigt, det er at lade være med at glorificere f.eks. al Qaeda.
I sidste uge opfordrede Politiets Efterretningstjeneste indtrængende danske medier og politikere til at undlade dette og brugen af prædikater som jihadi, hellige krigere, islamister, fundamentalister osv.
"Der er ingen grund til at forherlige terror, og flere af udtrykkene, f.eks. fundamentalisme er helt anderledes neutralt udtryk på arabisk, end når det bruges i vestlige medier."
Obamas fejltagelse
Yosri Fouda advarer i det hele taget mod at hælde vand på al Qaedas mølle.
Det er efter hans mening netop sket i forbindelse med præsident Barack Obamas amnesti til alle CIA-ansatte, der har anvendt tortur - f.eks. over for Khaled Sheikh Mohammed, der blev pågrebet i foråret 2003. Ifølge de seneste afsløringer blev han udsat for simuleret drukning ikke mindre end 183 gange.
"Det er en stor fejl, at Obama ikke får anklagemyndigheden til at rejse tiltale mod de ansvarlige politikere og embedsmænd. Det er et signal om, at dem, der anvender tortur også fremover vil stå over loven", siger han og understreger, at det netop er den slags ting, al Qaeda vil vide at udnytte i sin propaganda.
"Osama bin Laden vil helt sikker forstå at udnytte det her, og hans argumenter vil overbevise nye rekrutter," siger Fouda.
"Hvad har CIA i øvrigt fået ud af at torturere folk", spørger han. 
"USA siger, at tortur virker, men det er jo ikke rigtigt. Der er mange terrorister, der har indrømmet alle mulige forbrydelser uden anvendelse af tortur. Og hvad angår Khaled Sheikh Mohammed, så indrømmede han stort set det samme over for CIA, som han gjorde i sine interview med mig året før," siger Fouda. 
"Efter torturen tog han ansvar for alt mellem himmel og jord, med undtagelse af mordet på Jesus Kristus. Men hvem ved, om det halve af det er sandt?"
Blandt afsløringerne i Top Secret var bl.a. at al-Qaeda havde planlagt at ramme Kongressen med et fjerde fly den 11. september, at atomkraftværker havde været på listen over mulige mål og Khaled Sheikh Mohammed fremlagde den kodede korrespondance mellem Osama bin Laden og kaprerne i tiden op til angrebet.


