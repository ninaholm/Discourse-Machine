Europa: Politisk dødvande i Spanien
Den første kongerunde afklarede ikke, om spanierne snart får en ny regering
Det konservative Partido Popular blev det største parti ved valget, men premierminister Mariano Rajoy har endnu ikke formået at samle et flertal bag en ny regering.


 Mere end en måned efter parlamentsvalget står det fortsat uklart, om spanierne skal til stemmeurnerne igen i løbet af foråret. Premierminister Mariano Rajoy fra det konservative Partido Popular (PP) opgav inden sit møde med kong Felipe at forsøge at danne en regering. PP blev det største parti ved valget, men har brug for støtte fra såvel det nye centrum-højre-parti Ciudadanos som socialisterne i PSOE for at kunne regere.
Samtidig svækkes det postfrankistiske parti af en ny korruptionssag. Anklagemyndigheden i Valencia foretog i denne uge 24 anholdelser og ransagede PP’s lokaler i forbindelse med en efterforskning af returkommissioner på offentlige anlægsarbejder. PP er i forvejen belastet af den såkaldte Gürtel-sag, der omhandler korruption i Valencia og Madrid, og som skønnes at have kostet skatteyderne mindst 120 mio. euro. Det er på baggrund af sådanne sager, at det nye venstrefløjsparti Podemos samt Ciudadanos har kunnet gøre op med det topartisystem, der har hersket siden overgangen til demokrati efter Francos død i 1975.
Nedslidt system
Det system, der har gjort det muligt for PP og PSOE at regere på skift under kongens opsyn, er altså blevet skrottet af vælgerne. Mens partierne nu skal forsøge at lære kompromisets kunst, gør forandringerne sig allerede gældende på det symbolske og æstetiske plan. Parlamentets traditionelle troskabsed til kongen er blevet udsat, efter at den nye selvstyreregering i Catalonien har nægtet at anerkende monarken. Podemos, som også udfordrer den institutionelle sædvane, er blevet forvist til de bagerste rækker i parlamentet. Partilederen Pablo Iglesias – politologen med tilnavnet El Coleta (hestehalen) – gik til kongen i jeans og opsmøgede skjorteærmer. Iglesias opfordrer PSOE’s leder, Pedro Sánchez, til at danne en venstrefløjsregering med Podemos, Izquierda Unida og en række regionale valgforbund.
Samtidig forsøger Barcelonas borgmester, Ada Colau fra den Podemos-støttede liste En Comú Podem, at samle den catalanske venstrefløj og fremstår således som en politisk nøglefigur, både nationalt og i spørgsmålet om Cataloniens selvstændighedskrav.
EU-Kommissionen har blandet sig med en lækket rapport, der hævder, at den spanske økonomis sårbarhed gør den aktuelle politiske usikkerhed risikabel. Det ligner en eksplicit opfordring til PP og PSOE om at finde på noget sammen.
Felipe González, der i 1983 blev PSOE’s første regeringsleder siden borgerkrigen i 1930’erne, advarer sit parti mod at samarbejde med Podemos og hævder, at de vil »ødelægge rammen om vores demokratiske sameksistens«:
»Det system, der opstod i forbindelse med overgangen til demokrati og forfatningen fra 1978, har længe vist tegn på slid,« udtaler González til El País og anbefaler indirekte en mindretalsregering med Ciudadanos.
Det ville dog kræve samtykke og ekstern støtte fra PP, men en sådan aftale ville kunne »danne grundlag for de reformer, vi har behov for«, mener den tidligere regeringsleder.

