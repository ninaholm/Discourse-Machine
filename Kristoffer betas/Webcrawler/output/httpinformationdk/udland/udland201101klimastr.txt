Klimastriden blusser op i USA
Kongressen kunne ikke bremse CO2-udledningerne, nu prøver den amerikanske miljøstyrelse. Det vil koste millioner af job, raser klimaskeptiske politikere og oliefolk


 Det kunne lyde som den amerikanske økonomis nært forestående undergang.
De nye regler »vil ødelægge millioner af arbejdspladser, forstærke vor afhængighed af importerede produkter, mindske USAs eksport, øge energiudgifterne for amerikanske familier og virksomheder og udgøre et frygteligt slag mod vor økonomi, netop som den kæmper for at komme sig efter en ødelæggende recession«, skrev Charles Drevna i går i ugemagasinet National Journal.
»Et magtovergreb i strid med forfatningen, som vil slagte millioner af job«, supplerede Fred Upton og  Tim Phillips i Wall Street Journal.
Drevna er præsident for det amerikanske National Petrochemical & Refiners Association, Upton er ny republikansk og klimaskeptisk formand for energiudvalget i Repræsentanternes Hus, Phillips er præsident for Americans for Prosperity, og målet for deres fælles vrede er det nye regelsæt for udledning af CO2 fra kommende amerikanske kraftværker, raffinaderier og visse in- dustrier, som den amerikanske miljøstyrelse, EPA, satte  i værk i søndags, den 2. januar. Regelsættet afspejler EPA's vilje til at håndtere klimaudfordringen via administrative regler, nu da de politiske forsøg på at få en klimalovgivning gennem Kongressen er uhjælpeligt forlist.
Og vreden over EPA-initiativet afspejler, at den amerikanske klimakamp fortsætter så hidsigt og polariseret som nogensinde.
»EPA har sin fod fast plantet på struben af vor økonomiske genopretning,« siger Fred Upton, der med det ny republikanske flertal i Repræsentanternes Hus vil arbejde for en lov, der annullerer EPA's CO2-initiativer eller i hver fald udskyder dem i mindst to år.
»Vi vil ikke tillade regeringen at regulere, hvad den har vist sig ude af stand til at lovgive om,« siger Upton.
13 amerikanske stater har protesteret mod de nye regler, og én af dem  Texas  nægter lodret at efterleve dem og har anlagt sag mod miljøstyrelsen. Samtidig kører flere elselskaber en appelsag ved USAs Højesteret for at få underkendt enkeltstaters ret til at forlange CO2-reduktion på kraftværker.
Forsigtigt udspil
Hidsigheden i angrebene på EPA synes omvendt proportional med radikaliteten af styrelsens udspil.
Elselskaber og stater har således i mere end tre år vidst, at reglerne ville komme. Det var faktisk en højesteretsdom, der i 2007 gav miljøstyrelsen ordre til at regulere forureningen med drivhusgasser fra kraftværker og andre kilder. Og det, der så omsider kom i søndags, er blot et indledende, forsigtigt skridt mod regler for CO2-udledning  regler der først vil være endeligt  på plads nær udgangen af 2012.
Egentlige grænseværdier for udledning fra kraftværker, raffinaderier og cementfabrikker skal kun gælde nye anlæg, der planlægges opført, eller ved omfattende ændringer på eksisterende anlæg. Og i begge tilfælde kun anlæg over en vis, betydelig størrelse. Og hvor grænserne skal ligge, afgøres først endeligt i maj 2012 for kraftværkernes vedkommende og i november 2012 for raffinaderierne.
»Denne tidsplan vil gøre det muligt for styrelsen at gennemføre høringsrunder med erhvervslivet, stater og andre interessenter i begyndelsen af 2011, i god tid før selve regelfastsættelsen starter,« siger EPA's direktør, Lisa Jackson. Hun gør opmærksom på, at det siden 1970erne har været fast og accepteret praksis i USA at fastsætte grænser for industrielle anlægs udledning af forurenende og sundhedsbelastende stoffer til atmosfæren. Det nye er alene, at drivhusgassen CO2 nu også defineret som sådan.
For eksisterende anlæg bliver der ikke tale om strikte grænseværdier, men om »retningslinjer«, som enkeltstater kan anvende til at lægge planer for nedbringelse af udledningerne. Det kan f.eks. være i form af brændselsskift fra kul til naturgas eller biomasse, mere effektiv forbrænding med ny teknologi, mulig CO2-rensning af kraftværksrøgen med efterfølgende deponering i undergrunden el.lign. For hvert enkelt anlæg skal den mest rimelige strategi fastlægges.
»Staterne har ret til at anvende mindre strenge regler eller længere tidsfrister, hvis de påviser, at det bliver urimelig dyrt eller er fysisk umuligt at følge de nationale retningslinjer, eller hvis andre faktorer ser ud til at udelukke, at retningslinjerne kan efterleves«, noterer EPA.
Opbakning
Meget står altså stadig åbent, og elselskaber, olieselskaber og andre synes fortsat at have betydelige muligheder for at påvirke, hvor effektiv EPA's reguleringsstrategi bliver, når det handler om at sikre den amerikanske CO2-reduktion. En række stater har erklæret sig rede til at følge de nye regler og gennemføre CO2-reduktioner på kraftværker og store industrivirksomheder
»Vi er godt rustede, vi har mandskabet, vi er klar,« sagde forleden Stuart Clarck,  der er chef for luftkvalitetskontrollen i staten Washington. Og i modsætning til visse el- og olieselskaber bakker en række store amerikanske virksomheder op bag EPA. Sidst i november sendte koalitionen af klimaengagerede virksomheder, BICEP, således et brev til Senatet med en appel om ikke »at svække EPA's muligheder for at skride til handling, når det gælder CO2-regulering«.
I betragtning af Kongressens manglende evne til at »vedtage en sammenhængende lovgivning finder vi, at EPA's lovsikrede mandat til at regulere udledningerne af drivhusgasser ikke bør begrænses«, hedder det i brevet, underskrevet af bl.a. Nike, Levi Strauss, Starbucks, Ben & Jerrys, The North Face og en stribe andre virksomheder. Hvor oliefolk som Charles Drevna siger, at EPA's CO2-indgreb vil koste millioner af amerikanske job og give Kina endnu flere fordele, påpeger BICEP-virksomhedene, at en aktiv klimapolitik er afgørende for jobskabelse og konkurrenceevne i amerikansk erhvervsliv. Det samme påpeger kampagneleder Dan Howells, Greenpeace.
»Jeg har kigget på annoncer fra 1970erne, hvor de (protesterende selskaber, red.) fremførte nøjagtig samme argumenter i debatten om at stoppe syreregnen. Men det viste sig ikke at være en job-dræber. Faktisk skabte det arbejdspladser en række steder.«
»Jo længere man fremfører disse årtier gamle argumenter, desto mere bliver vi ude af stand til at skabe fremtidens arbejdspladser og bevæge os frem mod en ny energiøkonomi,« siger Howells til Fox News.
Ikke desto mindre kan man regne med, at den amerikanske klimakrig fortsætter.


