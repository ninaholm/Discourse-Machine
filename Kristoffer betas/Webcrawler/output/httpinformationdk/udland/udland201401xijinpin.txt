Xi Jinpings frygt for ild på steppen breder sig
Gårsdagens hårde fængselsdom på fire år til den kinesiske borgerretsadvokat Xu Zhiyong afslører kommunistpartiets nervøsitet for at miste grebet om magten
Civilklædte kinesiske betjente river i borgerretsforkæmperen Xu Zhiyongs advokat, Zhang Qingfang (midten med hue), for at forhindre ham i at tale med pressen i går efter domsafsigelsen på fire års fængsel til hans klient. De smed advokaten ind i en politibil uden for retsbygningen.


 
	En enkelt gnist kan starte en steppebrand,« yndede formand Mao Zedong at sige. Det var ment som en påmindelse om, at selv små fejl kan udvikle sig til en katastrofe, men også som et håb om, at en magtfuld kraft kan blomstre selv under de mest undertrykkende forhold.

	Præsident Xi Jinping, den seneste af formand Maos politiske arvtagere, betragter tilsyneladende begge udlægninger af mundheldet som en advarsel. Det blev tydeligt, da det kinesiske styre i går dømte den prominente borgerretsadvokat Xu Zhiyong til fire år i fængsel for at have forstyrret den offentlige orden.

	Xu Zhiyong er en af frontfigurerne i en ny græsrodsorganisation, kendt under navnet Nye Borgeres Bevægelse, der bl.a. giver stemme til den store folkelige utilfredshed med korruption og social uretfærdighed. Den utilfredshed betragter myndighederne som en trussel mod den sociale orden, og gårsdagens dom viser, at Kinas nye ledere ser enhver form for uafhængig politisk organisering uden om kommunistpartiets kontrol som en farlig gnist, der kan true deres magtmonopol.

	Sagen mod 40-årige Xu Zhiyong er den første mod en højt profileret aktivist, siden Xi Jinping kom til magten i november 2012. Og sagen blev set som en lakmusprøve for, om Xi Jinping ville give civilsamfundet større frihed end hans forgængere. Svaret er åbenbart nej.

	Udover sagen mod Xu Zhiyong har kommunistpartiet også indledt sager mod adskillige andre fra den samme folkelige bevægelse. Alle er sigtet for at forstyrre den offentlige orden. Nye Borgeres Bevægelse har bl.a. opfordret kineserne til at mødes til middagsselskaber rundt om i landet for at diskutere, hvordan de bedst kan hævde deres grundlovsbeskyttede rettigheder. Samtidig har de kæmpet for migrantbørns rettigheder i storbyerne og mod den udbredte korruption i det politiske system. Bevægelsen har afholdt små demonstrationer i flere byer, hvor folk har fremvist bannere og holdt taler.

	Samme mål

	Politiet anklagede bl.a. Xu Zhiyong for at organisere mindst fem sådanne protester sidste år, hvor politikere og partiembedsmænd blev opfordret til at offentliggøre størrelsen af deres formuer, hvilket ses som et nødvendigt og effektivt skridt for at mindske korruptionen.

	Præsident Xi Jinping har sagt, at det er livsnødvendigt for kommunistpartiet og landet, at der slås hårdt ned på korruptionen. Xu Zhiyong og andre aktivister er i deres kamp mod korruptionen dermed fuldstændig på linje med præsidentens mål.

	Men med de nylige retssager udsender Xi Jinping et klart signal om, at landets borgere skal holde sig helt og holdent fra at blande sig i politik. Det er 100 procent kommunistpartiets domæne – og så er det ligegyldigt, om partiet og borgerne har samme mål. Kommunistpartiet insisterer fortsat på, at partiet selv skal overvåge og straffe sine egne, en opskrift, der i adskillige år ellers har vist sig ineffektiv.

	I en artikel i 2012 beskrev Xu Zhiyong, at målene for Nye Borgeres Bevægelse var »fuldstændigt at ødelægge korruptionen, magtmisbruget, skellet mellem rig og fattig og i stedet grundlægge en ny retfærdig orden«.

	Xu Zhiyong, der blev tilbageholdt af politiet i juli sidste år og formelt arresteret i august, har studeret jura ved Peking Universitet, og har inden for det sidste årti udviklet sig til en af de førende borgerretsadvokater i Kina. Han har bl.a. kæmpet mod styrets udbredte brug af ’sorte fængsler’, hvor borgere holdes illegalt fanget, og har forsvaret nogle af landets mest prominente menneskerettighedsaktivister.

	Blandt mange andre aktivister anses han for at være moderat, og han har oftest forsøgt at ændre systemet indefra gennem retssager ved de partikontrollerede domstole. Inden han blev arresteret sidste år tilbragte han dog lange perioder i husarrest.

	Ødelægger værdighed

	Retssagerne mod Nye Borgeres Bevægelse kommer i forlængelse af kommunistpartiets generelle indskrænkning af det politiske manøvrerum, der har stået på siden sidste forår. Adskillige indflydelsesrige og kritiske bloggere er blevet straffet i den periode, og mange aktivister og menneskerettighedsforkæmpere har fået mundkurv på. I løbet af hans én dag lange retssag sidste onsdag nægtede Xu Zhiyong at svare på anklagernes spørgsmål i protest over det, han betragtede som en uretfærdig retssag. Blandt andet måtte han ikke selv indkalde vidner. Han holdt imidlertid en tale til dommerne, som dog blev afbrudt efter 10 minutter.

	»I siger, at vi har politiske mål,« sagde han bl.a. i talen, hvis tekst efterfølgende blev spredt på internettet.

	»Det har vi også, og vores politiske mål er meget klare: Det er et Kina med demokrati, et fungerende retssystem, frihed, retfærdighed og kærlighed.«

	Ifølge hans advokat reagerede Xu Zhiyong i går på sin fængselsstraf med ordene: »Dette ødelægger det kinesiske retssystems sidste rest af værdighed.«

	Men meget tyder på, at præsident Xi Jinping vil mene, at dommen har forhindret en steppebrand.

	 

	 

