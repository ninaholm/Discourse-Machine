Sådan får vi succes i Kina
Forretningsmanden Simon Lichtenberg ser masser af muligheder for dansk erhvervssucces på det kinesiske marked. Vores udfordring bliver at sælge teknologi uden at få stjålet opskriften af kineserne selv. Det er de nemlig eksperter i


 »If you can’t beat them, join them.« 
Simon Lichtenberg tygger lidt på sætningen i den anden ende af telefonrøret. 
»Det er måske ikke det bedste ordvalg,« siger han og lader den sagte baggrundsstøj fra mobiltelefonen hænge lidt i luften. 
En venlig, mekanisk kvindestemme i baggrunden røber, at den danske forretningsmand sidder i bilen.
 Han er på vej til middag og har travlt. Alligevel ender han med at tale i 25 minutter. Måske fordi Simon Lichtenberg, der i snart 18 år har haft bopæl i den rige kinesiske forretningsby Shanghai og forlængst har vænnet sig til rollen som udlænding, føler sig hjemme i temaet for vores langdistancesamtale: Hvad Danmark skal leve af i fremtiden. 
Efter et par sekunders tavshed samler Simon Lichtenberg tråden op og fortsætter.
»Danmark er et lille land. Kina er et stort land. Så der er kun én vej ud af frygten for, at de løber os over ende: At vi arbejder sammen med dem.« 
Og hvordan gør man så det, hvis man driver en lille produktionsvirksomhed i Jylland, producerer pumper som Grundfos eller designer tøj i København?
»Det vigtigste er at identificere, hvad kinesernes behov er. Altså spørge, hvad vi kan i Danmark, som Kina har brug for?,« siger Simon Lichtenberg og tøver ikke med svare på spørgsmålet:
»Kineserne har først og fremmest brug for brands. Kina har stor produktionsstyrke og kapacitet, de er flittige og har masser af penge, men de har ikke rigtig noget, der minder om et globalt brand. Det hjælper måske ikke på danskernes frygt, at vores virksomheder med stærke brands står til at blive opkøbt af kineserne. Men det er jo realiteten. Tricket er så, hvordan vi kan få lov til at beholde noget af vores kerne-knowhow, hvis vi indgår det rigtige samarbejde, et joint venture, en distributions­aftale, licensaftale eller den slags,« siger Simon Lichtenberg. 
»Vestas kunne i sidste instans lade sig opkøbe af en kinesisk virksomhed. Det behøver ikke nødvendigvis at være en dårlig ting, hvis de beholder deres research and development eller andre udviklingsområder i Danmark,« siger Simon Lichtenberg. 
Han erkender, at der indtil videre findes få solskinshistorier om kinesiske opkøb af vestlige brands. 
»Men måske kunne danske virksomheder vende de mange dårlige opkøbserfaringer til en forretningsmulighed,« siger Simon Lichtenberg.
Stærke brands er ikke det eneste es, Danmark har i ærmet i det globale spil om fremtidens markedsandele og arbejdspladser. 
»På teknologiområdet har Danmark uendelige muligheder i Kina. Vi er stærke på alternativ energi, inden for miljøteknologi, fødevareteknologi, landbrugsteknologi, skibsbygningsteknologi, shipping med mere. På de områder er der masser af muligheder for at lave samarbejde med kinesiske virksomheder,« siger Simon Lichtenberg.
Den typiske udfordring er, om virksomheder skal spille med åbne eller lukkede kort. 
»Her nytter det ikke noget at holde kortene tæt til kroppen. For alternativet er, at ens produkt enten bliver stjålet eller mister sin værdi, fordi konkurrenter finder på noget andet,« siger Simon Lichtenberg. 
Den 43-årige direktør i Trayton Group taler af bitter erfaring. Da han i 90’erne introducerede den danske møbelkæde BoConcept i Kina, gik der ikke længe, før kineserne systematisk begyndte at kopiere det danske møbelkoncept. 
Simon Lichtenberg endte med at føre omkring 30 retssager mod kopisterne, hvoraf næsten alle endte med et forlig. 
»Det er afgørende, at danske virksomheder går i clinch med kineserne, men på en måde så deres produkter ikke bliver kopieret. Og det er en meget fin balancegang. For strukturelt og strategisk er den kinesiske stat enorm dygtig til at erhverve sig teknologi fra udenlandske virksomheder. Hvis du vil ind på det kinesiske marked, er indstillingen, at du som udgangspunkt er nødt til at aflevere din teknologi,« siger Simon Lichtenberg.
Den kinesiske bilindustri er således baseret på, at alle store udenlandske bilmærker har et 50-50-joint venture med den kinesiske stat. 
De to største bilproducenter i Kina, Beijing Automotive Group og Shanghai Automotive Industry Corporation, har efterhånden overtaget store dele af Toyota, General Motors og Volkswagens teknologier. 
»Så der er tale om en kæmpe udfordring uden ét enkelt svar på, hvordan man kan sælge sin teknologi i Kina og fortsat tjene penge på det. I den sammenhæng er det ligegyldigt, om du er en stor eller lille virksomhed. Forskellen på succes og fiasko bliver i sidste ende, om du har Kina-kendskab og praktisk forretningserfaring herude,« siger Simon Lichtenberg.
– Hvor gode chancer spår du alt i alt danske virksomheder for at begå sig i Kina?
»Danmark er god til at gøre det, jeg mener, der skal til for at klare sig. For det første er det min klare fornemmelse, at der i Danmark er relativt flere små iværksættere end i andre europæiske lande. Der er mange gode ideer, og danskerne har på en eller anden måde iværksætteri i blodet. 
Det er også en fordel, at Danmark er vant til at være den lille spiller, der skal tilpasse sig og indrette sig større økonomiers måder at fungere på. Om vi skal indordne os Tyskland eller Kina er ikke så afgørende,« siger Simon Lichtenberg.

