Mitt Romney skal være sig selv, hvis han skal have en chance
Lighederne mellem præsidentvalget i 2000 og det i 2012 er slående. Ekspræsident Bushs medierådgiver forklarer, hvordan Mitt Romney kan udnytte den første tv-debat mod Barack Obama i nat til at vinde valget om en måned
John F. Kennedy og Richard Nixon var de første præsidentkandidater, der deltog i en tv-transmitteret debat i USA. Den republikanske kandidat havde åbenlyst problemer med at håndtere opgaven, hvorimod Kennedy optrådte både afslappet og overbevisende. Kennedy vandt valget.


 Præsident George W. Bushs tidligere medierådgiver har et råd til Mitt Romney, inden han skal debattere med præsident Barack Obama på tv i aften amerikansk tid.
»Du skal være dig selv,« siger Mark McKinnon.
McKinnon ved, hvad han taler om. Det var ham og en anden rådgiver, Karl Rove, der orkestrerede Bushs præsidentkampagne i 2000, hvor Texas-guvernøren overraskende slog Bill Clintons vicepræsident, Al Gore.
Det år spillede tv-debatterne en ekstraordinært vigtig rolle for udfaldet af valget.
»Det er vigtigt at forstå, at præsidentdebatter stort set ikke bedømmes på indhold. Det handler om forventninger. I tv-debatten i dag forventes det, at Mitt Romney vil klare sig virkelig godt, fordi han er god til den slags, hvorimod Barack Obama kan virke noget belærende, som en professor,« siger McKinnon.
»Så Romney skal vinde. Uafgjort ville være ensbetydende med, at han taber valget.«
Man kan ikke ligefrem se på den republikanske medierådgiver, at han faktisk er frustreret over Mitt Romneys valgkampagne.
Mark McKinnon, der er fra Texas og en nær ven af ekspræ-sident Bush, er som altid i strålende humør, da han tager imod. Denne gang er det på Harvard-universitetets Institute of Politics, hvor han tilbringer efterårssemestret som seniorstipendiat.
’Elendig valgkampagne’
Men han tager hurtig fløjshandskerne af.
»Romney har ført en elendig valgkampagne. I den nuværende økonomiske situation burde Obama være bagefter i meningsmålingerne med mindst fem procentpoint. Men det er aldrig for sent at vende situationen,« mener McKinnon.
I efteråret 2000 var stillingen mere eller mindre den samme som i 2012.
»Al Gore havde en virkelig god partikongres. Hans fremgang i meningsmålingerne stoppede den tilslutning, Bush havde fået under sin kongres. Så vi var tre-fire point bagefter Gore, da den første tv-debat fandt sted i oktober,« fortæller McKinnon, som i dag er vicedirektør i Hill & Knowlton Strategies.
Det gik så dårligt, at andre republikanere opfordrede Bush til at fyre McKinnon og Rove.
Mere eller mindre samme situation befinder Romney og hans kampagne sig i i dag. Han er bag-efter præsident Obama med tre-fire point. Der er intern splid i kampagnen, og det skorter ikke på kritik i medierne.
Inden den første tv-debat i 2000 forudsagde McKinnon og Rove til amerikansk presse, at Gore ville vinde, fordi han var en bedre debattør. Det viste sig at være rigtigt, hvad angik indholdet. Bush fumlede noget i det, hans argumenter virkede simple og indlærte.
Lige efter debatten var den udbredte opfattelse blandt kommentatorer, at Al Gore havde vundet den første tv-duel.
Spindoktorernes rolle
Men i løbet af det næste døgns tid lykkedes det McKinnon og Rove at spinne resultatet til fordel for Bush.
»Vi pegede på to ret ubetydelige faktuelle fejl, Gore havde begået og gjorde et stort nummer ud af dem. Vi sagde også, at Gore virkede nedladende over for Bush, som om Bush ikke hørte til på det samme podium som ham. På en eller anden måde blev det i pressen til, at Bush havde vundet,« fortæller Mc-Kinnon.
The New York Times-reporteren og valganalytikeren John Harwood var også med dengang i 2000.
»Det var fænomenalt, hvordan Bush-rådgiverne fik vendt situationen i løbet af oktober,« husker Harwood.
»Efter den første tv-debat fulgte vicepræsidentkandidaternes debat, hvor Dick Cheney slog senator Joe Lieberman på point. Da Bush og Gore mødtes for anden gang, begik Gore en fatal fejltagelse. Han forlod sit ståsted og nærmede sig Bush på en aggressiv måde. På tv ser man, at Bush vender sig rundt og laver en ironisk grimasse. Det afgjorde udfaldet.«
Efter den anden debat havde Al Gore tabt sin føring og var bagud med et til to point. På valgdagen stod de to præsidentkandidater lige i meningsmålingerne. Gore vandt flest stemmer, men tabte i valgmandskollegiet, da Højesteret i en kontroversiel kendelse forhindrede genoptællingen af stemmer i Florida, mens Bush førte.
Det er ikke, fordi der er bred enighed om, hvor betydningsfulde tv-debatterne var for udfaldet i 1960, 1984 og 2000. Nogle kommentatorer mener, de ikke spiller nogen rolle.
»Generelt har 95 procent af vælgerne besluttet sig på dette tidspunkt, så det er meget svært at flytte stemmer under tv-debatterne,« siger Ryan Lizza fra The New Yorker Magazine.
Han uddyber: »Hvis man bruger de daglige meningsmålinger fra Gallup og andre institutter til at tjekke forløbet fra partikongresserne i august og frem til valgdagen, så er vinderen normalt den kandidat, der fik størst fremdrift fra sin kongres. Så for mig at se har Mitt Romney allerede tabt slaget.«
Mysteriet Romney
Ifølge Mark McKinnon er det ikke nok, at Romney vinder aftenens tv-debat på image og stil.
»For mig at se er problemet, at han ikke synes at være udstyret med de rette kompetencer til at være præsident, endsige til at blive valgt til præsident,« siger den tidligere Bush-rådgiver: »Folk anser Romney for at være lidt af et mysterium. Jeg har selv prøvet at hitte rede i det, og mit bedste gæt er, at han ikke virker oprigtig og desuden er alt for forsigtig. Han og rådgiverne troede, at det var nok at stille op og så lade den dårlige økonomi tage sig af præsident Obama.«
Men måske vigtigere, fremhæver McKinnon, er fornemmelsen af, at Romney foregiver at være noget, han ikke er:
»Han er ikke så konservativ som Tea Party og makkeren Paul Ryan. Politisk set var Romney midtsøgende som guvernør i Massachusetts. Det samme var hans far, der var guvernør i Michigan. I virkeligheden er han et hæderligt menneske, som kerer sig om andres situation. Men han prøver at fremstille sig selv som en ærkekonservativ, der vil svinge kniven over sociale bistandsprogrammer og mod miljøet. Jeg tror ikke, det er den rigtige Mitt Romney.«Så for McKinnon og mange andre republikanere af moderat observans er det store ubesvarede spørgsmål, inden Romney går på podiet i aften, om han vil være sig selv eller prøve at være en anden? Det kan afgøre udfaldet.

