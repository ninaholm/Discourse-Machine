Søvndal: Britisk nej til Syrien-krig vækker stof til eftertanke
Men Danmark har modsat Storbritannien ikke taget stilling til deltagelse i militæraktion, understreger Søvndal
 
	Udenrigsminister Villy Søvndal (SF). Foto: Torkil Adsersen


 
	Det ændrer ikke på den danske regerings opbakning til en international militæraktion i Syrien, at det britiske underhus har afvist at lade Storbritannien deltage i et indgreb i den syriske borgerkrig.

	Det siger udenrigsminister Villy Søvndal (SF) fredag morgen.

	- Man skal huske, at det man stemte om i det engelske parlament i aftes, det var spørgsmålet om militær deltagelse. Der er vi jo ikke i Danmark. Vi er ikke blevet bedt om at deltage, så vi er i en ganske anden situation.

	- Men det er klart, at det vækker stof til eftertanke, at vi er i en situation, hvor der er en betydelig skepsis. Det er derfor, vi ser med meget stor spænding frem til, at våbeninspektørerne vender tilbage, siger han.

	Udenrigsministeren henviser dermed til, at FN's våbeninspektører lørdag forlader Syrien efter at have undersøgt, hvorvidt der blev brug kemiske våben mod civilbefolkningen ved et angreb i udkanten af Damaskus i sidste uge.

	Villy Søvndal vil ikke nærmere ind på, hvor realistisk det er med en international militæraktion i Syrien, når Storbritannien ikke vil deltage.

	- Det tør jeg ikke spå om. Det er i virkeligheden stadigvæk amerikanerne, der i det her tilfælde beslutter, om de synes, at deres nationale sikkerhedsinteresser gør, at de er nødt til det.

	- Men det her understreger vel også, at der ikke er nogen nem vej i Syrien. Det er heller ikke nogen nem vej at lade tingene ligge. Det er det dilemma, som verden befinder sig i, siger han.

