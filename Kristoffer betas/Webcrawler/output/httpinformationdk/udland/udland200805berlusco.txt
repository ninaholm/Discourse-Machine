Berlusconis regering strammer udlændingelov



 Den nyvalgte italienske regering besluttede onsdag i sidste uge at stramme sin indvandringspolitik, så det fremover bliver strafbart at opholde sig i Italien uden de nødvendige tilladelser. Den nye lov vil også gøre udvisninger af illegale indvandrere lettere og hurtigere og dermed reducere den tid, som de illegale immigranter sidder i særlige centre, fra 18 måneder i dag til planlagte to måneder. De italienske medier fokuserede på immigration op til valget sidst i april, der førte til et nyvalg af den tidligere borgerlige ministerpræsident Silvio Berlusconi. Efter valget udnævnte Berlusconi Roberto Maroni fra anti-immigrationspartiet Lega Nord til ny indenrigsminister. 
"Retten til ikke at være bange i sit eget land er en basal rettighed, som enhver stat bør garantere sine borgere," sagde den nye ministerpræsident efter sit første regeringsmøde i Napoli. 
Berlusconi forventer, at den nye lov vil træde i kraft allerede om to måneder, skriver euronews. EU-Kommissionen afviste at kommentere de nye regler, da den "endnu ikke officielt er blevet informeret om indholdet", som en talsmand sagde. 

