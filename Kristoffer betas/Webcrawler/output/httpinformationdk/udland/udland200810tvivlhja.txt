Tvivl om hjælpepakkes virkning på fastlåst kredit
Ingen ved, om Bush-regeringen kan få en acceptabel pris på bankernes dårlige gældposter uden tab for skatteborgerne, siger tidligere vicepræsident i 'Goldman Sachs'
Det er uklart, hvorvidt Bush-regeringens redningspakke - der her underkrives - for den amerikanske finanssektor til et beløb på 700 mia. dollar vil tø et tilfrosset kreditmarked, hvor ingen synes at stole på nogen.


 BOSTON - Vil amerikanske og udenlandske banker genvinde den indbyrdes tillid og begynde give kredit til individer, selskaber og myndigheder i de næste par dage? 
Det spørgsmål vil være på alles læber, når bankerne åbner hertil morgen i Europa og USA. 
Kongressens vedtagelse fredag af en gigantisk redningspakke for den amerikanske finanssektor til et beløb på 700 mia. dollar har til formål at signalere, at hjælp til gældstyngede banker og finanshuse er på vej fra Bush-regeringen. Men det er uklart, hvorvidt det vil lune på et tilfrosset kreditmarked, hvor ingen synes at stole på nogen?
"Finanssektorens reaktion er afhængig af, om de forventer at få en rimelig pris for de hypoteklån og tilknyttede værdipapirer, som de er brændt inde med, og som der ikke er et marked for," siger John R. Talbott, tidligere vicepræsident i investeringsbanken 'Goldman Sachs' og forfatter til to bøger, som forudsagde krisen på det amerikanske boligmarked.
I henhold til den nye lov bemyndiges Finansministeriet til at gå ind og købe enkelte hypoteklån såvel som pakker af lån, der er blevet solgt som obligationer over hele verden og især til europæiske banker. Problemet er, at ingen aner, hvor meget disse lån og oligationer er værd, fordi salget ikke blev gennemført på en gennemsigtig måde. Det kræver derfor, at eksperter ansat af Finansministeriet gennemgår hvert eneste pantebrev og lån for at undersøge husejerens finansielle status.
Dubiøs prisfastsættelse
Banker og finanshuse har indberegnet disse obligationers og låns pålydende værdi i deres regnskaber. Fastsættelsen af en pris under den værdi, som institutionen forventer ved udløbet af lånet (normalt 15 eller 30 år), vil derfor være ensbetydende med et tab.
"Hvis forbundsstaten betaler 30 procent af pålydende værdi, er det svært at forestille sig, at bankerne vil have nok 'cash-flow' til at vende tilbage til normale tilstande. Hvis prisen derimod er 60 pcrocent af pålydende værdi, kan det gøre en forskel, men det kan til gengæld forvolde politiske problemer. Man risikerer jo at betale en overpris," siger John R. Talbott i et interview fra San Diego, hvor han skriver på en bog om finanssystemets nedsmeltning i 2008.
Transaktionen skal efter planen gennemføres med, hvad man kalder en omvendt auktion. Det betyder, at banker med dårlige obligationer og lån i den første fase tilbyder Finansministeriet en salgspris. Finanseksperterne køber så de billigste og venter for at se, hvad det fører til. På den måde skaber man et marked.
Talbott tvivler på, at redningsaktionen vil genskabe tilliden i banksektoren.
"I de sidste par uger har centralbanken (Federal Reserve) hver dag postet hundreder milliarder af dollar ind i banksektoren, men interbankrenten (libor) er stadig tre gange højere end før krisen. Det viser, at det problem vi står med ikke er en mangel på likviditet, men en udbredt frygt for betalingsstandsning og bankerot, som man også kan kalde panik," siger den tidligere investeringsrådgiver. 
Talbott tror, at manglen på kredit vil fortsætte, fordi man ikke ved, hvilke og hvor store passiver bankerne har på deres gældsposter. Det skaber enorm usikkerhed, og Finansministeriets redningsaktion kan ikke afhjælpe det problem på kort sigt.
Anderledes Wall Street
Der er sket meget på Wall Street, siden Talbott arbejdede i den hæderkronede investeringsbank 'Goldman Sachs' i 1980'erne.
"Vi havde et etisk adfærdskodeks. Da jeg forlod banken i 1990, handlede det om at pleje kundernes interesser, uanset om det var investores indskudte penge eller erhvervsvirksomheder, vi rådgav. Folk troede på hinandens ord og løfter. Advokater blev ikke involveret under handler. Men så snart bølgen af virksomhedsopkøb og fusioner startede i 1990'erne, blev konkurrencen mellem finanshuse benhård; folk begyndte at lægge etiske vurderinger til side og skjule informationer for kunderne," erindrer Talbott. Finanssystemets sammenbrud kan ifølge Talbott skrives tilbage til ophævelsen af en lov fra 1930'erne, som forbød kommercialle banker at gå ind i handel med værdipapirer og f.eks. obligationer knyttet til hypoteklån. 
Ædringen skete i 1999 efter flere års pres fra den amerikanske banksektor på præsident Bill Clinton, Demokrater og Republikanere i Kongressen. Lobbyister uddelte rundhåndede beløb i form af kampagnebidrag (som man kunne kalde bestikkelse) og fik deres vilje.
Men der var blot et problem, siger Talbott. "Bankerne kastede sig grådigt og ivrigt ind i de nye finansielle transaktioner, men deres investeringsrådgivere var ikke nær så kompetente, som dem man havde i finanshuse som 'Goldman Sachs' og 'Morgan Stanley'. Bankerne bekymrede sig heller ikke videre om at sætte sig i høj gæld og løbe en stor risiko. De kunne jo altid falde tilbage på deres indskydere. I investeringsbanker ejede managerne derimod aktier i selskabet og var mere forsigtige."
Den akutte finanskrise kunne ifølge Talbott være undgået, hvis Bush-regeringen og Kongressen havde krævet mere regulering og gennemsigtighed i USA's finanssektor. "Jeg lægger skylden på et totalt korrupt system, hvor Wall Street, bankforeningen og kreditinstitutternes forening bestak politikerne, der gladeligt gav bankverdenen frie tøjler til at gøre, hvad de ville," siger han.
'Tyve fanger tyve'
"Det mest absurde er, at finanssektoren har udviklet så komplekse finansielle produkter, at ingen andre end de skyldige på Wall Street kan rede trådene ud og fastsætte en pris på de rådne værdipapirer, men det giver jo en interessekonflikt. Tyvene bliver sat til at fange tyvene!"
I den amerikanske debat bliver skylden for miseren ofte lagt på de såkaldte subprime-lån, hvor folk tog lån og købte hus uden at have tilstrækkeligt indkomst til at betale afdrag og rente. Men det argument falder den tidligere investeringsrådgiver ikke for.
"Huskøberne var ikke irrationelle. Det var bankerne, der fandt på at tilbyde hypoteklån på en million dollar til at købe et hus, hvis værdi højst var 500.000 dollar. Men det var okay, fordi ejendomspriserne ville jo fortsætte med at stige. Bankerne var så grådige, at de slækkede på alle krav. I nogle tilfælde krævede de ikke engang udfyldelse af en ansøgning om løn. Folk fik bare lånet." 
"Så snart transaktionen var overstået, vendte banken sig om og solgte pantebrevet til en investeringsbank eller udstedte nogle obligationer og solgte dem videre på markedet. I alt halvdelen af disse obligationer blev købt af europæiske banker. Faktisk er det sandsynligt, at europæerne på sigt vil betale en langt højere pris for dette vanvid end amerikanerne," advarer Talbott.
Indtil for nogle få måneder siden blev tidligere centralbankformand Alan Greenspan anset for et finansgeni. Det var ham, der lod denne spillehusmani slippe ud af kontrol. Sidste år blev han endda slået til ridder af den britiske dronning. I dag er han forsvundet fra medierne.
"Greenspan sad mange alvorlige advarsler fra centralbankens regionale direktører overhørig," siger Talbott. 
"De indsendte skræk-rapporter om banker og hypotekforeninger, der udlånte penge til huskøbere uden den mest elementære tjekning af deres finansielle status. Folk skulle bare underskrive og flytte ind i det nye hus. I Greenspans øjne ville markedsmekanismen tage sig af alle problemerne. Der var ikke behov for regulering."


