I Kina er forurening fortsat en statshemmelighed
Jordforurening forbliver en beskidt hemmelighed i Kina. Regeringen nægter at frigive informationer om forureningsniveauet, og det, mener kritikere, er med til at forværre sundhedsrisikoen. Samtidig anklages forslag til ny miljølov for at være et tilbageskridt
Mens den kinseiske regering er begyndt at offentliggøre tal for luftforureningen i Beijing, hemmeligholdes resultaterne af en undersøgelse, der viser foureningsniveauet i jorden. Kritikere frygter, at det betyder, at forureningen er meget værre end forventet.


 Kinas regering har brugt fem år og næsten 1 mia. kroner på en landsdækkende undersøgelse af, hvor slemt det står til med jordforureningen i landet. Men resultatet er nu blevet stemplet som en ’statshemmelighed’ af myndighederne.
Det får kritikere til at anklage regeringen for ikke at leve op til sit ansvar om at advare befolkningen om miljøforureningen. De er bange for, at hemmeligholdelsen af undersøgelsens resultater er tegn på, at forureningsniveauet er meget værre end frygtet.
»Det lader til, at jordforureningen i Kina er så alvorlig, at miljømyndighederne ikke engang tør offentliggøre resultaterne,« siger advokaten Dong Zhengwei til den kinesiske avis Fazhi Ribao (Juridisk Dagblad, red.). Dong Zhengwei krævede i slutningen af januar, at myndighederne gør informationerne frit tilgængelige, da de er i offentlighedens interesse. Men uden resultat.
De kinesiske myndigheder har haft for vane at holde informationer om landets massive forurening skjult for befolkningen. Men på det seneste har et tiltagende folkeligt pres dog tvunget regeringen til mere åbenhed. Sidste år begyndte Beijing at offentliggøre tal for forureningspartikler i luften, og efter hovedstaden i år har været plaget af en tung dyne af smog, er de statsstyrede medier begyndt at rapportere mere aggressivt om luftforureningen, som klassificeres som »ekstremt farlig«. Samtidig har medierne inden for de sidste uger også skrevet, at grundvandet i 90 procent af Kinas byer er forurenet – 60 procent er »alvorligt forurenet«. Og miljøministeriet siger, at vandet i 43 procent af de lokaliteter, det overvågede i 2011, var så forurenet, at det ikke engang egnede sig til »menneskelig kontakt«.
Tidligere på måneden har centralregeringen desuden for første gang officielt erkendt, at kemikalieforurening er årsag til eksistensen af det gevaldige antal af såkaldte ’kræftlandsbyer’, hvor indbyggerne lider under abnormt store kræftrater.
Beskidt hemmelighed
Men når det kommer til jordforureningen, holder regeringen stadig informationerne skjult for offentligheden. Regeringen har godt nok sagt, at forureningen er så slem, at den ikke er »noget at se optimistisk på«. Men præcist hvor pessimistiske kineserne har grund til at være, vil regeringen ikke ud med, da miljøministeriet nu har erklæret de bekostelige jordprøver for en statshemmelighed – uden at forklare, hvorfor resultaterne ikke kan tåle dagens lys.
Jurister og miljøforkæmpere mistænker regeringen for at frygte, at en offentliggørelse kan få befolkningen, der allerede er stærkt utilfreds med miljøforureningen, til at protestere i gaderne. Og samtidig kalder de beslutningen uansvarlig, da den forhindrer kineserne i at beskytte sig selv.
»Jordforurening kan skade folks helbred direkte og kan også inficere madvarer, afgrøder og undergrundsvand i en sådan grad, at det udgør en sundhedsrisiko. Offentligheden har en ret til at være informeret om forureningen,« siger Ma Jun, leder af Institute of Public and Environmental Affairs, til Juridisk Dagblad.
»Det kan føre til panik i befolkningen, hvis de får kendskab til, at bygninger står på forurenet jord, eller at afgrøder dyrkes i forurenet jord. Men det er ikke grund nok til, at ministeriet nægter at offentliggøre oplysningerne,« mener Ma Jun.
Miljøministeriet sagde i 2006, at mere end 10 procent af Kinas landbrugsjord var forurenet, og at omkring 12 mio. ton korn årligt blev inficeret af tungmetaller. Siden er tallene ikke blevet opdateret. Men eksperter siger, at den kinesiske landbrugsjord er stærkt plaget af specielt tungmetallerne cadmium, arsenik, bly og krom.
Vækst frem for miljø
Der er i den kinesiske befolkning voksende opmærksomhed på landets store miljøproblemer, og der er en stadig stigende villighed til åbent at protestere mod forurening. Det er en tendens, som det styrende kommunistparti frygter kan underminere samfundets stabilitet.
Regeringen har da også pumpet milliarder af yuan ind i et forsøg på at mindske forureningen, men resultaterne har været ganske få, specielt fordi hensynet til at opretholde den galopperende økonomiske vækst – som er skyld i den voksende forurening – fortsat prioriteres frem for miljøbeskyttelse. Og der er nervøsitet for, at regeringen fortsat ikke er villig til at gøre nok for at komme det store forureningsproblem til livs. Forslag til ændringer i miljøbeskyttelsesloven, som er på bordet frem mod den lovgivende Nationale Folkekongres’ årlige samling i næste uge, tager netop mere hensyn til økonomisk vækst end miljøbeskyttelse.
»Udkastet viser ingen intentioner om at kæmpe for et bedre miljø, men stiller sig på samme side som de forurenende virksomheder,« siger Wang Jin, professor i miljøret ved Peking Universitet, til Hongkong-avisen South China Morning Post.
For eksempel lyder det i det nye lovforslag, at miljømyndighederne, før de foretager sig noget, skal konsultere med de dele af regeringsapparatet, der styrer Kinas økonomi – det ses som en fortsættelse af hidtidig praksis, hvor miljøbeskyttelse ikke må stå i vejen for økonomisk vækst.
Flere eksperter har underskrevet et åbent brev til Folkekongressen, hvor de opfordrer til, at den nye miljølov ikke vedtages. I brevet lyder det, at en del af de foreslåede ændringer faktisk udgør tilbageskridt for miljøbeskyttelsen.
»Det er den mest umodne og skuffende miljøbeskyttelseslov siden 1990’erne,« skriver kritikerne.
Efter udbredt kritik af lovændringerne tyder alt nu på, at den nye lov ikke vil blive til noget. Så et tilbageskridt bliver det ikke til. Fremskridt bliver der dog tilsyneladende heller ikke noget af.
 

