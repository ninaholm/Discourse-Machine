’Algeriet er mere end Algeriet’
Under sit besøg i Algeriet anerkendte Frankrigs François Hollande, at det franske herredømme i landet var brutalt. Men emnet er 50 år efter landets uafhængighed stadig for betændt til, at Frankrigs præsident kan sige undskyld
Tusindvis af algiere var på gaden i den hvide hovedstad og hyldede præsident François Hollande og bød ham velkommen til  Algier med blomster og flag. Glæden var oprigtig og næppe beordret af præsidents Bouteflikas styre.


 For 50 år siden blev Algeriet en selvstændig nation. Men i Frankrig er koloniherredømmet, som blev etableret i 1830, stadig et omstridt spørgsmål: »Algeriet, det er meget mere end Algeriet,« understreger historikeren Robert Bonnaud, der under uafhængigskrigen blev fængslet på grund af sin støtte til Algeriets Nationale Befrielsesfront.
Journalisten Edwy Plenel, som i 2006 udgav en interviewbog med François Hollande om Algeriet, Devoirs de vérité (Pligt til sandhed), sammenfatter emnet således: »På den ene side havde man en kolonimagt, som med vold havde tiltvunget sig retten til at besætte og annektere et land. På den anden side havde man en indfødt befolkning, der blev nægtet grundlæggende rettigheder og levede under uretfærdige og ulige vilkår. At acceptere denne historiske sandhed betyder ikke, at man glemmer de sår, som småfolk i kolonierne blev påført. Det betyder derimod blot, at man forstår den situation, som har ført til disse lidelser.«
I denne uge aflagde Hollande sit første besøg i den tidligere koloni som fransk præsident. I modsætning til sin forgænger, Nicolas Sarkozy, der fremhævede Frankrigs »civiliserede indsats« i det nordafrikanske land, fokuserede Hollande på de mørke aspekter: »Jeg anerkender her de lidelser, som koloniseringen har påført det algeriske folk,« sagde den franske præsident i parlamentet i Algier:
»I 132 år var Algeriet underlagt et dybt uretfærdigt og brutalt system.«
En tung byrde
François Hollande gik dog ikke så langt i sin kritik af det franske koloniherredømmes undertrykkelse af lokalbefolkningen, som han gjorde i 2007, da han som Socialistpartiets formand besøgte Algeriets præsident, Abdelaziz Bouteflika:
»Det umiddelbare sammenligningsgrundlag er den tidligere præsident Jacques Chiracs undskyldning for den franske medvirken til jødedeportationerne under Anden Verdenskrig,« siger Henrik Prebensen, lektor i fransk ved Københavns Universitet, og tilføjer: »Hollande havde da også på forhånd tilkendegivet, at han ikke kunne sige undskyld på alle franskmænds vegne. For der er stadig mange, som mener, at der ikke er noget at undskylde.«
Over en million nulevende franskmænd er født i Algeriet og kom til Frankrig under eller efter uafhængighedskrigen (1954-62). De såkaldte pieds-noirs (sortfødder), som europæerne i Algeriet blev kaldt, fordi de i modsætning til den arabiske befolkning gik med sko, udgør traditionelt højrefløjspartiet Front Nationals mest trofaste vælgergruppe.
Ligesom les harkis, kolonistyrets lokale kollaboratører, blev mange europæere ofre for den algeriske uafhængighedsbevægelses hævn. Anklagen om den franske stats svigt i forhold til disse to befolkningsgrupper er ifølge Henrik Prebensen »en tung byrde for alle progressive franskmænd«. Marine Le Pen, Front Nationals frontkvinde, var således utvetydig i sin kritik af Hollandes tale:
»Der var intet om de positive aspekter af koloniseringen og heller intet om algeriernes forbrydelser mod les harkis, men der var derimod igen tale om en systematisk nedrakning af vores land, historie og folk.«
Dialogsøgende præsident
Trods koloniseringen og den blodige uafhængighedskrig føler mange indbyggere i Algeriet sig stadig tæt knyttet til Frankrig og fransk kultur. Det er ifølge Henrik Prebensen et forhold, der er præget af »forurettelse og forelskelse«:
»Jeg tror ikke, at alle de mennesker, der bød Hollande velkommen i Algier med blomster og flag, var udkommanderet af Bouteflikas styre,« siger Prebensen og tilføjer:
»Hvis man ser på Algeriet i dag, må man også anerkende, at der før koloniseringen ikke fandtes et algerisk folk.«
Under valgkampen forsøgte Hollande at sælge sig selv som »den normale præsident«, men han er ikke et normalt statsoverhoved i Frankrig, mener Prebensen: »Hollande passer dårligt til franskmændenes forestilling om en ansvarlig politiker, fordi han søger dialogen. Flere og flere synes, at det er utilfredsstillende, at han ikke i højere grad sætter dagsordenen. Kolonistyret og krigen i Algeriet har smittet af på hele indvandrerdebatten. Det er jo ikke, fordi Frankrig i forhold til indbyggertallet har væsentligt flere indvandrere end andre lande, men problemerne er meget større, fordi man historisk har haft et krigerisk forhold til den arabiske verden. Og her er Hollandes tilgang netop dialogisk: ’Vi må tale os ud af det her.’«
Som den første præsident har Hollande også anerkendt nogle af de forbrydelser, der fandt sted på fransk jord under krigen i Algeriet. Under en demonstration i Paris i oktober 1961 blev et ukendt antal algeriske indvandrere, ifølge nogle historikere hundredvis, dræbt af fransk politi.
Få måneder senere mistede ni franskmænd, som sympatiserede med den algeriske uafhængighedsbevægelse, livet under en støttedemonstration: »Det er en mærkelig historie, som aldrig er blevet fuldt belyst,« siger Prebensen, der ikke forventer, at Hollande vil åbne arkiverne for at skabe fuld klarhed. I interviewet med Edwy Plenel udtalte Hollande, at SFIO, forløberen til Socialistpartiet, »tabte sin sjæl« under krigen i Algeriet.
Under den daværende (1956-57) ssocialistiske ministerpræsident Guy Mollet blev indsatsen for at nedkæmpe oprøret intensiveret. Og det var François Mitterrand, der som indenrigsminister beordrede medlemmer af den algeriske uafhængighedsbevægelse henrettet, mens han senere som republikkens første socialistiske præsident afskaffede dødsstraffen.
»Vi skylder stadig det algeriske folk en undskyldning,« sagde Hollande som socialisternes formand, men som præsident har han alligevel ikke taget skridtet fuldt ud og undskyldt på hele Frankrigs vegne.
Ifølge Henrik Prebensen kan denne tvetydighed hænge sammen med en slags personligt traume i forhold til forbilledet Mitterrand:
»Hollande må have nogle problemer med at forstå sin egen betagelse af denne meget gådefulde mand. Hvem var den rigtige Mitterrand? Og hvem er så den rigtige Hollande?«

