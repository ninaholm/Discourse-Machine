Over 100 civile dræbt i Syrien



 Mindst 184 personer er blevet dræbt i luftangreb udført af den syriske hær i løbet af det seneste døgn. Det rapporterer Det Syriske Observatorium for Menneskerettigheder søndag.
Ifølge observatørgruppen er der 128 civile mænd, syv børn og seks kvinder blandt de dræbte. De mistede livet, da Syriens militær bombede områder, der kontrolleres af moderate og militante oprørere.
Mindst 43 krigere fra Islamisk Stat (IS) er søndag blevet dræbt i luftangreb mod byen al-Shadadi, oplyser observatoriet.
Angrebene indebar brug af raketter og tøndebomber mod oprørskontrollerede områder i blandt andet al-Hassakeh i den nordlige Aleppo-provins samt i udkanten af hovedstaden Damaskus.
Det syriske regime har de seneste år oftere og oftere brugt de omstridte tøndebomber mod oprørerne. De er særligt grusomme, fordi de er pakket med metaldele og søm, der er pakket ned i olietønder eller gasbeholdere. Når de eksploderer, spredes metaldelene som projektiler og dræber på må og få.
Foruden at kontrollere store dele af Syrien har IS også kontrollen over dele af Irak. IS har blandt andet erobret den historiske syriske by Palmyra i maj.
Det estimeres, at mindst 220.000 personer har mistet livet siden udbruddet af konflikten i Syrien i marts 2011.

