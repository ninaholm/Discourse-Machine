IS-sympatisører skal kunne få livstid
I efteråret 2014 anmodede regeringen Straffelovrådet om et bud på, hvordan man bedre kan gribe ind over for danskere og herboende udlændinge, der rejser til Mellemøsten og tilslutter sig Islamisk Stat


 Det skal fremover være muligt at uddele hårde straffe til danskere, som rejser til for eksempel Irak for at slutte sig til den militante bevægelse Islamisk Stat.
Det skriver Jyllands-Posten søndag.
I en ny udtalelse foreslår Straffelovrådet, at danskere, der slutter sig til Islamisk Stat skal kunne straffes med op til 10 års fængsel. Men hvis man tilslutter sig Islamisk Stat og kæmper mod danske styrker, skal man kunne straffes med fængsel på livstid.
»Der er stor forskel på at tilslutte sig Islamisk Stat og stå lidt bagved eller stå ved fronten og skyde mod danske fly,« siger Bent Carlsen, præsident for Østre Landsret og formand for Straffelovrådet til jyllands-posten.dk.
»Derfor deler vi det op og siger, at normalstraffen bør være op til 10 år og op til livstid, hvis man deltager i kamp mod danske styrker og måske skyder mod danske fly.«
Samtidig anbefaler Straffelovrådet ifølge Jyllands-Posten, at man laver et nyt punkt i straffeloven, som skal samles under overskriften landsforræderi.
Hos justitsminister Mette Frederiksen (S) bliver udtalelsen fra Straffelovrådet positivt modtaget.
»Jeg er meget, meget glad for udtalelsen. Det er strafferammer i den absolut højeste ende, og det mener jeg også, det bør være,« siger hun til Ritzau.
»Jeg er selv af den meget klare overbevisning, at danskere, som tilslutter sig en terrororganisation som Islamisk Stat og måske samtidig kæmper mod danske styrker, begår landsforræderi.«
– Hvorfor er ordet »landsforræderi« så vigtigt at få med?
»Det er vigtigt at hæfte ord på de rigtige ting. Hvis man rejser til Mellemøsten for at slutte sig til Islamisk Stat, så er det problematisk, dels fordi det er en af de mest grusomme grupper, der er lige nu,« siger Mette Frederiksen og fortsætter:
»Men det er også vigtigt at få den dimension med, at når man direkte kæmper mod vores egne soldater, som Folketinget på demokratisk vis har besluttet at sende afsted, så er man en forræder mod Danmark.«
I efteråret 2014 anmodede regeringen Straffelovrådet om et bud på, hvordan man bedre kan gribe ind over for danskere og herboende udlændinge, der rejser til Mellemøsten og tilslutter sig Islamisk Stat.
Ritzau

