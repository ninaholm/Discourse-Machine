’COP21 er vor sidste – og bedste – chance’
Hvis blot statslederne fra Paris får sendt signalet om, at den fossile æra hører fortiden til, så vil den globale omstilling få sin egen dynamik, mener Johan Rockström
 COP21 er ud fra et videnskabeligt synspunkt vores sidste chance for at præstere omstilling til en verden, hvor den globale opvarmning ikke overstiger to grader

Johan RockströmProfessor


 Det er højst sandsynligt, at der ikke kommer nogen perfekt aftale med ambitiøse, juridisk bindende mål og enighed om alle detaljer ud af klimatopmødet COP21 i Paris, der begynder på mandag. Men der er gode muligheder for, at verdens ledere fra Paris får sendt et signal om, at der ingen anden fremtid er for verden end en fossilfri økonomi. Et signal, der for alvor kan få verdens investorer og erhvervsledere til at skifte retning og orientere sig mod de grønne løsninger.
Det mener professor Johan Rockström. Som gæst hos Sustainability Science Centre på Københavns Universitet har han netop besøgt Danmark for at forelæse om menneskehedens fremtid her på Jorden. Rockström er en af de mest indflydelsesrige forskere, når det handler om mulighederne for at overvinde klima- og miljøkrisen og stille den globale økonomi om til bæredygtighed.
Som leder af det ansete Stockholm Resilience Centre var det Johan Rockström, der stod i spidsen for det internationale forskningsprojekt om Planetary Boundaries, de planetære grænser, der kortlægger, hvor den globale økonomi er på kollisionskurs med klodens bæreevne. Han producerer videnskabelige artikler i en lind strøm, sidder i en stribe videnskabelige komiteer og bestyrelser og farer verden rundt for at søsætte og koordinere nye initiativer om omstilling til bæredygtighed.
Senest har Johan Rockström taget initiativ til forskernetværket Earth League, der op til COP21 har lanceret appellen #EarthStatement med otte centrale klimakrav og opbakning fra bl.a. Al Gore, Jeffrey Sachs, lord Nicholas Stern, Naomi Klein, Richard Branson, Desmond Tutu, Gro Harlem Brundtland og et hastigt voksende antal enkeltpersoner fra hele verden.
»Ud fra et videnskabeligt perspektiv er COP21 helt afgørende,« siger den svenske forsker i en samtale med Information.
»Allerede op til COP15 i København i 2009 vidste vi, at den globale udslipskurve for CO2 skulle vendes på et tidspunkt mellem 2015 og 2020 for at bevare chancen for at holde den globale opvarmning under de to grader, som er den absolutte grænse, hinsides hvilken vi risikerer meget omfattende omkostninger for menneskeheden.«
»Det mislykkedes at få en global klimaaftale i København. Nu, seks år senere, har vi med COP21 nået et punkt, hvor det ud fra et videnskabeligt synspunkt er vores sidste chance for at præstere omstilling til en verden, hvor den globale opvarmning ikke overstiger to grader. Vi skal ikke alene vende den globale udledningskurve inden for tre-fem år – vi skal nå til nul udledning af CO2 fra 2050-2060 for at bevare to tredjedeles chance for at forblive under de to grader. Der skal en fundamental transformation – for ikke at sige revolution – til for at klare den udfordring.«
Johan Rockström taler om revolutionerende forandringer, når hastigheden bliver tre-fem pct. pr. år – f.eks. for CO2-reduktion. Sådanne, i dag nødvendige, forandringshastigheder, kender vi kun fra f.eks. Anden Verdenskrig, hvor man formåede at omstille industrierne og adfærden så hurtigt.
Ætset sig fast
Når Johan Rockström understreger, at COP21 ikke blot er den sidste, men også den bedste chance for at samle os om de nødvendige beslutninger, så er det, fordi stjernerne efter hans mening står særlig gunstigt op til Paris-mødet.
 COP21 er ud fra et videnskabeligt synspunkt vores sidste chance for at præstere omstilling til en verden, hvor den globale opvarmning ikke overstiger to grader

Johan RockströmProfessor

»2015 har vist sig at være et fuldstændig unikt år for miljø og udvikling i verden. Inden COP21 har stats- og regeringscheferne allerede to gange måtte tumle med disse spørgsmål, nemlig på mødet i Addis Ababa i juli om finansiering af en bæredygtig udvikling og på det store FN-møde i september, hvor man vedtog de 17 nye bæredygtige udviklingsmål. Nu kommer så tredje gang med COP21. Så trods al turbulensen i år med økonomisk krise, flygtningestrømme og terrorisme har spørgsmålet om klima, miljø og bæredygtig udvikling ætset sig fast hos de politiske ledere som noget helt afgørende.«
Dertil kommer ifølge Rockström, at vi for tiden modtager dokumentation fra erhvervsliv, store byer og visse lande for, at de vedvarende energiløsninger i dag er konkurrencedygtige og mulige at opskalere samt i stand til at levere bedre velfærd end de fossile brændsler.
»Så vi har ikke alene en uhørt stærk dokumentation for, at det er både nødvendigt, muligt og ønskværdigt at stille om fra fossil energi. Vi har også en kraftfuld stemme fra erhvervslivet, der siger: ’Vi vil have en aktiv klimapolitik, for vi kan godt klare at være innovative og konkurrencedygtige i en økonomi, der forlader den fossile energi, hvis blot vi får et sæt retfærdige spilleregler og rammer’.«
Denne analyse betyder ikke, at Johan Rockström forestiller sig klimatopmødet i Paris som en glat proces, der ender i en perfekt klimaaftale. Han er bevidst om, at der ligger et alt for langt udkast til aftale med 1.500 kantede parenteser som udtryk for lige så mange konkrete uenigheder.
»Processen vil stadig rumme skyttegravskrige mellem forhandlingsgrupper om uretfærdigheder mellem rige og fattige lande, om klimamålet skal være to eller 1,5 grader, om finansiering, teknologi etc. Men det vigtigste er ikke, om vi står med et perfekt dokument, når Paris-mødet slutter, men at verden får et tydeligt signal fra stats- og regeringscheferne om, at der ikke findes anden fremtid end en fossilfri fremtid.«
»Hvis politikerne sender det signal til alverdens investorer, aktieforvaltere, pensionskunder, risikokapitalister og andre, at vi nu har påbegyndt udstigningen af den fossile æra, så kan vi have passeret det tipping point, hvor alle disse investorer siger ’Det der med kulminer og olie virker gammeldags. Fremtiden er elbiler, brændselsceller, vindkraft, solenergi osv.’«
– Men med 1.500 kantede parenteser og uenighed på næsten alle områder er det ikke sikkert, Paris overhovedet kan præstere en tekst, vedtaget ved globalt konsensus?
»Risikoen foreligger. Man må prøve at håndtere processen med taktisk intelligens. Ved siden af dokumentet om de tekniske detailspørgsmål, hvor der givetvis vil vise sig destruktive aktører, bør man gå efter en kort tekst på overordnet niveau, der blot bekræfter to graders-målet, taler om et globalt CO2-budget og afvikling af fossil energi i verdensøkonomien samt rummer en stærk forpligtelse til at følge op på og revidere landenes klimamål.«
Et sådant overordnet dokument kan ifølge Rockström blive det signal til investorer, virksomheder, byer og civilsamfund, der får udviklingen til at passere vendepunktet, hvor omstillingen for alvor tager fart og får sin egen iboende dynamik.
De planetære grænser
– At komme ud af den fossile æra betyder ikke i sig selv, at verdensøkonomien bliver langtidsholdbar?
»Nej. Om vi klarer dette århundrede eller bevæger os mod en risikofyldt fremtid med katastrofale klimaændringer, handler ikke kun om CO2-reduktioner. Det handler om havene og de landbaserede økosystemer, som tilsammen optager over halvdelen af vores udslip af drivhusgasser. Forskernes største mareridt er, at vi på grund af CO2-udledningen passerer et tipping point, hvor havene begynder at afgive CO2, fordi de er blevet varmere, hvor permafrosten tør og afgiver drivhusgasser, hvor isen smelter så hurtigt, at den bliver mørkere og dermed forstærker opvarmningen. Eller hvor afbrænding af skove og omdannelse af skov til landbrugsjord fører til udledning af store mængder CO2. Passerer vi kritiske tipping points, så tager bio- sfæren og økosystemerne over og bliver drivkræfter for en selvforstærkende opvarmning.«
»Vi kan altså ikke nøjes med at se på de fossile CO2-udledninger. Vi må se på kloden som helhed og på de planetære grænser, der identificerer de processer, som styrer evnen til at opretholde en stabil klode og dermed definerer vort sikre råderum.«
– Det gør vel omstillingen til mere end teknik og til noget, der også er en politisk-økonomisk udfordring?
»Teknologien spiller en uhyre vigtig rolle, men forandringshastigheden skal være så høj, at vi ikke alene kan forlade os på teknologi, men også må foretage forandringer i livsstil og i den adfærd, der i dag har et overdimensioneret fokus på forbrug.«
– Det har du netop i Stockholm diskuteret med Naomi Klein, der ser et behov for mere grundlæggende og radikale systemforandringer?
»Naomi Klein og jeg er enige frem til dette punkt. Det, vi har lidt forskelligt syn på, er, hvordan vi så skal vinde denne kamp. Naomi har mistet tiltroen til kapitalismen, industrien, finansforvalterne og det politiske system og mener, at eneste vej frem er aktivisme nedefra. Pres nedefra er uhyre vigtigt på alle områder, men vi skal omstille energisystemet og forandre verden så hurtigt, at vi ikke kan vente på, at aktivisme nedefra fører til ændrede værdier, som så påvirker nationers beslutninger. Det er nødvendigt også at have top-down beslutninger, hvor kraftfulde politikere skaber den nødvendige regulering, som sender signaler til industrier, banker, myndigheder, civilsamfundet om at bevæge sig i en anden retning. Der er globalt brug for årlige investeringer på 40-50 billioner dollar for at stille om til vedvarende energi – de investeringer kommer kun, hvis vi arbejder med systemet og ikke bare imod.«
»Vi skal passe på ikke at ende med at diskutere dette som et enten-eller. Både Naomi Klein og jeg mener, der er brug for både-og,« pointerer Johan Rockström.
– Er problemet med dagens økonomiske model ikke, at den enkelte virksomhed er underlagt et konkurrencevilkår, der tvinger den til at søge vækst, hvis den skal overleve. Det ender samlet set med et ikke-holdbart pres på kloden.
»Der er jo en modsætning. På den ene side fører konkurrence til mere innovation, mere effektive løsninger og nye ideer. På den anden side har vi erfaret, at konkurrencen giver fokus på vækstmaksimering på planetens bekostning. Jeg er overbevist om, at det er muligt at omkalibrere den logik og sige: Vi behøver innovation og konkurrence, men vi kan godt regulere markedet så hårdt, at innovationskraften udfolder sig inden for rammerne af skrappe miljøkrav, der afspejler de planetære grænser.«
»Hvis nu Danmark beslutter, at der fra 2035 er nul udledning af CO2 fra fossile energikilder, det vil sige at enhver form for fossil energi er forbudt, vil det så stoppe al innovation og konkurrence? Nej, tværtimod, det vil stimulere endnu mere innovation. Vi må helt enkelt tæmme markedet ved at sætte meget skrappe grænser for det. Hvis man i stedet siger, at enhver form for konkurrence og vækst er af det onde, så leder det til en form for planøkonomisk samfundsstruktur. Vi har ikke belæg for, at man kan få det til at fungere i global skala på så kort tid, som vi har til rådighed.«
Læs også: Puha, klima-topmøde igen!

