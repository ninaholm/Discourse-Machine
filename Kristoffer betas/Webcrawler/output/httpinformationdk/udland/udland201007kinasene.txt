Kinas energihunger vil kunne mærkes på verdensplan
Kina er nu det land i verden, der fortærer mest energi. Det er ikke en status, Beijing er klar til at vedkende sig, men Kinas sult efter energi vil gøre landet mere udfarende internationalt og kan samtidig sætte yderligere skub i udviklingen af grøn teknologi
Selvom Kina ikke har gjort nogen stor figur i de internationale klimaforhandlinger er landet ifølge FN den største investor i energieffektiv teknologi. I denne uge annoncerede regeringen således, at den planlægger at investere 738 mia. dollar på at udvikle ren energi - bl.a. atomkraft - i løbet af det næste årti.


 I over et århundred har USA været verdens største energiforbruger, men den status har Kina nu overtaget. Dermed vokser Kinas samling af globale førstepladser yderligere, og det igangværende skift i verdensordenen understreges endnu engang.
Alene i år har Kina allerede overtaget USA's førsteplads som verdens største bilmarked, og landet har passeret den hidtidige indehaver af titlen som verdens topeksportør, Tyskland.
Ifølge det Internationale Energiagentur IEA, der tidligere på ugen annoncerede Kinas ankomst på energitoppen, er det især en lang række enorme kinesiske infrastrukturprojekter og et stigende forbrug blandt Kinas stadig mere velstående befolkning, der har ført til, at landet allerede sidste år overgik USA's energiforbrug.
Sidste år fortærede Kina energi svarende til 2,252 mia. tons olie fordelt på energikilder som kul, olie, naturgas, atomkraft og vandkraft. Det er ifølge IEA fire procent mere end USA. For blot et årti siden var Kinas forbrug kun halvt så stort som det amerikanske.
»Udviklingen er et vidnesbyrd om, hvor hurtigt den kinesiske økonomi vokser,« siger Wu Changhua, lederen af Kina-afdelingen for den internationale miljø-ngo The Climate Group.
Målt ud fra antal indbyggere forbruger USA dog fortsat fem gange mere energi end Kina. Og USA forbliver langt den største olieforbruger med 19 mio. tønder om dagen sammenlignet med Kinas cirka ni mio.
Oliejagt
Men Kinas enorme og voksende totale forbrug kan få vidtrækkende konsekvenser.
»Konkurrencen om energikilderne bliver større, og Kina er nu nødt til at gå stadig mere aggressivt ind i kampen om ressourcerne for landets egne interessers skyld,« siger Yan Xuetong, leder af instituttet for internationale studier ved Tsinghua Universitet i Beijing. »Det, der er på spil, er at sikre, at Kina kan fortsætte sin økonomiske vækst, og det kan sætte forholdet til andre konkurrerende nationer på spidsen.«
Kina er over hele kloden på jagt efter olie. Statsejede kinesiske energivirksomheder har indgået utallige milliardaftaler i Afrika, Latinamerika og Centralasien for at sikre adgang til olie og gas.
Jagten på olie har efterladt et dybt kinesisk fodaftryk i en lang række lande, som andre har holdt sig fra enten på grund af vold, menneskerettighedsovergreb eller sanktioner.
Kina har indgået kæmpeaftaler om olieleverancer med bl.a. Iran, hvorfra Kina importerer næsten 12 procent af sin olie, og Irak og Sudan.
»Kina vil modsætte sig tiltag, der kan true landets energiforsyning, og er derfor meget tøvende med at tilslutte sig USA's og Vestens sanktioner mod en række lande, eksempelvis Iran, der leverer olie til Kina,« siger Yan Xuetong. »I takt med Kinas stadig større energibehov vil Vesten finde det stadig sværere at finde Kina samarbejdsvillig.«
I positiv retning
Men forventningen om en ny og mere offensiv udenrigspolitik er ikke den eneste vigtige konsekvens af den nye kinesiske dominans på energimarkedet. Kinas førende rolle kan nemlig meget vel give et boost til den globale udvikling af grøn energi.
Beijing er overordentlig følsom over for landets status som verdens største forurener, og har længe peget fingre af udviklede lande i forbindelse med klimaforhandlinger. Kina forsøger at undgå at få påklistret flere negative betegnelser, der kan øge det internationale pres på landet for at skære ned på udledning af drivhusgasser. Og mens landet ikke har gjort nogen stor figur i de internationale klimaforhandlinger, har det været mere villigt end noget andet land til at handle og investere i vedvarende energikilder og grøn teknologi af egen drift - også fordi Beijing anser afhængigheden af importeret energi for at indebære en sikkerhedsrisiko.
»Kina har længe været mistroisk overfor de internationale klimaforhandlinger, og om klimadebatten er et forsøg på at give den kinesiske udvikling spændetrøje på. Derfor vil man forsøge at modstå kritik,« siger Yan Xuetong.
Der ses derfor også med forsigtig optimisme på, hvad Kinas nye status som storsluger af energi kan betyde for energiudviklingen på verdensplan. Hvordan Kinas energisammensætning bliver i fremtiden kan nemlig blive afgørende.
Største grønne investor
I denne uge annoncerede regeringen, at den planlægger at investere 738 mia. dollar på at udvikle ren energi - bl.a. atomkraft, vindkraft og biomasse - i løbet af det næste årti. Kina investerede 34,6 mia. dollar i ren energi i 2009. En stigning på 50 procent i forhold til det foregående år, hvilket ifølge FN gør landet til verdens største investor i energieffektiv teknologi.
»Den kinesiske regering og kinesiske virksomheder satser voldsomt på grøn miljøteknologi, fordi de ser det som en mere sikker energikilde, der gør landet mindre sårbart overfor internationale kriser, der kan forhindre Kinas adgang til energi, og fordi de ser grøn teknologi som en igangværende ny industriel revolution, som de gerne vil være førende inden for og tjene penge på,« siger Wu Changhua. »Kina er allerede førende på en lang række områder, f.eks. inden for vind- og solenergi og produktion af elektriske biler, og med Kinas stadig voksende størrelse og indflydelse på energiområdet kan det være med til at trække andre lande med i en mere positiv og grønnere retning. I Kina er ambitionsniveauet indenfor grøn teknologi langt højere end i USA.«
IEA's cheføkonom Fatih Birol ser det på samme måde.
»Hvis Kina bruger elektriske biler, hybridbiler og så videre, så vil det give sig udslag i produktionen i det meste af resten af verden,« siger Fatih Birol til nyhedsbureauet Bloomberg.
Uønsket førsteplads
Den officielle kinesiske reaktion på, at det Paris-baserede IEA i denne uge annoncerede, at Kina nu er verdens største forbruger af energi, har ikke desto mindre været negativ. Det er ikke en førsteplads, der huer Beijing, som beskriver IEA's tal som »upålidelige«. Den kinesiske regering siger, at landets energiforbrug sidste år var fem procent mindre end det tal, som IEA opgiver, og at USA ifølge deres beregninger fortsat var verdens største energiforbruger i 2009.
»Vi skal være på vagt over for den slags overdrevne statistikker og desuden forhindre, at emnet bliver politiseret,« hedder det i en kommentar fra det officielle kinesiske nyhedsbureau Xinhua som reaktion på IEA's udmelding.
Kommentaren understreger desuden, at »det er sund fornuft, at Kina med sine 1,3 mia. mennesker og hastigt udviklende økonomi vil se en forøgelse af det industrielle og civile energiforbrug i takt med, at industrialiseringen breder sig og folks levestandarder forøges.«
»Det er ikke positivt at blive associeret med et stort energiforbrug,« siger Wu Changhua, som forklaring på Beijings afvisende reaktion overfor IEA's tal.
Kinas tøven med at acceptere en status som verdens største energiforbruger afspejler den kinesiske regerings egen ubekvemhed over landets stigende internationale indflydelse og det ansvar, der følger med.
Stigningen i energiforbruget har da også gjort Kina til den største udleder af CO2 og andre drivhusgasser, da størstedelen af Kinas energiforbrug dækkes af kul. Regeringen har lovet at lægge en dæmper på forøgelsen af udledning, men har nægtet at gå med til internationalt bindende krav, og fastholder, at forurening er en uundgåelig konsekvens af industrialisering.

