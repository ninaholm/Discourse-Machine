Palæstinensisk regeringsperiode forlænges indtil ny mulighed for valg
Der er ingen umiddelbar udsigt til et palæstinensisk valg på trods af, at præsidentens og parlamentets mandat  udløber i næste måned
Den palæstinensiske præsidents og parlaments regeringsperiode forlænges af selvstyreområdets politiske paraplyorganisation, PLO, indtil et valg kan gennemføres. Her leder præsident Mahmud Abbas et møde med det centrale PLO i tirsdags.


 Den Palæstinensiske Befrielsesorganisation, PLO, forlænger både præsident Mahmoud Abbas' og parlamentets regeringsperiode, indtil der kan gennemføres valg.
Den magtfulde paraplyorganisations beslutning er et forsøg på at modvirke et politisk vakuum efter 24. januar, når den nuværende valgperiode udløber, fordi den islamiske Hamas-bevægelse har truet med at modsætte sig et valg på Gaza-striben.
Abbas har udskrevet valg i næste måned, men den islamistiske gruppe, der har drevet hans styrker ud af Gaza i juni 2007, har sagt, at man ikke vil tillade noget valg, før der har fundet en national forsoningsaftale sted.
Hamas ved magten
PLO, der er domineret af Abbas' ikkereligiøse parti Fatah, repræsenterer de fleste politiske partier undtaget Hamas. Det internationale samfund anerkender kun paraplyorganisationen som palæstinensernes eneste lovformelige repræsentant.
Hamas har sagt, at den vestligtstøttede præsidents fireårige regeringsperiode udløb i januar, og at parlamentet, som er domineret af Hamas, fortsat vil være ved magten, indtil et nyt er på plads efter det forestående valg.
Frustration
Hamas siger også, at ingen af de beslutninger, som PLO træffer i den besatte by Ramallah på Vestbredden, vil være bindende for Gaza.
Det står dog ikke klart, hvor længe Abbas vil blive på posten, efter hans periode er udløbet.
Den hårdt trængte palæstinensiske leder sagde i november, at han ikke ville stille op til det valg, han havde udskrevet i januar. Årsagen er hans frustration over de amerikanskledede fredsforhandlinger og Israels manglende vilje til at fastfryse nye bosættelser.
PLO har besluttet ikke at sætte sig til forhandlingsbordet, før Israel opgiver sine bosættelser.

