Indien fanget mellem klimaforandringer og udvikling
Inden 2030 vil Indien bygge 140 kulkraftværker for at levere strøm til 400 mio. fattige. Trods stor satsning på sol og vind vil det fordoble landets CO2-udledning. Det problem skal løses på klimakonferencen COP 21 i Paris


 I landsbyen Bagwan i den fattige indiske delstat Bihar er der så lidt tilgængelig fast elektricitet, at den lokale afdeling af Union Bank of India må benytte en dieselgenerator i bankens åbningstid.
Den sorte røg stiger til himmels og blander sig med røg fra de små huse, hvor en kronisk mangel på el og naturgas tvinger kvinderne til at bruge tørret komøg som brændsel ved tilberedelsen af mad på udendørskomfurer.
Indbyggerne har i årevis ventet på, at politikerne fra Bihars hovedstad, Patna, indfrier et løfte om at nedgrave kabler og forbinde dem til elnettet. Måske det vil ske i forbindelse med den planlagte opførelse af to nye kulkraftværker i delstaten, måske ikke.
Bagwans borgmester, Rajesh Kumar Singh, er dybt frustreret.
»Livet her er ikke godt. Vi klarer lige at overleve,« siger han til en udsendt fra den amerikanske avis The Washington Post.
»Jeg har råd til at købe et køleskab, men jeg kan ikke bruge det. Jeg kan købe en luftafkøler, men ikke bruge den. Jeg har et tv, men kan ikke tænde for det.«
Og måske værst i hundredtusinder af indiske landsbyer uden strøm: Skolebørn kan ikke lave lektier, når det bliver mørkt eller har i hvert fald svært ved at læse ved petroleumslamper.
Mellem 300 og 400 mio. af Indiens befolkning på 1,27 mia. mennesker lever uden strøm. I kraft af indisk økonomis høje vækstrate på mellem seks og otte pct. forventes levestandarden at forbedres for denne fattige fjerdedel af befolkningen i de næste årtier. Derfor planlægger premierminister Narendra Modis regering at skaffe alle husstande adgang til elektricitet.
Problemet er imidlertid, at den billigste metode til fremstilling af elektricitet i Indien, er udvinding og afbrænding af landets store kulreserver. Vedvarende energi som sol og vind er stadig for dyre til at klare opgaven.
Men hvis Indien og kloden skal afværge de værste effekter af klimaforandring – temperaturstigninger, tørke og oversvømmelser – burde Modi-regeringen ligesom Kina sætte et loft for udledning af CO2 fra kulkraft i 2030. I stedet planlægger den at føje 140 kulkraftværker til de eksisterende 125.
’Retfærdig og ligelig’
Dette dilemma er COP 21-konferencens største udfordring. I alt 1,2 mia. mennesker – altså 25 pct. af klodens befolkning – har ikke strøm. Hvad skal de rige industrilande sige til, at Indien og mange lande i Afrika vil have lov til at bruge billige fossile brændsler til at afskaffe fattigdom? Det til trods for, at Jorden med sikkerhed så vil opleve en temperaturstigning langt over to grader i 2050.
For Leena Srivastava, vicerektor på miljøuniversitetet TERI i New Delhi, handler det om en »retfærdig og ligelig« fordeling af den plads, der er tilbage til drivhusgasser i atmosfæren, når man tager højde for en maksimal global opvarmning på to grader.
»Det meste af pladsen er allerede blevet udfyldt af de rige industrilande (og Kina, red.). Der er ikke meget tilbage til U-landene. Så hvilken fordelingsnøgle bruger vi, og hvilken rolle spiller udledningens akkumulerende effekt?« siger hun.
Srivastava medvirkede for nylig i et seminar arrangeret af det udenrigspolitiske selskab i New York.
Det er instruktivt at tage et kig på statistikken over de tre største landes historiske udledning af drivhusgasser. Mellem 1965 og 2014 stod USA for 25 pct., Kina for 15 pct. og Indien for tre pct. af det samlede udslip. I 2014 var USA’s bidrag faldet til 17 pct. Kinas vokset til 27 pct. og Indiens til kun seks pct.
Men hvis væksttempoet for Indiens befolkning og økonomi fortsætter uden en reduktion i brugen af fossile brændsler vil udledning blive fordoblet i 2030. Og i 2050 vil Indien være den største CO2-synder.
USA’s og Kinas præsidenter kan over for premierminister Modi indvende, at en global opvarmning over to grader vil blive ødelæggende for Indiens landbrug og industri.
Subkontinentet udsættes allerede for ekstreme vejrfænomener. I en uge i midten af november og i løbet af denne uge er Indiens sydøstlige industriby, Chennai, (tidligere Madras) blevet oversvømmet af monsunregnen, der ellers plejer at høre op i oktober. Næsten al industri, service, trafik og lufthavnen er lukket ned i storbyen.
Men hvad er værst for Indien – midlertidige afbrydelser og skader eller 3-400 mio. indbyggere uden elektricitet og mulighed for at udfolde sig fuldt ud økonomisk?
Leena Srivastava peger på en anden statistik, som de vestlige industrilande helst ignorerer. Gennemsnitligt udleder hver inder kun 1,7 ton CO2 om året. En kineser bidrager til sammenligning med 7,4 ton og en amerikaner med 16,6 ton.
Modis kompromis
Fra et moralsk synspunkt mener hun, det er et overbevisende argument.
»Hvordan kan man i Paris se bort fra denne fordeling? Indien har et krav på at udvikle sig økonomisk,« understreger TERI-universitetets vicerektor.
Ikke desto mindre er Indiens Modi-regering villig til at gå på kompromis. Kort før FN-klimatopmødets start i Paris fremlagde han en samlet klimaplan, der satser stort på en kolossal vækst i Indiens vedvarende energisektor.
I 2030 skal sol-, vind- og vandkraft samt atomenergi udgøre 40 pct. af det samlede energiforbrug.
Alene mellem 2015 og 2022 er det planen at fordoble solkraft hvert halvandet år. Men i 2030 vil kulkraftværker stadig producere 60 pct. af Indiens strøm, og CO2-udledning vil som følge af befolkningstilvækst og økonomisk vækst være steget kolossalt.
Det er primært satsningen på vedvarende energi, der giver udslag i relativt mindre udledning af drivhusgasser i Indiens klimaplan. Der bliver ikke skåret. Tværtimod, skal der bygges mange flere kulkraftværker.
Udbygningen af vedvarende energi vurderes at ville koste 2.300 mia. dollar over 15 år, hvilket kræver bistand såvel som lån og investeringer. Vil de rige lande spytte i kassen eller alternativt skære drastisk i sin CO2-udledning? Det skal afgøres i Paris.
Indien ønsker flere midler til forskning i »ren kul«. Men i Vesten anses kul allerede for at tilhøre fortiden.
»Vi har brug for et Manhattan-projekt. Men den rige verden er så optaget af at udfase kul, at den private sektor ikke tør løbe an med risikoen,« skriver Modis økonomiske rådgiver, Arvind Subramanian, i Financial Times.

