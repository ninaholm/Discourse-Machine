Hvad sker der i Mellemøsten?
Det særlige ved optøjerne i en række arabiske lande er, at islamisterne er sat på sidelinjen, og at folk kræver medbestemmelse – ikke religion


 Det har overrasket, at islamisterne så at sige er usynlige i de demonstrationer, der vendes mod de styrende i Egypten, og i den fortløbende dekonstruktion af tunesiske Ben Alis efterladte styre.
En forklaring er, at den arabiske middelklasse er trådt til som politisk faktor. Det blev afgørende i Tunesien, og det er synligt i Egypten, hvor – som en EU-diplomat udtrykte det i aftes – »man så børnefamilier og pæne mænd med slips« blandt de demonstrerende.
Men vendingen ’over udløbsdato’ ligger lige til højrebenet i vurderingen af årtiers voldsomste optøjer i Egypten. Og det har mere at gøre med en generel utilfredshed end med budskabet ’islam er løsningen’.
Fælles for de berørte befolkninger i såvel Egypten som Tunesien, Jordan, Yemen, Algeriet og – på en anden måde – Libanon og de palæstinensiske områder, er, at de i mere end 60 år har været regeret af de politiske og militære eliter, der tog over efter ophøret af det franske og britiske koloniherredømme i 1950’erne og 60’erne. De magthavere er nu under afvikling, frataget den folkeligt-politiske legitimitet, der i sin tid bragte dem til magten.
Det har taget sin tid – i Egypten faktisk 59 år – og skyldes vestlig accept af den undertrykkelse af al opposition, religiøs som politisk. Og da Israel falmede som egyptisk fjendebillede i 1978, var islamisterne lige ved hånden som argument for fortsat despoti. Eller med Hilary Clintons foretrukne ordvalg: »fortsat stabilitet«. Som USA har garanteret med økonomisk bistand, teknologisk ekspertise, infrastruktur-projekter og ikke mindst våben.
Vicesherifferne
»Vestens vicesheriffer« kaldes disse autokrater, hvoraf  81-årige Hosni Mubarak lige nu er det iøjnefaldende eksempel – og som i morgen kan blive Ghadafi i Libyen eller Bouteflika i Algeriet.
I den egyptiske politistat har man ikke set demonstrationer som i tirsdags siden optøjerne i 1977, da Sadat-styret sløjfede subsidierne  på brød. Manifestationerne fortsatte i går og er bebudet fortsat efter fredagsbønnen i morgen. Ikke fordi Det Muslimske Broderskab overtager dem – ’brødrene’ har højst 30 pct. tilslutning – men fordi almindelige mennesker, som Amr Moussa, generalsekretær for Den arabiske Liga og tidligere egyptisk udenrigsminister, sagde i aftes med skælvende stemme, »er frustrerede«.
Moussa er kendt for en integritet, der er sjælden hos arabiske politikere, en integritet, der bl.a. viste sig i kritik af USA’s invasion af Irak i 2003 – og nu i kritik af de arabiske lederes manglende evne til at give deres befolkninger reel medbestemmelse.
Tillidstabet
De i lokal sammenhæng velbjærgede middelklasse-grupper overalt i den arabiske verden har derfor tabt tilliden til den stabilitet, de hidtil har været tilfredse med blev leveret af deres vestligt støttede regimer.
Og dermed har de tabt tilliden til Vesten, eller rettere: til Vestens ledende supermagt, USA. Med god grund. USA’s demokratiseringsprojekt i Irak betød, at landet i dag er leveret til shiitiske politikere med tætte forbindelser til Iran. Libanon – i marts 2005 et symbol på en demokratisk revolte mod syrisk militærbesættelse – blev hyldet af Frankrig og USA, men støtten udmøntedes stort set kun i opfindelsen af logoet ’cedertrærevolutionen’. Den syriske diktator, Bashar al-Assad, der måtte trække sine tropper hjem i april 2005, stod den politiske storm igennem, leverede som eneste arabiske magt effektiv hjælp til Oibanon inder Israels krig i 2006, og er igen en afgørende faktor i Beirut. Det medførte forleden, at han (sammen med præsterne i Teheran) udnævnte Libanons ny regering.
Den tabte legitimitet
Den igangværende udvikling handler om legitimitet. De såkaldt ’moderate’ arabiske regimer er under et hidtil uset pres fra brede befolkningsgrupper, der ikke ser en fremtid i en fortsat alliance med Vesten, der – som det viste sig i Tunesien og Libanon – ikke kan bruges til noget, når det brænder på for ’stabiliteten’. Nu ser det ud som om Hosni Mubarak må betale prisen for den vestlige garanti for hans regimes ’fortsatte stabilitet’.
Egypten er ikke Tunesien – og slet ikke Libanon – og muligvis vil Mubaraks sikkerhedstjenester få oprøret under kontrol. Men det vil være en stakket frist – der er præsidentvalg i Egypten til september, og meget tyder på, at Mubaraks rådgivere forregnede sig, da de tillod tirsdagens demonstration og ifølge flere politiudsagn gav ordre til at fare med lempe i kontrollen af den.
Hensigten var tydeligvis ikke at fremstå for brutal i et valgår – og efter et parlamentsvalg, præget af skamløs svindel – men denne rysten på hånden kan, som det blev tilfældet i Tunis, blive fatal for den aldrende præsident. Hans udløbsdato kan meget vel komme før han selv vælger den.

