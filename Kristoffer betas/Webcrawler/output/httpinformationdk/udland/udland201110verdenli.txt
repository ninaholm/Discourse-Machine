Verden vil ud af Libyen
Det internationale samfund vil forsøge at spille en begrænset rolle i et fremtidigt Libyen, ikke mindst på grund af den store interesse i at fastholde fortællingen om, at krigen var en ren libysk krig, vurderer eksperter
Oprørere mod det Gaddafi-regimet fejrer diktatorens død. Libyens fremtid er i hænderne på libyerne selv, da det internationale samfunds engagement i Libyen bliver afviklet så hurtigt som muligt.


 Med Gaddafis død vil det internationale samfunds engagement i Libyen blive afviklet så hurtigt som muligt. Og Vesten vil næppe igangsætte en samlet fredsbevarende mission, lyder vurderingen fra flere eksperter.
Ifølge Ole Wæver, professor i statskundskab fra Københavns Universitet, er der ingen tvivl om, at NATO-flyene vil være ude af Libyen meget snart.
»I en forstand er det her mission accomplishedfor det internationale samfund. Det vil helt klart blive opfattet som en succes, at NATO for en gang skyld er i stand til at afslutte en operation. Selv om tolkningen af FN-mandatet har været meget vidtgående, er aktionen sket med bemærkelsesværdigt få civile tab, og har dermed levet op målet om at beskytte lokalbefolkningen.«
Kun ad hoc-opgaver
Den opfattelse deler Ulla Holm, seniorforsker på Dansk Institut for Internationale Studier (DIIS) med speciale i Mellemøsten.
»NATO kan ikke bare være helt væk fra den ene dag til den anden. Men ingen vil være interesseret i flere bombninger, medmindre der i de kommende få dage bryder kampe ud mellem forskellige militser. Men det er der intet, der tyder på,« siger Ulla Holm og uddyber:
»Nu gælder det om i Libyen at sige, at nok var NATO tilstede med deres flyveforbud og bombninger, men det var os, Libyerne, der sejrede, ved at kæmpe på landjorden og fange Gaddafi. Sejren er vores, og det internationale samfund skal ikke blande sig for meget. Og hvis de skal, er det på vores betingelser.«
Dermed er der enighed blandt eksperter om, at en snarligt afsluttet NATO-mission eksempelvis ikke vil blive afløst af en fredsbevarende FN-mission, som det ofte er tilfældet i brændpunkter verden over.
»Der er ikke tale om en situation, hvor det internationale samfund skal ind og lave fredsbevarelse mellem stridende parter. Der er ikke en oprørshær, som skal holdes stangen, og i virkeligheden ingen begrundelse for en større international operation fra FN,« vurderer Ole Wæver.
I det hele taget vil FN komme til at spille en minimal rolle i det fremtidige Libyen, spår Hans Mouritzen, seniorforsker ved DIIS:
»FN bliver ikke en faktor i Libyen, medmindre fredsbevarende styrker kommer på tale.«
I stedet vurderer han, at EU og Den Afrikanske Union bliver de centrale aktører, hvis og når det libyske overgangsråd skulle bede om hjælp.
»Indtil nu har EU stort set ingen rolle spillet i det her forløb. Men Libyen er trods alt EU's nabo, og jeg er overbevist om, at unionen vil fremlægge en række civile initiativer. Hele EU's naboskabsprogram og hjælp til at få opbygget et retssystem er oplagte områder,« vurderer Hans Mouritzen.
Ikke Afghanistan
Frem for en stabil tilstedeværelse vil det internationale samfunds hjælp til Libyen formentlig få form af 'ad hoc'-opgaver.
»Aktører som EU eller forskellige menneskerettighedsgrupper kan gå ind og hjælpe med konkrete opgaver, hvis Libyen selv beder om det. Eksempelvis med hensyn til retssystemet eller teknologi til olieproduktion. Men det vil være i karakter af civile 'ad hoc'-operationer, snarere end som en samlet stor aktion,« vurderer Ulla Holm.
»For netop med Det Arabiske Forår er det blevet meget afgørende for det internationale samfund, at det ikke virker som om, at de forsøger at pådutte nye regeringer en vestlig dagsorden og mission. Derfor er det absolut afgørende, at det er det nye styre, som skal definere, hvilken ekspertise eller hjælp, de gerne vil have stillet til rådighed. Ellers vil det hurtigt blive set som om, at Libyen er ved at blive overtaget af fremmede magter,« siger Ulla Holm.
Udover den store interesse i at fastholde fortællingen om, at dette var en ren libysk krig, er situationen i det nordafrikanske land langt mere lovende, end den eksempelvis har været i lande som Irak og Afghanistan, mener Ulla Holm: »Libyen har et godt udgangspunkt for i høj grad at kunne klare sig på egen hånd. En forholdsvis lille befolkning — 5,5 millioner — hvor de fleste bor ved kysterne, og landet har traditionelt set haft et ganske udmærket uddannelsessystem. De unges uddannelse har ganske vist lidt under de sanktioner landet oplevede i 90'erne, men landet er med et fagudtryk geostrategisk og geo-politisk let at overskue, til trods for, at der selvfølgelig også er problemer og udfordringer.«
Den opfattelse deler Ole Wæver: »Der er jo langtfra tale om et hjælpeløst samfund. Libyen er derimod et relativ rigt land, regionen taget i betragtning, og der er ikke brug for massiv økonomisk bistand, som der for eksempel har været i Afghanistan.«
Hans Mouritzen advarer dog om, at Libyens ressourcemæssige rigdomme — især i form af store olieforekomster — også kan virke destabiliserende: »Rigdom er bestemt ingen garanti for, at der ikke bliver interne konflikter. Nærmest tværtimod. Jo mere rigdom, jo mere er der at slås om. Men hvis man formår at holde konflikterne nede, er det selvfølgelig lettere at opbygge et samfund, når man har ressourcer til det.«

