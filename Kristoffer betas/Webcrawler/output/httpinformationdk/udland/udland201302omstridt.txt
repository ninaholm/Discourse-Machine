En omstridt pave siger op
Efter knap otte år på posten som Romerkirkens overhoved meddeler pave Benedikt XVI, at han ikke har kræfter til at fortsætte. Den overraskende beslutning betegnes som fornuftig og betragtes som et forsøg på at modernisere kirken
Pave Benedikt XVI er ofte blevet kritiseret for sin håndtering af det politiske ansvar, der følger med rollen som kirkens overhoved, særlig i forbindelse med håndteringen af  afsløringerne om katolske præsters seksuelle misbrug af mindreårige i en række lande.


 Den måske bedste nyhed i pave Benedikt XVI’s knap otte år som Guds stedfortræder på jord kom, da den 85-årige tysker i går meddelte, at han som den første pave i seks århundreder vælger at abdicere.
»Det er en stor reform i kirkens historie, fordi han indrømmer, at en pave ikke bør blive ved med at være leder for over en milliard katolikker i en meget høj alder, hvis han er fysisk svækket,« vurderer vatikanisten Marco Politi, der betegner pavens beslutning som »modig« og »rationel«.
Paven begrundede selv beslutningen med sit svigtende helbred, da han på latin kundgjorde sin abdikation foran kardinalkollegiet, der var samlet i Rom for at foretage tre kanoniseringer.
»Efter gentagne gange at have gransket min samvittighed foran Gud, er jeg nået til den overbevisning, at mine kræfter på grund af min fremskredne alder ikke længere tillader mig at bestride embedet,« sagde paven og forklarede, at hans helbred er blevet svækket i løbet af de seneste måneder.
Benedikt XVI går af ved månedens udgang, hvorefter kirkens kardinaler skal vælge hans efterfølger.
Få fortilfælde
Inden den abrupte afslutning på sin embedsperiode havde paven ellers udtalt til italiensk tv:
»Gud har udnævnt mig, og kun Gud kan afskedige mig.«
Sidst en pave valgte at abdicere, var da Gregorius XII i 1413 valgte at trække sig fra sit embede for at bringe splittelsen i den katolske kirke, som havde ført til udnævnelse af såkaldte modpaver i den franske by Avignon, til ophør. Beslutningen handler sandsynligvis om at skåne kirken for en længere periode med en fysisk svækket leder, som det var tilfældet under Benedikt XVI’s forgænger, Johannes Paul II, vurderer flere iagttagere. Den polske pave led i de sidste knap 15 år af sit liv af Parkinsons sygdom og havde til sidst svært ved at gå, stå og tale. I en verden i hastig forandring har den katolske kirke brug for en pave, der såvel fysisk som spirituelt er i fuld vigør, sagde Benedikt XVI som begrundelse for sin overraskende beslutning.
Dermed undgår kirken også at komme i konflikt med de såkaldt ’ufravigelige principper’ om livets begyndelse og slutning, som paven har kæmpet indædt for gennem hele sin embedsperiode.
»Ethvert menneskeliv er ukrænkeligt, også når det er svagt og indhyllet i lidelsens mysterium,« udtalte paven i 2009, da han fordømte afbrydelsen af den livsforlængende behandling af en kvindelig italiensk patient, der havde ligget i irreversibelt koma i 17 år.
Flere italienske læger har nemlig udtrykt tvivl om, hvorvidt man virkelig gjorde alt for at holde den forrige pave i live. Efter de seneste års pædofiliskandaler, intriger i Vatikanet og konflikter med andre religioner har den katolske kirke derfor mindst af alt brug for en pave, der risikerer at miste kontrollen over sin egen livssituation.
Pavens beslutning bliver således betegnet som klog og rigtig af såvel katolske som verdslige iagttagere. Kun den polske kardinal Stanislaw Dziwisz, som var privatsekretær for Johannes Paul II, har fremsat en indirekte kritik af pavens beslutning. Som reaktion på meddelelsen siger Dziwisz, at man ifølge den forrige pave ikke kan »stige ned fra korset«.
Verdensfjern teolog
Den tyske pave er ofte blevet kritiseret for sin håndtering af det politiske ansvar, der følger med rollen som kirkens overhoved. I modsætning til sin forgænger, der blev hyldet som en medievant folkeforfører, betragtes Benedikt XVI som en teolog, der mangler sans for at markedsføre kirken. Navnlig håndteringen af afsløringerne om katolske præsters seksuelle misbrug af mindreårige i en række lande har bragt paven i vanskeligheder. Før hans tiltrædelse havde der allerede været pædofiliskandaler i katolske menigheder i USA og Irland, men i hans embedsperiode er ofre for seksuelle overgreb i en række kontinentaleuropæiske lande trådt frem og har beskyldt kirken for at dække over forbrydelserne. Det er sket i bl.a. Østrig, Belgien, Holland, Norge og Tyskland, hvor paven som tidligere ærkebiskop i München bar et personligt ansvar for, at en kendt seksualforbryder ikke blev forhindret i at være i kontakt med børn.
Som kardinal blev Joseph Ratzinger af sin forgænger udnævnt til leder for Kongregationen for Troslæren, der i 2001 fik ansvar for behandlingen af klager om seksuelle overgreb i kirken.
Pavens støtter hævder, at han både før og efter sin udnævnelse har gjort sig store bestræbelser på at løse problemet, mens hans kritikere beskylder ham for at have forsøgt at skjule eller nedtone anklagerne om overgreb.
Men mens resten af verden har diskuteret pædofiliskandalerne, er det lykkedes for den katolske kirke at forhindre, at anklager om præsters misbrug af børn i Italien blev genstand for offentlig debat. Også i en række andre sammenhænge har Benedikt XVI fremstået som en pave, der var ude af takt med sin tid.
I 2006 citerede han i en tale ved universitetet i Regensburg en byzantinsk kejsers ord om, at muslimernes profet Muhammed ikke stod for andet end »onde og umenneskelige ting«. Få år efter invasionen i Irak og de danske Muhammed-karikaturer vakte denne udtalelse stor forargelse i den muslimske verden. På samme måde er dialogen mellem jøder og katolikker blevet belastet under den tyske pave, der som barn blev tvunget til at melde sig ind i nazisternes ungdomsorganisation, Hitlerjugend. Han valgte bl.a. i 2009 at benåde fire biskopper fra det såkaldte Pius X-broderskab, der i 1988 var blevet ekskommunikeret, fordi de uden Johannes Paul II’s tilladelse havde ladet sig ordinere af den franske ærkebiskop Marcel Lefebvre. Blandt disse var briten Richard Williamson, der få dage inden pavens benådning havde udtalt, at der »ikke var én jøde, der døde i nazisternes gaskamre, for der var ingen gaskamre«.
Mulige efterfølgere
Ifølge vatikanisten Marco Politi har tyskerens embedsperiode været præget af en kompromisløs kamp mod »relativismens diktatur«.
»Mange kardinaler er blevet meget skuffede over Benedikt XVI, fordi han ikke har holdt sit løfte om at give kirken en mindre enevældig regering,« siger Politi til Information.
I 2005 fik Politi ret, da han pegede på kardinal Ratzinger som favorit til at afløse Johannes Paul II. Nu nævner han to favoritter til at overtage pavestolen: Milanos ærkebiskop Angelo Scola og canadieren Marc Oullet. Bliver det ikke en af dem, vil den næste pave sandsynligvis komme fra Latinamerika, hvor halvdelen af verdens katolikker lever, mener Politi. Ifølge andre iagttagere kan en afrikansk kardinal også komme i betragtning.
 

