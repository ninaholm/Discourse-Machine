USA vil oprette permanente militærbaser i Afghanistan
Afghanistan forsikrer, at det selv kan varetage sin sikkerhed fra 2014, men åbner nu op for permanente amerikanske baser. Det vil forlænge krigen og styrke Talebans rekruttering


 KABUL - Den afghanske regering erkendte for nylig, at den forhandler med Washington om at oprette permanente amerikanske militærbaser i Afghanistan. På en pressekonference 8. februar indrømmede den afghanske præsident, Hamid Karzai, at have ført hemmelige drøftelser med Obama-regeringen om en juridisk og strategisk formalisering af en aftale om »faste militære baser«. Han bekræftede også, at USA har fremsat anmodningen, fordi man ønsker at bevare muligheden for målrettede angreb imod al-Qaeda og Taleban.
Efterfølgende betegnede Afghanistans forsvarsminister, General Rahim Wardak, etableringen af amerikanske militærbaser som »nyttig og nødvendig for Afghanistans stabilitet på længere sigt.«
Krig mod terror
Siden NATO og Nordalliancen væltede Taleban-regimet i 2001, har den fremherskende opfattelse været, at amerikanernes fokus var 'at føre krig mod terror' - ikke at skabe sig et varigt strategisk brohoved i Sydasien.
I januar gjorde den republikanske senator Lindsey Graham fra South Carolina sig imidlertid som den første til talsmand for det synspunkt, at USA bør sikre sig permanente militære baser i Afghanistan.
»Kun sådan kan Amerika opretholde en langsigtet beskyttelse mod terrorisme,« hævdede han.
Selv om tiårsdagen for 'krigen mod terror' nærmer sig, har hverken NATO-landene eller den afghanske regering til dato formået at fremlægge nogen specifik definition på terrorisme. Hvis amerikanerne og deres allierede fremdeles sigter til al-Qaeda, så udkæmper de i dag en forkert krig: Al-Qaeda har for længst flyttet sine kernebaser fra Afghanistan til Yemen, Somalia, Maghreb-landene og Irak. Kun mindre og lokalt baserede al-Qaeda-grupper findes endnu i de pakistanske stammeområder, men udgør ikke frontlinjen i 'krigen mod terror'.
Krigen føres mod Taleban alene. Skal den stadig have en meningsfuld status af 'krig mod terror', må USA og NATO erklære Taleban for en terrorgruppe - et skridt, som ikke tegner sandsynligt i lyset af, at såvel den afghanske regering som dens internationale allierede løbende sender forhandlingsfølere til Taleban om, på hvilke vilkår der kan skabes fred.
Taleban er desuden ikke en specifik eller uafhængig fraktion, men en diffus bevægelse, som består af spredte religiøse stammegrupper på begge sider af grænsen mellem Pakistan og Afghanistan. Disse grupper styres af stammeledere, af religiøse ledere og fungerer tillige som forlænget arm for Pakistans militære efterretningstjeneste, ISI.
Pakistan bruger Taleban som en stedfortræderaktør, der skal fastholde pakistansk og stække indisk indflydelse på udviklingen i Afghanistan, uanset at fremgangsmåden sker med terroristiske midler og holder 'krigen mod terror' både varm og blodig.
Der er ingen tvivl om, at USA vil retfærdiggøre eventuelle permanente baser i Afghanistan ud fra disses formodede positive indvirkning på stabiliteten i Afghanistan. Pakistans åbenlyse dobbeltspil taler dog for det modsatte.
Ved at udtrykke velvilje over for etablering af amerikanske baser kan Afghanistans regering tænkes at ville markere over for de regionale magter, især Pakistan og Iran, at de ikke skal forvente at kunne dominere Afghanistan på samme måde som i 1990'erne. Det budskab er imidlertid ikke stærkt nok til at fremme stabiliteten i Afghanistan.
'Faste udenlandske militærbaser' er psykologisk stærkt ømtåleligt for mange afghanere, ikke mindst blandt de religiøse landsbyboere. Med sådanne baser i Afghanistan vil fanatisk religiøse kredse i Pakistan og Afghanistan ikke savne anledning til at motivere afghanske jihad-frivillige til 'hellig krig mod korsfarerne' og sende dem til Kabul og andre store byer som selvmordsbombere.
Taleban beskylder USA for at have »besat« Afghanistan og agiterer i de afghanske landsbyer for at slutte op om »deres krig mod besættelsen.« Nu kan de til deres propaganda føje en beskyldning om, at USA fra begyndelsen af har ønsket at holde landet permanent besat og styre og kontrollere det fra baser.
Talebans budskab vil gå desto renere igennem. Bevægelsen vil kunne optrappe sin rekrutteringskampagne i Afghanistans landsbyer og få desto lettere ved at motivere fundamentalistiske grupperinger i Centralasien og Indien og sågar Kina. Taleban vil utvivlsomt formå at gribe denne chance for at udvide kampzonen.
Afghanistan vil dermed i endnu højere grad blive et omdrejningspunkt for regional og international konflikt, hvor Indien vil strides med Pakistan, Iran vil rivalisere med Saudi-Arabien, og Kina og Rusland kappes med NATO. Kina opfatter i forvejen NATO's militære tilstedeværelse i Afghanistan med stærk mistro, mens Iran officielt betegner den som »en besættelse af Afghanistan,« der er til fare for nationens interesser. Hvad Moskva angår, anser man nok NATO's tilstedeværelse i Afghanistan for nyttig i det omfang, at den kan hindre terror i det centrale Asien, men etablering af permanente amerikanske baser i Afghanistan vil være et skridt, der kalder på skepsis og åben modstand fra Kreml. Ingen af de regionale spillere vil hilse sådanne baser velkomne. Alle vil reagere med øget mistænksomhed over for USA's strategier.
Ud fra ovenstående kan der kun konkluderes, at den eneste sikre effekt, vi kan forvente af en beslutning om at oprette permanente amerikanske militærbaser i Afghanistan, vil være,  at krigsmaskinen fortsætter i højere omdrejninger, samtidig med at de regionale spændinger potenseres yderligere.

Sayed Yaqub Ibrahimi er afghansk >journalist
Oversat af Niels Ivar Larsen

