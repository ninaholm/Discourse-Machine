Præsident og hærchef dræbt
Soldater dræbte mandag det vestafrikanske land Guinea-Bissaus præsident, Joao Benardo 'Nino' Vieira, i et tilsyneladende hævnangreb for drabet på landets hærchef få timer tidligere
Guinea-Bissaus præsident, Nino Vieira (tv.), og hærchef, General Tagme Na Wai, er begge rapporteret dræbt.


 Hovedstaden Bissaus gader genlød i de tidlige morgentimer mandag af skud fra lette såvel som tunge våben. De fleste indbyggere holdt sig indendøre, da det var uklart, hvem der havde kontrol med landet, som er blevet et yndet transitland for narkosmugling.
"Statsoverhovedet Joao Bernardo Vieiras død er bekræftet. Hans hustru opholder sig på Angolas ambassade," sagde Sandji Fati, en pensioneret hæroberst, der var nært knyttet til den dræbte præsident.
Såvel den tidligere kolonimagt Portugal som Den Afrikanske Union (AU) fordømte drabene og opfordrede til, at ro og orden genoprettes i landet. Fati sagde, at Vieira blev dræbt, da han afviste at følge med angolanske diplomater, der bragte hans hustru i sikkerhed.
Sikkerhedskilder og indbyggere, der bor tæt på præsidentens residens, bekræftede, at Vieira var blevet dræbt i sit hjem.
Tidligere militærdiktator
Guinea-Bissaus 1,6 millioner indbyggere har døjet med årelang ustabilitet siden uafhængigheden fra Portugal i 1974. Den ustabile situation er kun blevet værre i de senere år, hvor landet er blevet transitland for kokain, der smugles fra Latinamerika til Europa.
Vieira var en tidligere militærdiktator, der blev smidt på porten under borgerkrigen i 1990'erne og vendte tilbage til magten ved et valg i 2005. Han havde længe været på kant med hærchefen general Batista Tagme Na Wai, som blev dræbt ved et angreb sent søndag aften, der lagde dele af hovedkvarteret for de væbnede styrker i ruiner.
En sikkerhedskilde sagde, at det var soldater fra balantefolket, som hærchefen tilhørte, der stod i spidsen for angrebet på præsident Vieira, som selv tilhører papel-folket. Soldaterne plyndrede præsidentens bolig efter at have dræbt ham.
"Tagme sagde altid, at hans og præsidentens skæbne var forbundet, og at præsidenten også ville dø, hvis han døde, sagde en sikkerhedskilde. AU betegner drabene som "kujonagtige og afskyelige". 
Portugal kræver, at landets forfatning genoprettes og har indkaldt til hastemøde blandt de portugisisktalende landes organisation i Lissabon.
"Vi har været i direkte kontakt natten igennem med Guinea-Bissaus premierminister for at garantere, at processen ikke synker ned i en egentlig konflikt, sagde Portugals udenrigsminister, Luis Amado.
Iagttagere siger, at situationen i Guinea-Bissau er blevet stadigt værre de seneste år, hvor latinamerikanske narkosmuglere har benyttet sig af Guinea-Bissaus dårligt beskyttede kystlinje og afsidesliggende landingsbaner til at smugle kokain gennem Afrika til Europa.
ritzau

