Frygt for politisk ustabilitet i Italien efter valg
Hvis ikke valgresultatet i Italien skaber en periode med politisk stabilitet, risikerer reaktionen på finansmarkederne at forværre eurokrisen dramatisk
En politibetjent kaster sig over en af de tre kvinder, der  i går mødte op på Silvio Berlusconis valgsted for at protestere. De var topløse med ordene ’Basta Berlusconi’ skrevet på ryg og bryst, fordi de mener, at nu er det nok med den kontroversielle 76-årige politikers hasardspil med Italien


 Parlamentsvalget i Italien afgør ikke blot, hvem der skal regere eurozonens tredjestørste økonomi, som har tilmed EU’s største statsgæld. Valget kan få afgørende konsekvenser for hele EU, vurderer iagttagere, investorer og politikere. Wolfgang Münchau, som er lederskribent på Financial Times, betegner valget som »det mest interessante i Europa i årtier, for her afgøres euroens fremtid«:
»Italien risikerer politisk ustabilitet og en vedvarende økonomisk krise,« skriver Münchau.
På Via Volsinio i det velhavende Trieste-Salario-kvarter nord for Roms centrum strømmede vælgerne i går morges til den lokale skole. En af de tydeligste forskelle mellem et parlamentsvalg i Italien og et dansk folketingsvalg er de bevæbnede betjente foran valgstederne. På Via Volsinio må politiet indfange en cockerspaniel, som er bundet til et hegn, men får vristet sig fri og forsøger at komme ind til sin ejer i valglokalet. I Milano måtte politiet gribe ind foran det valgsted, hvor Silvio Berlusconi afgav sin stemme, da tre kvinder fra den ukrainske aktivistgruppe FEMEN protesterede med bare bryster: »Basta Berlusconi! (Nu er det nok!),« råbte aktivisterne, mens betjentene forsøgte at stoppe protesten mod Italiens tidligere regeringsleder. Feministerne har også protesteret mod Berlusconis personlige ven af Ruslands Vladimir Putin.
Panik i finansverdenen
»Jeg beder for Italien,« sagde pave Benedikt XVI, da Italiens præsident, Giorgio Napolitano, var i audiens dagen inden parlamentsvalget. Ligesom paven er Napolitano snart forhenværende. En af præsidentens sidste opgaver, inden hans syvårige mandat udløber, bliver at udpege en ny regeringsleder.
Meningsmålingerne, vælgernes utilfredshed med de traditionelle partier, den italienske valglov og flere andre faktorer gør dog, at det kan blive svært at danne en stabil regering efter valget: »Politisk ustabilitet efter valget vil være begyndelsen til en ny krise i eurozonen,« vurderer Reuters.
Hvis valgresultatet ikke åbner mulighed for en stabil regering, kan italienerne blive tvunget til at stemme igen, som det var tilfældet sidste år i Grækenland. En samlingsregering med deltagelse af ministerpræsident Mario Monti og venstrefløjens kandidat, Pier Luigi Bersani, regnes dog af de fleste internationale iagttagere som det mest sandsynlige og ønskværdige udfald af valget. Et af de afgørende spørgsmål er, hvor stor indflydelse komikeren Beppe Grillos eurokritiske protestbevægelse, Movimento 5 Stelle (M5S), får: »Hvis M5S får så mange mandater, at der ikke kan samles flertal for en ny regering, vil finansmarkederne gå i panik,« skriver den amerikanske investeringsblog The Big Picture.
»Jeg vil under ingen omstændigheder stemme på kandidater, der ikke tager hensyn til situationen i Europa,« siger revisoren Tommaso Franchi foran valglokalet på Via Volsinio og tilføjer:
»Nogle partier har fremsat forslag, som kunne medføre, at Italien ville komme på kant med EU. Det ønsker jeg ikke.«
Euroen
Den amerikanske bank JP Morgan Chase har udsendt en rapport om de sandsynlige konsekvenser, hvis Berlusconi mod forventning skulle vinde valget. Det resultat vil Italiens europæiske og oversøiske samarbejdspartnere meget gerne undgå, vurderer bankens analytikere:
»Det ville sætte Italien under hårdt pres på finansmarkederne, kapitalflugten ville tvinge regeringen i Rom til at bede om en redningspakke. De tyske vælgere ville komme til at stå i den vanskelige situation at skulle finansiere en stor redningspakke til et land, der regeres af Berlusconi.«
Det gør tilsyneladende ikke indtryk på Giulio, en cirka 60-årig mand med solbriller, velplejet fuldskæg og tilbagestrøget hår, som er på vej ind i valglokalet for at afgive sin stemme:
»Italien er kun en lille del af Europa,« siger Giulio, »så jeg tror ikke, at det spiller nogen rolle, hvem der vinder valget her.«
Ifølge en rapport fra Morgan Stanley kan Italien ikke klare sig i den globale konkurrence, så længe euroens kursværdi er meget højere end dollarens. Det er kun til fordel for de mest udviklede økonomier i det nordlige Europa, som især konkurrerer på produkternes kvalitet og ikke på deres pris. Den høje eurokurs hæmmer derimod Italiens konkurrenceevne. Da Italien og de øvrige lande i Sydeuropa næppe kan overtale Tyskland til at devaluere euroen, må den kommende regering i Rom gennemføre strukturreformer for at forbedre den italienske produktivitet. Ellers risikerer afstanden mellem landene i eurozonen at blive så stor, at en opsplitning kan blive nødvendig, vurderer Morgan Stanley.
Mafia
Berlusconi kæmper ikke blot for sit politiske liv. Også hans tv-selskab, Mediaset, og dermed hans privatøkonomi risikerer at lide under konsekvenserne, hvis han ikke generobrer regeringsmagten eller blot bevarer en solid base i parlamentet:
»Mediasets seertal er faldet til en tredjedel i forhold til for 10 år siden. Selskabets svaghed reducerer Berlusconis personlige formue, som er blevet formindsket siden 2007,« skriver Wall Street Journal og konkluderer: »Mediasets fremtid afhænger af, om Berlusconi formår at vinde støtte i parlamentet.«
Desuden er der de igangværende retssager mod den tidligere regeringsleder, der benyttede sin position som præsident for fodboldklubben AC Milan til at bryde reglen om, at kandidaterne skal stoppe valgkampen 24 timer inden valghandlingen.
På klubbens træningsanlæg udtalte Berlusconi lørdag til de fremmødte journalister, at det italienske retsvæsen er »værre end den sicilianske mafia«. Ifølge en højesteretsdom har Berlusconis ven og samarbejdspartner senator Marcello dell’Utri, i årtier fungeret som bindeled mellem mafiaen og den tidligere regeringsleders koncern. Dell’Utri genopstiller ikke, men Berlusconi lover retspolitiske reformer, hvis han igen kommer til magten.
Giuseppe Giulietti, talsmand fra pressefrihedsorganisation Articolo 21, svarer på Berlusconis påstand om, at mafiaen er relativt harmløs, med en liste over nogle af de mange anklagere og undersøgelsesdommere, som er blevet dræbt af de kriminelle organisationer. Ifølge Romano Prodi, tidligere italiensk ministerpræsident og formand for EU-Kommissionen, bærer den organiserede kriminalitet sin del af skylden for den økonomiske krise: »Jeg giver kriminaliteten og mafiaen en stor del af skylden. I Italien er der mange effektive virksomheder og mange udenlandske opkøb, men ingen grønne eller forskningsbaserede investeringer. Italien bliver ikke valgt til den slags nye initiativer,« siger Prodi til EuObserver og fortsætter: »Udenlandske selskaber vil godt opkøbe markedsandele i Italien, men de vil ikke påtage sig større risici på grund af dette problem.« Valgstederne lukker i dag kl. 15, men det endelige resultat forventes først at foreligge tirsdag.
 

