Domstol: Homoægteskaber er en menneskeret
Det var i strid med Den Europæiske Menneskerettighedskonvention, da den italienske stat afviste at lade tre homoseksuelle par gifte sig. Nu får de erstatning
 I det katolske Italien har homoseksuelles ret til ægteskab længe bragt sindene i kog og ført til bl.a. demonstrationer og sultestrejke.


 Det er et brud på menneskerettighederne, at Italien ikke tilbyder tilstrækkelig retslig beskyttelse og anerkendelse af homoseksuelle par.
Det fastslog Den Europæiske Menneskerettighedsdomstol tirsdag i en afgørelse, som også påbyder den italienske stat at betale 37.000 kroner plus sagsomkostninger til hver af de tre italienske par, der har bragt sagen for domstolen.
Italien er det eneste større land i Vesteuropa, som hverken tillader homoseksuelle at gifte sig eller indgå i civilt partnerskab. Men ifølge rettens syv dommere er det et brud på artikel 8 i Den Europæiske Menneskerettighedskonvention, som sikrer retten til privat- og familieliv.
Dermed er der sat endegyldigt punktum for sagen, som begyndte en sommerdag i juli 2008, da Enrico Oliari og en ’Mr. A’ efter flere års samliv søgte om – og fik afslag på – retten til civilt ægteskab ved kommunekontoret i Trento.
Sultestrejke
Domsafgørelsen lægger yderligere pres på premierminister Matteo Renzi, der siden sin indtrædelse i februar 2014 flere gange har lovet at reformere italiensk lov, så homoseksuelle kan indgå civilt ægteskab og nyde samme retslige beskyttelse som andre par i det katolske land.
Homoseksuelles ret til ægteskab har længe været en politisk varm kartoffel i Italien, som deler landet i to.
Så sent som i oktober 2014 beordrede Italiens indenrigsminister, Angelino Alfano, landets kommuner til at annullere alle partnerskaber indgået mellem homoseksuelle i udlandet. Ordren affødte folkelige protester og blev ignoreret af borgmestrene i Rom, Milano, Bologna og Napoli.
Tidligere på måneden indledte parlamentsmedlem Ivan Scalfarotto en sultestrejke i protest mod Italiens »menneskerettighedskrænkelser« af homoseksuelles rettigheder. Scalfarotto, der er medlem af Matteo Renzis Partito Democratico (PD), skrev tirsdag på Twitter, at Den Europæiske Menneskerettighedsdomstols afgørelse er »dybt pinlig« for Italien.

