Munke skal sværge troskab til Kina



 Kina vil udvide sin undervisning i patriotisme i Tibets munkeklostre. Det skal ske for at undgå nye protester mod det kinesiske herredømme i regionen, siger minister for offentlig sikkerhed Meng Jianzhu, som tirsdag besøgte flere klostre i Tibets hovedby, Lhasa.
 - Alle religioner skal dyrke deres tro i overensstemmelse med loven og aldrig underminere national solidaritet, siger Meng.
 Kineserne beskylder munkene for at have spillet en nøglerolle i de optøjer, som brød ud tidligere på måneden og har samtidig sagt, at deres spirituelle leder, Dalai Lama, trak i trådene.
 Undervisningen i patriotisme indebærer, at munkene skal gennemgå en nærmest rituel undsigelse af Dalai Lama og i stedet sværge troskab til Kina. Gør de ikke det, kan de havne i fængsel. Ifølge det amerikanske udenrigsministerium sidder mindst 25 tibetanere i dag i fængsel, fordi de ikke vil vende Dalai Lama ryggen.
 Meng var den første minister, som besøgte Tibet, efter urolighederne brød ud. Samtidig rapporterede statslige kinesiske medier, at over 280 personer nu har meldt sig selv til det kinesiske politi efter de protesterne.
 Ifølge kineserne har 22 mennesker mistet livet under urolighederne, men den tibetanske eksilregering i den indiske by Dharamsala siger, at den har oplysninger om 140 personer, der er dræbt i løbet af de seneste to uger.
 I en udtalelse på eksilregeringens hjemmeside giver den navnene på 40 af de døde, rapporterer britiske BBC.
 Eksilregeringen tilføjer, at den har "pålidelige oplysninger" om flere dræbte, men at den afventer bekræftelse, inden flere navne kan offentliggøres.
