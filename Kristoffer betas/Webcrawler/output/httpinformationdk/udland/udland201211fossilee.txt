De fossile energiaktier udgør en boble, der venter på at briste
Når investorer og aktionærer opdager, at 80 pct. af de kendte reserver af kul, olie og gas ikke kan brændes af uden at udløse klimakatastrofer, vil værdien af den fossile industris aktier styrtdykke
USA’s olieproduktion vokser så hurtigt, at landet snart kan overhale Saudi-Arabien som verdens største olieproducent. Her en af de såkaldte ’roughnecks’, Brian Waldner, der arbejder for selskabet True Company i North Dakota, hvor olieøkonomien boomer.


 Torsdag i sidste uge var en ret god dag for aktionærerne i de to olieselskaber Exxon og Shell, nummer et og to på Fortune-listen over verdens største virksomheder. Selskaberne aflagde regnskab for årets tredje kvartal og rapporterede om en kvartalsprofit på henholdsvis 55 milliarder og 35 mia. kroner. For årets første ni måneder er det hermed blevet til fortjenester på godt 200 mia. kr. til Exxon og knap 110 mia. til Shell. Ikke overraskende sluttede begge aktier torsdagen i plus.
For folk, der investerer i de to selskaber, synes fremtiden lys og løfterig. I tilgift til deres mange igangværende olieproduktioner verden over har Shell indledt nye boringer i de jomfruelige arktiske farvande ud for Alaskas kyst, mens Exxon har investeret 9,3 mia. kr. i opkøb af olieskifer-felter i North Dakota.
Associated Press rapporterede forleden, at »USA’s olieproduktion vokser så hurtigt, at USA snart kan overhale Saudi-Arabien som verdens største producent«.
Saudi-Arabien producerer p.t. 11,6 mio. tønder olie om dagen, og allerede næste år vil USA ifølge det amerikanske energiministerium nå op på 11,4 mio. tønder pr. dag – skiferolie og biobrændstof inklusive.
Også andre olieselskaber noterer gode fortjenester – Chevron f.eks. 110 mia. kr. for årets første ni måneder – og på Fortune-listen er syv af verdens 10 største virksomheder olieselskaber, to af dem i øvrigt kinesiske.
Men fremtiden er måske alligevel ikke så sikker for den fossile industris aktionærer og investorer. Aktiebeviserne er kun en god langsigtet investering, hvis selskabernes reserver af olie, gas og kul kommer op af undergrunden, bliver solgt og brændt af. Og det vil næppe ske.
Mod seks grader
Det er i hvert fald budskabet fra det prisbelønnede Carbon Tracker Initiative, et samarbejde mellem energi- og finanssektoreksperter, der har resulteret i rapporten Unburnable Carbon.
Ifølge initiativet kan kun 20 pct. af de kendte reserver, som de fossile energiselskaber i dag besidder, brændes af.
»Virkeligheden er, at de niveauer af kul-, olie- og gasreserver, der finansieres af kapitalmarkederne – inklusive investorer som fonde og institutioner – vil bringe os til en opvarmning på seks grader, frem for grænsen på de to grader som verdens regeringer har vedtaget i enighed,« skriver to af initiativets ledende medarbejdere James Leaton og Mark Campanale.
Carbon Tracker-initiativet har foretaget en systematisk kortlægning af de fossile energireserver, som verdens olie-, gas- og kulselskaber besidder. Dernæst har man beregnet den CO2-udledning, som afbrænding af disse reserver vil give anledning til, selskab for selskab. Endelig har man sammenholdt denne samlede CO2-udledning med den CO2-tilførsel, som atmosfæren kan kapere i tidsrummet 2000-2050, hvis FN-målet om at begrænse den globale opvarmning til højst to grader skal respekteres. Resultatet er opsigtsvækkende.
»Allerede i 2011 havde verden opbrugt over en tredjedel af sit CO2-budget for de 50 år på 886 mia. ton CO2,« hedder det i rapporten.
Der er dermed kun ’plads’ tilbage i atmosfæren til udledning af 565 mia. ton CO2 over de næste knap 40 år.
»De kendte reserver ejet af private og statslige selskaber og regeringer svarer til 2.795 mia. ton CO2,« fastslås det.
Det betyder, at »80 pct. af værdierne er teknisk set ikke-brændbare«. Fordi en afbrænding vil bringe kloden langt hinsides de temperaturgrænser, hvor diverse klimatiske tipping points overskrides, og katastrofale klimaændringer tager fart.
Alene de 100 største børsnoterede kulselskaber og de 100 største børsnoterede olie-gasselskaber besidder reserver svarende til 745 mia. ton CO2. Heraf hidrører godt halvdelen fra kulreserverne og det meste af resten fra olien. Så selv hvis disse selskaber blev tildelt hele det atmosfæriske råderum frem til 2050 på de 565 mia. ton, ville tograders-målet blive markant overskredet.
Hvis omvendt det tilbageværende råderum frem til 2050 fordeles ligeligt mellem de børsnoterede selskaber og de statslige samt andre fossile energiselskaber, så ville de børsnoterede selskaber kun kunne tillade sig at udvinde kul, olie og gas svarende til 149 mia. ton CO2, dvs. igen 20 pct. af deres reserver.
Den aktuelle børsværdi af aktierne for disse 100 største kulselskaber og 100 største olie-gasselskaber er ifølge Carbon Tracker Initiative omkring 7.420 mia. dollar. Andre har vurderet værdien af den samlede fossile energiindustris reserver til 27.000 mia. dollar. Men denne værdi er ren ønsketænkning, hvis man går ud fra, at der før eller siden vil blive grebet ind over for en fossil energiafbrænding, der kan sende verden mod seks graders opvarmning og regulære klimakatastrofer. Ifølge Unburnable Carbon vil den nuværende hastighed for fossil energiafbrænding indebære, at CO2-budgettet frem til 2050 allerede er opbrugt om 16 år.
Boblen
Der er med andre ord tale om en regulær fossil energiboble på aktiemarkedet. Oppustede værdier, som på ingen måde står mål med de værdier, der faktisk kan forventes realiseret, siger Carbon Tracker Initiative.
»Teknisk set befinder dette kul og denne gas og olie sig stadig i undergrunden. Men i økonomisk forstand er det allerede oppe på jorden – det afspejles i aktiekurser, selskaber låner penge med basis i det, nationer baserer deres budgetter på det formodede udbytte af dette arvegods,« skriver den amerikanske klimaaktivist og forfatter Bill McKibbern i magasinet Rolling Stone.
»Det forklarer, hvorfor de store selskaber i den fossile energi-industri har kæmpet så hårdt for at hindre regulering af CO2-udledningerne – disse reserver er deres vigtigste værdipapir, den aktiepost, der giver deres selskaber værdi.«
»Hvis man lytter til videnskaben og lader 80 pct. (af reserverne, red.) blive i undergrunden, så afskriver man værdier på 20.000 mia. dollar,« anfører McKibbern med afsæt i beregningerne fra Carbon Tracker Initiative.
Forskerholdet advarer om, at det, der reelt må betragtes som en fossil energi-prisboble, vil briste med voldsomme finansielle konsekvenser, når aktionærer og investorer indser, at de værdier, man mener ligger og venter, aldrig vil kunne realiseres.
»Vi er overbeviste om, at investorer er nødt til at reagere på denne systemiske risiko for deres aktiebeholdninger og den trussel om en CO2-bobles bristen, som den indebærer,« hedder det i rapporten.

