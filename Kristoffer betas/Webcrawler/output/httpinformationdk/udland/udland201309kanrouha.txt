Kan Rouhani levere?
Og kan USA? Den konkrete dialog mellem de to lande giver håb om løsning på konflikten om Irans atomprogram, men der er mange forhindringer
 
	Irans præsident, Hassan Rouhani, var i sidste uge i New York til FN’s Generalforsamling. Efterfølgende talte han i telefon med USA’s præsident, Barack Obama. Det er ikke sket siden gidselskrisen i 1979. Her ses Rouhani under sin valgkamp i maj og juni. Foto: Berno Mohammad Ali


 
	Nu og da er det gavnligt at søge sin kriseforklaring andre steder end de sædvanlige officielle politikererklæringer. For eksempel på AUB, det amerikanske universitet i Beirut, der denne weekend lagde auditorium til et seminar om ’nationalisme i det moderne Mellemøsten’. Her leverede den iranskfødte historiker Reza Zia-Ebrahimi fra Londons King’s College et bud på den faktor, der også styrer Teherans afvisning af Vestens krav om de facto styring af det iranske atomprogram: den nationale stolthed.

	Iranernes selvbevidsthed som nation rækker tilbage til mere end 1.000 år før, arabiske erobrere i 700-tallet påtvang det daværende persiske rige islam som religion, der aldrig siden blev populær. Når iranerne er shi’iter hænger det netop sammen med, at shia-sekten historisk er i opposition til den sunni-dominans, der omfatter 85 procent af verdens muslimer.

	Denne iransk-nationale selvbevidsthed genlød da også som et permanent ekko i præsident Hassan Rouhanis tale til i FN’s Generalforsamling i sidste uge, der blev optakt til en ny dialog i atomkonflikten mellem Iran og USA. For iranske hardlinere var han dog ikke nationalistisk nok – i hvert fald blev han mødt med rådne æg og tomater, og tilråb som ’død over USA’ og ’død over Israel’, da han lørdag landede i Teheran efter sin ’charmeoffensiv’ i USA.

	Rouhanis mål med sin bevidst milde fremtoning er ellers både logisk og enkel: Han er opsat på at indfri de løfter, han med 51 procent af vælgerne bag sig blev valgt på i juni, nemlig at sørge for afvikling af de sanktioner, der gør den iranske dagligdag til et forhindringsløb for befolkningen. Og som blokerer for olieeksport med et skønnet fald på 58 pct. de sidste to år, ligesom de har isoleret Irans centralbank fra den globale finansverden og stoppet store dele af samhandlen med EU, tidligere et væsentligt eksportmarked.

	Økonomisk krise

	Det seneste år er fødevarepriserne steget med 50 pct., inflationen er på 42 pct., den iranske rial har tabt mere end halvdelen af sin værdi over for dollaren siden 2012, og mindst hver fjerde unge iraner er uden arbejde. Ganske vist har nylige kendelser ved EU-domstolen ifølge The Guardian anbefalet, at sanktionerne mod iransk skibsfart og et antal virksomheder sløjfes, hvilket har medført prisfald på såvel fødevarer som på dollaren, selv om intet lige nu tyder på, at EU-domstolens anbefalinger vil blive fulgt, og selv om nye og endnu mere kvælende sanktioner er på vej gennem USA’s kongres, hvor de blev vedtaget i august.

	Rouhani og hans nye administration ved, at de ikke kan skaffe økonomiske resultater uden at nå til enighed om en aftale, der overbeviser USA og dets allierede i Vesten og i den arabiske verden (men ikke Israel, hvor præsident Obamas følere kaldes ’naive’) om, at det iranske atomprogram udelukkende tjener civile formål – elektricitets- og medicinalsektoren.

	Spørgsmålet er følgelig: Hvad kan – og vil – Iran levere for at tilfredsstille USA og sikkerhedsrådets ’5+1’-forhandlere (USA, Rusland, Kina, Storbritannien, Frankrig og Tyskland).

	At Rouhani kan levere mere end forgængeren, Mahmoud Ahmadinejad, synes evident. I modsætning til den populistiske Ahmadinejad, der kom på kant med den åndelige leder, ayatollah Ali Khamenei, i sin sidste præsidentperiode, har Rouhani opbakning opad, ikke kun hos Khamenei, men også i dele af Revolutionsgarden, hvis man skal tro den moderate iranske presse, hvor en talsmand, general Ramazan Sharif, har antydet, at Revolutionsgarden retter ind på den kurs, Rouhani har afstukket, og som – rådne æg eller ej – har bred genklang i befolkningen.

	Også Syrien-kapitlet, hvor USA’s præsident vil være afhængig af Irans velvilje, hvis hans (og Vladimir Putins) projekt om en politisk løsning skal kunne gennemføres, er et kort, Rouhani kan spille.

	Ligeværdighed en forudsætning

	Men spørgsmålet er også: Hvad kan USA og Vesten levere? Alt tyder på, at kravet om fuld indsigt, grænsende til styring, af den iranske atomsektor, må frafaldes til gengæld for inspektionsmekanismer, der »respekterer Irans suverænitet«, som det er sagt mange gange.

	Og nærlæses Rouhanis ytringer, er det iøjnefaldende, at national stolthed, men også indpakkede advarsler, er faktorer, Vesten må forholde sig til. For som han sagde fredagen før afrejsen til New York: »Jeg erklærer, at kun hvis der er politisk vilje, kun hvis der er gensidig respekt og fælles interesser, og kun hvis det iranske folks rettigheder sikres, kan vi garantere den fredelige karakter af Irans atomprogram.«

	... Den fredelige karakter? Nogle analytikere og mellemøstdiplomater vurderer, at Irans skjulte dagsorden ikke er at fremstille et kervåben, men at nå et produktionsstade af beriget uran, hvor et kernevåben kan produceres med kort varsel.

	Med mindre der nås en aftale, der i Irans optik garanterer landets fulde suverænitet. En iransk modydelse kunne være at lade inspektører besøge Parchin-basen, som har været lukket land siden 2006. Men det er spekulation – det er først nu, parterne skal ned og røre ved de ømme punkter.

	Eller som det fremgik af seminaret på Beiruts amerikanske universitet: For iranerne er den nationale stolthed et kardinalpunkt. Intet regime kan overleve at ignorere den. Og derfor er Rouhanis tidshorisont for en aftale højst et halvt år.

