Italiens situation forværrer eurokrisen
Meddelelsen om, at Berlusconi vil trække sig som italiensk regeringsleder, har ikke øget tilliden til eurozonens tredjestørste økonomi. Tværtimod risikerer usikkerheden omkring Italiens politiske fremtid at forværre den kritiske situation i EU
Berlusconi afbildet som Napoleon på en mur i Milano. Bestikkelsen, mafiaens politiske indflydelse og Berlusconis omdiskuterede privatliv har skabt et billede af Italien som et land, der er dårligt regeret.


 Silvio Berlusconis løfte om at forlade posten som ministerpræsident i Italien har ikke genoprettet tilliden til den italienske økonomi. Tværtimod.
Dagen efter Berlusconis meddelelse om, at han agter at trække sig i nær fremtid, passerede renten på italienske statsobligationer syv pct. Det er den magiske grænse, der ifølge finansanalytikere gør låneomkostningerne uholdbare, og som tidligere har medført hjælpepakker og regeringsskifte i Grækenland, Irland og Portugal.
»Problemet i Italien er ikke så meget de økonomiske nøgletal. Gælden er stor, men det er budgetunderskuddet ikke. Problemet er finansmarkedernes manglende tillid,« sagde Tysklands finansminister, Wolfgang Schaüble, i går.
I Bruxelles bliver den politiske situation i Italien, eurozonens tredjestørste økonomi, fulgt med stigende bekymring.
Hensigtserklæring
For to uger siden vred EU-partnerne armen om på Berlusconi for at få den italienske regering til at gennemføre en række pensions- og arbejdsmarkedsreformer og dermed genoprette investorernes tillid.
Men regeringsflertallet i Italien er for spinkelt og sammensat til ambitiøse reformer af det italienske samfund. Snarere end en egentlig reformplan forelagde Berlusconi således EU-partnerne en slags hensigtserklæring om de reformer, han godt kunne tænke sig at gennemføre, men som regeringspartnerne i det norditalienske separatistparti Lega Nord kategorisk afviser at medvirke til.
Partiets leder, Umberto Bossi, opfordrer Berlusconi til at overlade posten som regeringsleder til tidligere justitsminister Angelino Alfano, så regeringen kan fortsætte valgperioden ud.
Men Alfano, som er sicilianer og angiveligt har forbindelser til den stedlige mafia, vil næppe kunne genoprette tilliden til Italiens politiske system.
»Bestikkelsen, mafiaens politiske indflydelse og Berlusconis omdiskuterede privatliv skaber et billede af et land, der er dårligt regeret. Selv om Italien har blomstrende sektorer som bil- og beklædningsindustrierne, en række solide banker og nogle kompetente topembedsmænd, hjælper det ikke meget, hvis landet som helhed er så dårligt ledet,« siger Fabrizio Tassinari, seniorforsker ved DIIS.
»Det er ikke kun korruption, bunga bunga og mafiaen, der er på spil i det politiske liv i Italien. Italiens gæld er den vigtigste grund til, at EU nu stiller budgetkrav. Men situationen har set sådan ud i 20 år. Derfor må man spørge sig selv: hvorfor nu? Panik på markederne, lyder svaret fra det officielle Italien. Men alle uden for den italienske regering ved, at det bunder i en uklarhed om, hvorvidt regeringen vil gøre det, den siger. Politik er kommet til at stå i vejen for de økonomiske realiteter,« påpeger Fabrizio Tassinari og tilføjer:
»EU's reformkrav betyder, at Italien må skære i offentlige serviceydelser og pensionssystemet. Ingen indflydelsessøgende politikere tør røre ved disse områder. Så nok har Italien velfungerende banker og sunde industrier, men hvis ingen tør tale om det udgiftskrævende monster i midten, er der ingen hjælp at hente. Og sådan har situationen været i de sidste 20 år.«
Under opsyn
EU-kommissær for økonomiske og finansielle anliggender, finnen Olli Rehn, afkrævede i sidste uge i et brev til økonomiminister Giulio Tremonti Italiens regering en detaljeret tidsplan for implementeringen af de påkrævede reformer, som skal foreligge fredag.
I går ankom EU-Kommissionens inspektører til Rom, hvor Den Internationale Valutafond (IMF) også har meldt sin snarlige ankomst.
Det er helt usædvanligt, at et land af Italiens størrelse, verdens syvendestørste økonomi, bliver sat under internationalt opsyn. MEN EU-landende kunne have handlet i tide, mener Fabrizio Tassinari.
»Europæiske politikere burde have tjekket Italien grundigere for år tilbage. Nu har vi den modsatte situation, hvor alt, hvad den italienske regering rører ved, opfattes som et tegn på, at landet er useriøst og upålideligt, og at intet vil blive gjort. Det var forkert, at Italien førhen så nemt undslap kontrol, men det er også uacceptabelt, at Merkel og Sarkozy nu griner smørret til hinanden, blot fordi Berlusconi er upålidelig. Der er et helt apparat i Italiens offentlige administration, som er seriøst og pålideligt,« siger han og tilføjer:
»Det er de to ekstremer, der viser, hvor dramatisk situationen er. Et ledelsesskifte i Italien vil fjerne roden til den sarkasme og arrogance, som Merkel og Sarkozy udtrykker. Den vil også give regeringen et mere pålideligt ansigt. Alene af den grund vil en hurtig udskiftning af Berlusconi være en god ting.«
Øget usikkerhed
Men Berlusconis løfte om at træde tilbage kan bedst betegnes som tvetydigt og tøvende. Først når de reformer, som EU-partnerne har stillet krav om, er gennemført, vil ministerpræsidenten forlade sin post. Og det eneste alternativ til det nuværende regeringsflertal er et parlamentsvalg i starten af 2012, understreger Berlusconi.
Det skaber ifølge Fabrizio Tassinari en bekymrende situation for såvel Italien som EU.
»Krisen i Italien lover ikke godt. Det ideelle scenarium ville have været, hvis der allerede fandtes en erstatning til Berlusconi. De fleste uafhængige iagttagere mener, at det skal være en uafhængig teknokrat, der kan lede regeringen indtil næste valg.«Den tidligere EU-kommissær, økonomiprofessoren Mario Monti, bliver ofte nævnt som en mulig leder for en teknisk regering, der vil kunne føre Italien gennem krisen og frem til næste parlamentsvalg: »Hvis Italien fik en kompetent og handlekraftig overgangsregering, ville det ikke se så sort ud, men kunne blive bedre fremover. Men Berlusconis melding om, at han først træder tilbage, når den næste reformpakke er blevet gennemført, er meget usædvanlig og skaber uklarhed. Begge problemer bliver værre af, at den europæiske krise og den italienske krise nu krydser hinanden. Dels vil den italienske situation blive endnu mere usikker, og som følge af det vil markedets og de europæiske institutioners tro på Italien reduceres yderligere,« siger Fabrizio Tassinari og konkluderer: »Jeg kan ikke se nogen tegn på, at de to kriser vil blive afbødet i den nærmeste fremtid.«

