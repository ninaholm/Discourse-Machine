Mistanke om falske stemmetal i Iran
Den officielle valgdeltagelse til fredagens parlamentsvalg i Iran blev 64 procent. Både Human Rights Watch og iranere håner regeringens forsøg på at fremstille valget som udtryk for samling i landet


 Myndighederne i Teheran gjorde et ivrigt forsøg på at fremstille deres land som samlet på trods af krigstrusler og vestlige sanktioner, da iranerne fredag gik til valgurnerne for første gang siden det dybt omstridte valg i 2009.
Det iranske stats-tv dækkede parlamentsvalget løbende fra klokken otte om morgenen med billeder af hundreder af mennesker, der stod i kø rundt om på landets valgsteder for at afgive deres stemme til det, nogle har beskrevet som den mest følsomme afstemning i landets historie som islamisk republik.
Irans øverste leder, ayatollah Ali Khamenei, hvis autoritet som landets altdominerende leder blev udfordret af demonstrationerne mod valgsvindel i 2009, stemte foran tv-kameraerne som en af de første.
»Jo mere fjendtlighed, der har været mod Iran, des vigtigere har valget været,« sagde han. »De arrogante magthavere mobber os for at opretholde deres egen prestige. En høj valgprocent vil være bedst for nationen ... og for opretholdelsen af sikkerheden.«
Ayatollahen understregede også, at det var en religiøs pligt at stemme, på samme måde som det er en religiøs pligt for muslimer at bede fem gange om dagen.
På grund af politisk utilfredshed hjemme og internationalt pres på regimet har ledelsen haft stort behov for at sikre sin legitimitet gennem et stort vælgerfremmøde.
Den iranske opposition er stort set blevet knust i det seneste par år og var udelukket fra deltagelse i valget, og den appellerede til boykot. Rundt om på sociale medier har aktivister fra den såkaldt Grønne Bevægelse, der gik forrest i demonstrationerne i 2009, opfordret iranerne til at ydmyge regimet ved at blive hjemme. For oppositionen var det en ikke-begivenhed.
Oppositionen boykotter
Alligevel deltog nogle af de iranske politikere, der har været tilknyttet oppositionen, i afstemningen, herunder Mohammad Khatami og Akbar Hashemi Rafsanjani. Nogle mener, at de deltog under tvang.
I telefonen fra Teheran sagde et medlem af den iranske opposition, som af sikkerhedsgrunde ønskede at være anonym:
»På trods af mit had til regimet, har jeg i de seneste årtier altid deltaget i valgene her i landet, fordi jeg altid har troet på reformer. Men efter begivenhederne i 2009 har jeg givet op, og denne gang blev jeg hjemme.«
Menneskeretsorganisationen Human Rights Watch, som følger med i de iranske aktivisters vilkår, udsendte en advarsel i torsdags om, at det var umuligt at afholde et frit valg i Iran.
»Det iranske parlamentsvalg (...) vil være dybt ufrit,« skrev HRW. »Det kommer oven på, at hundredevis af kandidater er blevet diskvalificeret ud fra vage og dårligt definerede kriterier, og oppositionsledere er enten blevet forhindret i at deltage, afsoner urimelige fængselsdomme eller nægter at deltage i det, som de betragter som et skinvalg.«
Oppositionslederne Mir Hossein Mousavi og Mehdi Karroubi har været i husarrest siden 2011.
På trods af boykotten lyder der meldinger fra Iran om, at mange mennesker fra især små og konservative byer har deltaget i valget. Siden 2010 har den iranske regering givet månedlig støtte til familier som kompensation for nedskæringer i subsidier. Selv om beløbene (omkring 200 kr.) ikke gør indtryk på middelklasseiranere, har programmet været populært hos fattige familier, hvoraf mange menes at have deltaget i valget.
»Det var en stille dag i Teheran, selv på det statslige tv kunne man se, at det kun var gamle mennesker der stemte,« siger Hamed, som bor i Teheran. »Jeg tror, at folk i små byer, som ikke har adgang til ret meget information, og som er glade for regeringens støtte, stemte. Men jeg tror ikke valgdeltagelsen er over 30 procent.«
Stemmepligt
Irans indenrigsminister Mostafa Mohammad-Najjar meldte tidligt om en høj valgdeltagelse, og Teherans guvernør, Morteza Tamadon, sagde, at deltagelsen i hovedstaden havde været rekordhøj. Op til afstemningen havde den indflydelsesrige ayatollah Makarem Shirazi offentliggjort en religiøs kendelse om, at det ville være en synd ikke at stemme. Også en af de myrdede atomvidenskabsmænds hustru opfordrede folk til at stemme, ligesom landets ledere advarede om, at ethvert forsøg på at opmuntre til valgboykot ville blive betragtet som en forbrydelse.
I manglen på en opposition blev parlamentsvalget til en kampplads for fraktioner inden for systemet, som hver især kæmper for en større andel af magten. Valget kan også blive afgørende for en mulig kommende magtkamp mellem støtter af præsidenten, Mahmoud Ahmadinejad, på den ene side, og konservative tilhængere af Khamenei på den anden.
Udenlandske medier fik stort set ikke adgang til Iran for at dække valget, og medier inde i landet har ikke kunnet dække det frit.
 
 
© Guardian og Information.
Oversat af Lotte Folke Kaarsholm

