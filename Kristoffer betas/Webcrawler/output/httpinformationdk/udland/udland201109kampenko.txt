Kampen om konservatismens sjæl
Den republikanske bevægelse i USA er dybt splittet mellem de moderate og højrefløjen, og i weekenden led øjeblikkets favorit, guvernør Rick Perry, et sviende nederlag på grund af sin liberale holdning til indvandrere. Resultatet er forvirring og en fortsat søgen efter mulige alternativer


 WASHINGTON DC  Der er stadig 13 måneder til det amerikanske præsidentvalg, men kampen for at melde sig som det republikanske partis kandidat lukker i denne uge. Den 1. oktober anses som den uofficielle skærings- dato, og presset er steget på de politikere, der er tilbage i gruppen af mulige navne.
Først og fremmest er søgelyset på New Jerseys guvernør, Chris Christie, der af mange republikanske valgstrateger ses som »en konservativ politiker, der er direkte og hård i filten, men som samtidig har vist, at han kan vælges i en demokratisk stat, og som vil stå godt hos midtervælgerne«, som Wall Street Journal beskrev ham i sidste uge.
Et andet muligt navn er Indianas guvernør, Mitch Daniels. Ingen i partiledelsen håber til gengæld på Sarah Palins ankomst. Hun vil gøre kapløbet endnu mere kaotisk, men den tidligere vicepræsidentkandidat har fortsat en stor græsrods- bevægelse bag sig, og hun har meddelt offentligheden, at hun beslutter sig i denne uge.
Splittelsens hjerte
At feltet fortsat er åbent afspejler to ting, den ene velkendt, den anden noget af en overraskelse.
Den velkendte splittelse står mellem højrefløjen på den ene side: den iltre, konservative Teaparty-bevægelse, som stadig rider på en bølge af begejstring i partiets base, men som mange mener vil afskrække de afgørende uafhængige vælgere.
Heroverfor står partiets moderate fløj, der har støtte fra partiledelsen, men som ikke tænder partiets base.
Den moderate kandidat, tidligere guvernør Mitt Romney, ses som vidende, solid og kompetent, men han er tynget af sin egen fortid på to fronter.
For det første førte han i sin tid som guvernør for Massachusetts, en langt mere liberal politik end den, partiets nuværende profil tilskriver, særligt med indførelsen af universel sygesikring i staten; men derudover tabte han også sit partis nominering i 2008 til John McCain. Resultatet er den lidt triste profil: velkendt, men træt, en mand, hvis potentiale er udtjent.
Splittelsen er både principiel og afgrundsdyb; og de foreløbige tre nationale debatter mellem de håbefulde præsidentielle kombattanter har ikke bragt mere afklaring over, om det bliver den konservative eller den moderate fløj, der løber af med sejren.
Sejr til pizzamanden
Feltet åbnede sig yderligere på vid gab, da Herman Cain, en sort forretningsmand fra Georgia, der bl.a. har stået i spidsen for kæden Godfather's Pizza, overraskende vandt denne weekends Florida Straw Poll  en afstemning mellem 2.600 konservative partiaktivister forsamlet til møde i staten, som blev afholdt efter den præsidentielle debat i Orlando torsdag aften.
Ingen regner med, at Cain kan vinde nomineringen, men resultatet var et alvorligt slag mod Rick Perry, der var storfavorit til at vinde afstemningen, og som før lørdagens afstemning lå på førstepladsen.
Resultatet siger noget om Cain  han holdt en stort set fejlfri tale og klarede sig godt i debatten  men det siger først og fremmest noget om, hvor elendigt Perry klarede sig torsdag.
Ligesom i de to forrige partidebatter for henholdsvis fire og to uger siden var Texas' guvernør tæt på palin'ske standarder (med andre ord: engelsk, som hverken hænger sammen grammatisk eller giver nogen mening) og virkede forbløffende uforberedt.
Og så viser det også, hvor svær opgaven er. Ingen af de nuværende kandidater begejstrer hele det splittede parti  højrefløjen ved, at Michele Bachmann er for ekstrem, og Perrys svage optræden i de tre debatter plus det faktum, at han på immigrationspolitikken ligger milevidt til venstre selv for præsident Obama, har svækket ham betydeligt. Perry har i Texas støttet, at illegale immigranters børn kan tage en universitetsuddannelse på linje med amerikanske studerende.
Tabte på immigration
Og det var først og fremmest Rick Perrys irriterede svar torsdag på kritikken af hans liberale holdning til immigration samt hans manglende tilslutning til bygningen af en 1920 km lang mur langs hele grænsen mellem Texas og Mexico, der afgjorde The Straw Poll.
For under torsdagens debat sagde Perry, at »de, der vil straffe sagesløse immigranters børn og nægte dem retten til at uddanne sig, har intet hjerte«.
Den røg lige ind hos weekendens forsamlede aktivister.
»Jeg så på min kone, da han sagde det, og jeg tænkte, 'ups, der tabte han valget', fordi det lød, som om han personligt angreb alle sine egne. Hvis du kalder folk hjerteløse, så bliver de fornærmede. Det var et virkelig uheldigt ordvalg,« siger Scott Plakon, der er republikansk folkevalgt politiker i Florida til hjemmesiden Politico.
»Jeg overvejede at stemme på Perry, indtil han sagde, at vi var hjerteløse,« lød det tilsvarende fra Joe Burk fra Orlando, »vi kan få det der liberale guilt trip smidt i hovedet på os andre steder fra.«
Mary Ellen Crowder fra Palm Harbour konkluderede samme sted:
»Perry begravede sig selv med bemærkningerne om indvandrere. Hvis de kommer her illegalt, så kan de skrubbe ad helvede til, ud af Amerika.«
Det er den slags plus kritikken af Social Security  det mest populære offentlige støtteprogram i USA, som Perry har kaldt et »fupnummer«  der fortsat får Det Hvide Hus til at håbe på Perry som modkandidat.
Om nogle få måneder vil det stå langt klarere, om den stærkt pressede præsident Obama virkelig skulle få smidt den appelsin i sin nedslidte turban.

