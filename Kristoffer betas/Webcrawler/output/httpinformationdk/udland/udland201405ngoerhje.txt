Ngo’er: Hjemsendelsesordning er for rigid og ufleksibel
’Bemærkelsesværdigt få’ tager imod Danmarks primære tilbud til handlede personer. For det imødekommer slet ikke dem, det handler om, mener tre ngo’er i en skarp kritik. ’Vi leverer det lovede,’ siger organisationen, der står for de forberedte hjemsendelser
I hjemlandet vil den hjemsendte blive taget imod af en ngo, der hjælper kvinden med reintegration og med at starte en selvforsørgende aktivitet som for eksempel en frisørforretning.


 
	Handlede kvinder, der venter i mere end halve år på måske – måske ikke – at få en forberedt hjemsendelse, får nu organisationerne HopeNow, Pro Vest og Reden International til at kritisere den hjemsendelsesordning, der skulle være Danmarks ypperste tilbud til handlede personer.

	»Sagsgangene er så langtrukne, at det er fuldstændig horribelt,« siger souschef i Reden International Malene Muusholm.

	Mens de roser regeringen for at have afsat penge til ordningen, skoser de dens udformning: International Organisation of Migration (IOM), der har kontrakt med Udlændingestyrelsen om at gennemføre hjemsendelserne, er for langsom og for ufleksibel, og det kan være en af forklaringerne på, at så »bemærkelsesværdigt få« vælger at tage imod den forberedte hjemsendelse, mener ngo’erne. Sidste år valgte 11 ud af 76 handlede personer en forberedt hjemsendelse. Heraf var én person fra Nigeria, der med 45 personer er den suverænt største gruppe af handlede i Danmark.

	I en forberedt hjemsendelse modtager kvinderne psykosocial støtte op til afrejse, og i hjemlandet vil pågældende blive taget imod af en ngo, der hjælper kvinden med reintegration og med at starte en selvforsørgende aktivitet som eksempelvis en butik med 40.600 kroner – yderligere 8.000 kroner, hvis kvinden er forsørger.

	Køber selv flybilletter

	Men hele pakken er for rigid og ufleksibel, når den skal føres ud i livet, mener Reden International:

	»Kvinder får af vide, at hvis du skal have en forberedt hjemsendelse, så er det under de her bestemte vilkår. Men nogle har børn i et andet land, de skal tage hensyn til, og nogle har ophold i et andet land, de gerne vil hjem til,« siger Malene Muusholm.

	»Til sidst har vi mange gange bare betalt en flybillet til kvinderne, fordi de ikke har gidet vente på IOM.«

	Reden International har selv købt flybilletter til syv kvinder, der gerne ville hjem hurtigst muligt, eller som ikke havde tid til at vente på en forberedt hjemsendelse.

	»Hele vores arbejde er at støtte og ændre deres liv en lille smule, så de ikke kommer i tvangsforhold igen, men det sker jo ikke, bare fordi de flyver hjem og bliver flyttet geografisk. Det er ærgerligt, når der faktisk er en god pose penge, der kunne hjælpe dem,« siger Malene Muusholm.

	HopeNow oplever også, at kvinder springer fra og kalder proceduren »ufattelig langsom«:

	»Som socialarbejdere tager vi alle vores arbejde meget seriøst og føler os ansvarlige for vores klienter. Vi skuffer dem, hvis vi anbefaler dem at samarbejde med en organisation, som i sidste ende ikke kan leve op til det lovede.«

	IOM: Vi leverer det lovede

	Hjemsendelsesordningen blev iværksat som pilotprojekt i 2010 og er siden blevet forlænget gentagne gange. I IOM påpeger programkoordinator Jacob Jørgensen, at Justitsministeriets evaluering har konkluderet, at IOM leverer det, de skal.

	»Når vi laver en hjemsendelse, forsøger vi at tjekke den i alle leder og kanter ud fra vores principper om sikkerhed og beskyttelse. Det er det, vi står til ansvar over for ifølge kontrakten,« siger han.

– Men når det ender med, at ngo’erne køber en flybillet hjem for kvinderne, eller at de forsvinder, fordi de ikke gider vente, er det så ikke et hint om, at det tager for lang tid?

	»Det danske tilbud angår en forberedt hjemrejse, med fokus på bæredygtighed og sikkerhed. Jeg mener ikke, at en velforberedt hjemrejse bør gå ud på at få en flybillet hurtigst muligt, og da slet ikke for handlede personer,« siger Jacob Jørgensen.

	Han afviser, at IOM er for ufleksibel, når den ikke kan give tidligere re-integrationsstøtte eller en hjemrejse til et andet land, som kvinderne ønsker – for det er ikke en del af det tilbud, der er forhandlet på plads med Udlændingestyrelsen.

	»Hvis der kommer nye ønsker, vil vi selvfølgelig gerne diskutere det med vores samarbejdspartnere i en genforhandling af kontrakten.«.

	Ikke alle vil hjem

	I næste måned afleverer antropolog Sine Plambech sin ph.d.-afhandling, hvor hun har fulgt 30 kvinder, der er vendt tilbage til Nigeria gennem en frivillig hjemsendelse eller en deportation. Og IOM’s hjemsendelsesordning opleves ofte som rigid af kvinderne:

	»I stedet for en one size fits all kunne man med en individualisering hjælpe endnu flere kvinder, end man gør nu. Det er ikke, fordi kvinderne absolut vil gå under jorden og leve et udsat liv i Europa, det er bare, fordi vores tilbud ikke imødekommer det, de har brug for,« siger hun.

	»Men vi må også se på, at mange af kvinderne har et helt andet projekt, som er at blive i Europa. Set fra de kvinders perspektiv kan det være lige meget, hvor supereffektivt, det bliver – de vil stadig ikke takke ja.«

