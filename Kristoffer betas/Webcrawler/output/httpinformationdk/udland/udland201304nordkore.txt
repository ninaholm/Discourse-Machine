Nordkoreas fangelejre er ’helvede på denne jord’
Hidtil har det internationale samfund hovedsageligt fokuseret på Nordkoreas atomtrussel, mens forholdene for landets undertrykte befolkning kommer i anden række. Men en aktivist, en tidligere fange og en fangevogter forsøger dog at rette fokus mod de horrible forhold i fangelejrene
 »Nu bruger jeg al min tid på at tale om fangelejrene. Der skal fokus på dem, så kampen kan starte for at lukke dem ned.«
	Shin Don-hyuk, tidligere politisk fange


 Manden og kvinden sidder med deres to børn på skødet i et trangt lokale. Børnene græder. Og de ser på deres forældre med spørgende blikke. Måske søger de en forklaring på, hvad der skal til at ske, tænker sikkerhedschef Gwon Hyeok, som gennem et lille vindue kigger ind på familien. Han ved godt, hvad der skal ske. Men forældrene ser ud til at være for rædselsslagne til selv at fatte situationen.
Pludselig får moren øjenkontakt med Gwon Hyeok. Hun begynder at skrige.
»Det var så det sidste, hun så i live: Djævlen, som fangerne kaldte mig,« fortæller Gwon Hyeok tørt.
Han stirrer tilbage gennem vinduet. På intet tidspunkt vender han blikket bort. Heller ikke da gassen lukkes ind i det lille rum, hvor han ser forældrene gå i panik. De prøver desperat at puste luft ned i børnenes lunger mund-til-mund.
»Hvorfor troede de, at det skulle gøre en forskel, det kunne jeg ikke forstå. Det nyttede jo ikke noget, da de selv indåndede gassen,« siger han.
Hurtigt bliver børnene slappe i forældrenes arme. De er døde. Sekunder senere er forældrene det også – med »ansigter skåret i smerte,« husker Gwon, en mand, der har så mange drab på samvittigheden, at han ikke længere kender det præcise antal. Men denne gang er der alligevel noget, som rører sig inde i ham: »Det var første gang, jeg indså, at fangerne også kunne udvise menneskelige følelser. Og jeg tænkte: ’Måske er de alligevel ikke dyr’,« fortæller han.
Han trækker på skuldrene: »De havde ikke rigtig gjort noget. Det var bare nogle, vi testede gassen på, og det tænkte vi ikke så meget over dengang, men af alle dem, jeg har været med til at dræbe, så er det den familie, jeg i dag tænker mest på.«
200.000 i fangelejre
Drabene skete i den nordkoreanske fangelejr nr. 22 i Haengyong nær grænsen til Kina og Rusland, hvor Gwon Hyeok var sikkerhedschef. Det var hans opgave at forhindre, at fangerne flygtede. Og det gjorde ingen, mens han var i lejren, fortæller han stolt i et interview med Information for halvandet år siden.
»Masser forsøgte, men de blev alle dræbt,« siger han, mens han tegner en skitse over fangelejren: 50 km lang og 40 km bred og indeholdt så mange som 50.000 fanger.
Gwon Hyeoks oplevelser er fra 1990’erne, men stadig flere vidner og menneskerettighedsorganisationer siger, at Nordkoreas fangelejre fortsat eksisterer – og faktisk er blevet udbygget inden for de seneste år. Og at de vedbliver med at være en skjult verden af død, tortur og slavelignende forhold for de politiske fanger.
Fangelejrene har eksisteret i årtier, og angiveligt er hundreder af tusinder sultet ihjel eller dræbt i dem. Og det vurderes, at der fortsat er op mod 200.000 mennesker indespærret.
»På trods af uhyrlighederne er der stort set ingen, der interesserer sig for Nordkoreas politiske fangelejre og menneskerettighedssituationen i landet. Det eneste, som det internationale samfund bekymrer sig om, er Nordkoreas atomvåben, missiler og trusler mod omverdenen,« siger Kim Sang-hun, en sydkoreansk aktivist, der har hjulpet hundreder af nordkoreanske flygtninge til Sydkorea, og som er med til at dokumentere forholdene inde i det lukkede Nordkorea.
Inden for de seneste måneder er situationen igen blevet sprængfarlig på den koreanske halvø, efter Nordkorea i februar foretog sin tredje atomprøvesprængning. Det internationale samfund har reageret med forstærkede sanktioner mod landet, men det har blot fået diktator Kim Jong-uns regime til at true med atom-angreb på både Sydkorea og USA.
»Den udvikling forhindrer reelt, at brudene på menneskerettigheder i Nordkorea bliver et tema. Atomtruslen overskygger alt,« mener Kim Sang-hun.
Djævlen
Menneskerettighedsgrupper og advokatforeninger i Sydkorea har dog i længere tid forsøgt at beskrive detaljeret, hvad der sker i de nordkoreanske fangelejre, baseret på vidneforklaringer fra det støt stigende antal flygtninge fra Nordkorea, som finder vej til Sydkorea – oftest via Kina og Sydøstasien. Der bor i dag omkring 23.500 nordkoreanske flygtninge – eller afhoppere, som de også kaldes – i Sydkorea.
Den nu 54-årige Gwon Hyeok er et af vidnerne. Tortur var en dagligdagsbegivenhed, og han var vidne til kemiske eksperimenter på fanger, påstår han. Selv beordrede han utallige offentlige henrettelser – og dræbte selv adskillige, »med næverne og med pistol«, siger han.
Spurgt hvorfor han gjorde sig fortjent til titlen som selve ’djævlen’ blandt fangerne, sender han blot et skævt smil og siger: »Ved lyden af min stemme kunne jeg få små børn til at stoppe med at græde af skræk.«
Gwon Hyeok følte sig tvunget til at flygte fra Nordkorea, da han blev advaret om, at han ville blive offer i en intern magtkamp i det statslige sikkerhedsbureau. Han siger, at han ’overgav’ sig til sydkoreanske agenter i Beijing i november 2001, da han var stationeret på den nordkoreanske ambassade. Sydkoreanerne var ivrige efter at hive så mange oplysninger som muligt ud af ham om Nordkorea og fik transporteret ham til Seoul – og tilgav ham hans synder.
Advokater og aktivister, som har taget hans vidneudsagn, stoler på Gwon Hyeoks udsagn, men erkender, at det ikke er muligt at verificere de enkeltepisoder, som han beretter om. Hans identitet som ’djævlen’ i fangelejr nr. 22 er dog blevet bekræftet af flere nordkoreanske afhoppere.
Gwon Hyeok siger, at det er hans måde at søge tilgivelse på at fortælle om sine gerninger for at skabe opmærksomhed omkring de nordkoreanske fangelejre.
Fanger dør tidligt
Et andet vidne til livet i fangelejrene er Shin Dong-hyuk, der blev født som politisk fange i Lejr nr. 14 i 1982. Her tilbragte han de første 23 år af sit liv. Hans far og farfar blev sendt til lejren, da to af hans onkler var flygtet til Sydkorea. Og familien skulle derfor straffes med livstid i fangelejren på grund af landets særegne regler, der foreskriver, at op til tre generationer af familiemedlemmer til en anklaget også kan straffes – altså bare for at være i familie med en, som er anklaget for politiske forbrydelser.
Shin Dong-hyuk siger, at han blev tortureret og underlagt tvangsarbejde i den tid, han var i lejren – han har bl.a. fået en af sine fingre hugget af som straf for, at han tabte et stykke værktøj i en fabrik. Han fortæller, at han som 13-årig så sin mor og bror blive henrettet (den ene hængt; den anden skudt) – fordi han selv havde stukket dem og fortalt til nogle vagter, at han havde hørt dem planlægge en flugt.
I dag kan han kun begrunde sine handlinger med »hjernevask«.
»Lejren var helvede på denne jord,« siger Shin og fortæller, at fangerne var så fejlernærede, at de tabte deres tænder, deres tandkød blev sort, og deres knogler svage. De fleste arbejdede 12-15 timer om dagen, indtil de døde – som regel omkring 50-års alderen. Shin vidste reelt ikke, hvad der var uden for lejrene og slet ikke uden for Nordkorea, eftersom han hele sit liv havde boet bag pigtråd. Det var indtil han mødte en medfange, som havde levet i udlandet og levende fortalte om alle de forskellige madretter, han havde nydt.
»Det var tanken om maden, der motiverede mig til at flygte,« fortæller Shin. En dag, da Shin og medfangen arbejdede i udkanten af lejren, hvor der var langt mellem vagterne, besluttede de sig for at flygte over et elektrisk hegn. Medfangen blev dræbt af elektrisk stød, og Shin formåede kun at komme ud ved at kravle over hans døde krop. Det var i år 2005.
»Nu bruger jeg al min tid på at tale om fangelejrene. Der skal fokus på dem, så kampen kan starte for at lukke dem ned,« siger Shin.
Ifølge den Sydkoreanske advokatforenings omfattende undersøgelse af menneskerettigheder i Nordkorea fra 2008 bliver de fleste nordkoreanere sendt til lejrene uden rettergang. Mange dør i lejrene uden nogensinde at kende anklagerne mod dem. Undersøgelsen viser også, at selvmord i lejrene førte til længere fængselsstraffe til familiemedlemmer, og vagter kan tæske, voldtage og dræbe fanger ustraffet.
Ligesom Gwon Hyeok gjorde det.
»Vi var ligeglade, om de døde eller ej,« siger han om fangerne. »Vi følte, de fortjente at dø.«
 

