Mellemøstens magtbalance ændres
Eksperterne forudser en mere selvstændig og aggressiv udenrigspolitik hos USA’s traditionelle og hidtil loyale allierede, Saudi-Arabien og Israel, efter enigheden om fortsatte forhandlinger om en atomaftale med Iran
 Jublende tilhængere af den iranske præsident Rouhani kørte torsdag igennem Teherans gader for at fejre, at der blev taget endnu et skridt mod en løsning på striden om Irans atomanlæg.


 Magtbalancen i Mellemøsten blev reelt ændret med aftalen mellem Iran og ’5+1’-gruppen (de fem permanente FN-sikkerhedsrådsmedlemmer og Tyskland, men med USA i kuskesædet), der blev limet sammen tidligt torsdag i Lausanne. Aftalen er et oplæg til fortsatte forhandlinger om en løsning på striden om Irans atomanlæg.
Israel er selvsagt imod – allerede inden torsdag tweetede premierminister Benjamin Netanyahu et landkort, der viste Irans ’regionale interventioner’ med teksten: »Stop Irans terrorisme og aggression«. Israel har inden for det seneste år bombet Iran-allierede Hamas i Gaza og Hizbollah-transporter i det sydlige Syrien. Men at Israel indtil videre blot er tilskuer til udviklingen fremgår af, at præsident Barack Obama orienterede Saudi-Arabiens kong Salman telefonisk, før han tog kontakt til Netanyahu.
Libanon er splittet
Libanon er en velegnet prisme på de regionale reaktioner, eftersom de to dominerende poler, det sunnitiske parti al-Mustaqbal (Fremtid) og det shiitiske Hizbollah (Guds parti), finansieres og bevæbnes af henholdsvis Saudi-Arabien og Iran. Så det var ikke overraskende, at den libanesiske sunniindenrigsminister, Nouhad Machnouk, er afventende: »Der er stadig ikke truffet nogen endelig aftale mellem Vesten og Iran,« lød det til tv-kanalen LBC med et hint til den endelige deadline 30. juni. Hizbollahs parlamentsmedlem Walid Sukkarieh var derimod anderledes positiv: »Resultatet er en gevinst for Iran, da den sikrer det iranske atomprograms overlevelse,« hed det. Hizbollahs chef, Hassan Nasrallah, har tidligere sagt, at en iransk-amerikansk atomaftale vil styrke Iran regionalt.
Saudi-Arabiens politik er ændret
Saudi-Arabien har fra dag ét været imod en aftale, og ifølge analytikeren Mustafa Alani fra det saudiske Gulf Research Center har kong Salman allerede taget højde for aftalen med en mere aggressiv udenrigspolitik.
»Interventionen i Yemen er det klare eksempel,« sagde han til det amerikanske magasin Foreign Policy, »den har til formål at sende et klart signal til Teheran og Wash-ington om, at regionen (Saudi-Arabien og de øvrige Golf-monarkier, red.) vil imødegå Irans ekspansionistiske politik. Vi ser en ny kurs, hvor saudiinteresser prioriteres over USA’s henstillinger og sikkerhedsrådsresolutioner.«
Iran beskyldes for at støtte Yemens oprørske houthimilits offensiv mod den saudisk støttede præsident Hadi, og i det saudiske dagblad Arab News skriver kommentatoren Talal Alharbi, at »Irans slogans om ’revolution’, ’død over USA’ og ’død over Israel’ er nu ’død over araberne’, idet de arabiske stater, ikke Israel, er ofre for den iranske politik«.
Afdæmpet tyrkisk reaktion
Den tyrkiske udenrigsminister, Mevlüt Cavusoglu, »bød aftalen velkommen«, som det hed i avisen Zaman, men med den tilføjelse, at han håbede iranerne »vil gå længere, da de stadig er under den linje, der var enighed om i 2010«. Her henviser Cavusoglu til den aftale, Tyrkiet og Brasilien blev enige med den daværende iranske præsident Ahmadinejad om på et topmøde for fem år siden, og som blev torpederet af USA, der ikke ville affinde sig med at se til fra sidelinjen. Aftalen indebar, at Iran forpligtede sig til at sende mere end halvdelen af sin berigede uran til Tyrkiet. Den tyrkiske kommentar er afdæmpet i betragtning af, at forholdet mellem de to lande er køligt, efter at præsident Recep Tayyip Erdogan har beskyldt Iran for at blande sig i Yemens indre anliggender.
Egypten frygter atomkapløb
I Kairo spores der bekymring for, om en atomaftale vil medføre et atomvåbenkapløb i regionen. Egypterne har i årevis argumenteret for et atomvåbenfrit Mellemøsten – møntet på Israels lager af skønsmæssigt 200 atomsprænghoveder, men også med adresse til de formodede ambitioner i Teheran om kernevåben.
»Hvis de arabiske ledere tror, at en atomaftale med Iran åbner for en mulig fremstilling af kernevåben, vil tænkningen være: Hvorfor skal vi så ikke have samme status,« kommenterer direktøren for Al Ahram-tænketanken i Kairo, Abdel Monem Said Aly – og illustrerer dermed den dybe mistro til Iran i de arabiske hovedstæder.
Iran forsøger at overleve
Samme mistro, men med omvendt fortegn, spores hos Irans konservative opposition, for mens præsident Hassan Rouhanis tilhængere kørte jublende gennem Teherans gader, og – hidtil helt utænkeligt – præsident Obamas annoncering af aftalen blev transmitteret på iransk tv, kaldte Hossein Shariatmadari, som er rådgiver for den øverste åndelige leder, ayatollah Ali Khamenei, aftalen for »at bytte en formstærk galophest med et ubrugeligt bidsel«. En anden konservativ, Mahdi Mohammad, erklærede, at »en katastrofe er indtruffet i Fordo« – Fordo er et underjordisk anlæg til berigelse af uran, der ifølge aftale omdannes til forskningscenter a la det tidligere danske atomcenter Risø ved Roskilde.
Sammenfattende er det karakteristisk, at ingen statsledere ud over Israels Netanyahu indtil nu har kommenteret aftalen, og man kommer nok nærmest på virkelighedens verden i den analyse, Jon B. Alterman fra CSIS, Center for Internationale Strategiske Studier, udsendte torsdag, da han noterede, at »Irans mål med en aftale er at overleve i en fjendtlig verden«.

