Tilbage i Beirut med bacon under skjorten...
Informations korrespondent Lasse Ellegaard rapporterer i de kommende uger om fornøjelser og fortrædeligheder i og omkring Beirut


 Tirsdag 3. juli; 05.24: Solen var allerede bagende, da flyet satte landingshjulene på Rafik Hariri International Airports runway. Jeg stillede mig som vanligt i køen for ’Lebanese passports’ frem for i ’Foreign and Arab passports’, der altid er længere, og hvor langt de fleste forresten er libanesere (eller palæstinensere fra flygtningelejrene), men med danske pas på ferie i det, udlændingestyrelsen kalder oprindelseslandet med deres velopdragne småbørn og belæsset med håndbagagegaver til de tilbageblevne.
Mine gaver er til mig selv: Hjemmebagt rugbrød fra Knud Peder Jensen på Fur, (der beklagede, at dejen ikke havde hævet tilstrækkeligt), landspegepølse og røget bacon, altsammen pakket ned under skjorter og computergrej – måske unødvendigt, jeg er aldrig blevet tjekket ... Imad samler mig op i sin bedagede Mercedes ’91, som han plejer med professionel omhu.
»Den er mit levebrød,« siger han, når den har været endnu en tur på værksted, men det, han mener, er, at den er konens og de studerende børns levebrød. Imad er shiamuslim, og selv om jeg aldrig har spurgt ind til hans sekt – det er ikke høfligt – er den aflæselig i hans kommentarer til ’situationen’, selv om han vanemæssigt
erklærer sig bevidst neutral, for man ved jo aldrig, hvilke politiske præferencer passageren abonnerer på.
Efter de obligatoriske indledende udvekslinger om familie og helbred (tak, Gud, at vi er sunde og raske) ender vi som altid ved ’situationen’. Om der er ro i byen?
»Ingen grund til bekymring, Mr. Lass,« svarer han som altid, hvorefter han udmaler alt det, der bekymrer ham. Denne morgen er det en bindegal salafist-imam i Sidon, Sheik Ahmad Assir, hvis tilhængere har blokeret hovedvejen fra Beirut – og dermed videre adgang til Tyre mod syd – ved at slå en teltlejr op på kørebanen, komplet med toiletvogne, vandtanke og vaskerum til de bedende.
Hyret af Qatar?
	»De er flere hundrede, og de vil ikke flytte sig, før Hizbollah opgiver deres våben.«
Imad ryster på hovedet. Det er paratviden i Libanon, at den shia-muslimske milits er bedre bevæbnet end den libanesiske hær. Så der stikker noget under, det er vi begge sikre på.
For der stikker altid noget under i Libanon, og denne gang lyder rygtet, at imamen – der med vajende fuldskægfane inspicerer sin teltlejr på cykel – er finansieret fra Qatar. Fadl Shaker, en libanesisk sanger og hengiven fan af Sheik Assir, der nu bor i det lille, stenrige olie- og gasreservoir, efter at trusler på livet gjorde hans tilværelse i Libanon usikker, afviser, at han er bydreng for Qatar. Han har dog ’doneret penge fra egen lomme til sheikens moské og til hans indsats for syriske flygtninge’, læser jeg i avisen Daily Star. Så jo, der er absolut grund til bekymring. Imamens blokade er en provokation, der ser ud til at øge de i forvejen vibrerende spændinger mellem tilhængere og modstandere af det syriske regime, og som nu og da er slået ud i voldelige sammenstød.
Men det sære er, at Hizbollah ikke rører på sig. Og dog ikke så sært – for Hizbollah er der tale om et suni-sunni-opgør, som ikke har noget med shiiterne at gøre.
»Det er salafister mod Hariris moderate sunnitter, og Hizbollah venter nu på, at Hariri æder dem,« siger Elie, en redaktør, jeg jævnligt drikker lemonade med. Han er ikke bekymret. Det er de heller ikke i min gade, hovedsagelig beboet af velstående shiiter, der har tjent deres mange penge som diamanthandlere i Afrika.
Dørmanden Hassans altid venlige kone sidder i gadedøren og slikker solskin. Hun smiler og hilser. Og lader meddelelsen om min hjemvenden gå videre. For Hassan – en tændstiktynd mut person, som naboer har fortalt er »glad for penge’ – ringer kort efter på med regningerne for tv-abonnement, fjernelsen af skrald og betaling til parkerings- og sikkerhedsvagterne, der hænger ud foran ejendommen.
Hans korte kolde smil er som altid afstemt efter, hvor mange drikkepenge der følger med. Jeg er tilbage til fremtiden. Den ser ikke just lys ud.

