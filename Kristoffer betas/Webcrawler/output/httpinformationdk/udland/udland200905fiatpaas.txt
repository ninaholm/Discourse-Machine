Fiat på storindkøb i Tyskland
Italienske Fiats koncernchef er i Berlin for at købe Opel. Han vil skabe en europæisk bilproducent, som er lige så stor som Volkswagen


 "Et ægteskab indgået i himlen."
Sådan beskriver Fiats koncernchef, Sergio Marchionne, bilproducentens drøm om at overtage den kriseramte amerikanske bilkoncern General Motors (GM) europæiske del.
I går ankom Marchionne til Berlin for at gøre det himmelske ægteskab til virkelighed og sikre sig en økonomisk medgift fra Tysklands forbundsregering.
I går mødtes han med ministre i den tyske hovedstad for at forklare Fiats vision om at etablere en bilproducent, der omsætter for 80 milliarder euro om året og fremstiller seks-syv millioner biler om året. Det nye selskab skal børsnoteres, og det bliver lige så stort som Europas største bilproducent, tyske Volkswagen, og på verdensplan vil kun japanske Toyota være større.
Med i den nye koncern kommer foruden Fiat og GM's europæiske mærker, Opel, Saab og Vauxhall, også den faldne amerikanske gigant Chrysler, som Fiat i sidste uge overtog 20 procent af. Hvis Chrysler tilbagebetaler de enorme summer, som Washington-regeringen har pumpet ind i koncernen, stiger Fiats ejerandel til 51 procent.
Men den tyske brud har så at sige ikke sagt ja til ægteskabstilbuddet endnu. 
Marchionne har brug for accept fra forbundskansler Angela Merkels regering, før en aftale kan komme på plads. Fiatchefen ønsker, at det skal ske i løbet af 30 dage.
Langsigtet vision
Allerede inden mandagens møde stod det klart, at de tyske politikere ikke uden videre siger ja til de italienske bejlere.
"Enhver, der er interesseret i Opel, må præsentere en langsigtet vision. Vi tolererer ikke finansielle eventyr for skatteydernes penge," advarede økonomiminister Karl Theodor zu Guttenberg i tysk presse i weekenden.
Efter mødet med Marchionne i går talte Guttenberg ifølge nyhedsbureauet dpa om "et interessant koncept", men at andre optioner også skal efterprøves.
Fiat vil bevare alle Opels montagefabrikker i Tyskland, sagde økonomiministeren, men en fabrik, der fremstiller dele til Opel i Kaiserslautern, kan blive ramt af den konsolidering, der skal gennemføres. Fiat vil desuden have Opels gældsbyrde løst, inden den italienske koncern tager over, og der er også problemer med pensionsforpligtelser. Tilsammen et beløb på mellem fem og syv milliarder euro, og det ventes, at det er i denne forbindelse, Fiat vil have regeringen på banen.
Rainer Einenkel, leder af sammenslutningen af Opelarbejdere på fabrikken i Bochum, sagde i går, at Fiat vil lægge en milliard euro på bordet for at købe Opel.
Einenkel tilføjede imidlertid, at Opel står og skal bruge 3,3 milliarder euro til at opretholde driften og til udvikling.
Valg på vej
GM har i nogen tid forsøgt at blive af med den europæiske gren af koncernen, og forbundsregeringen overvejer at gøre det nemmere ved at give statsgaranterede lån, så bilproduktionen på de tyske Opel-fabrikker kan reddes.
GM har 55.600 ansatte på dets europæiske bilfabrikker, herunder 26.000 i Tyskland. 
Der er valg til Forbundsdagen i Tyskland i september, og iagttagere vurderer, at Merkel næppe bryder sig om at gå til valg med et kollapset Opel i vælgererindring.
Marchionne har over for Financial Times vurderet, at det kan koste 9.000 arbejdspladser, hvis Fiat overtager det europæiske GM. 


