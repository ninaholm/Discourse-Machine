FBI brugte falske retsmedicinske beviser i årtier
I mere end to årtier fældede det amerikanske forbundspoliti, FBI, formodede gerningsmænd ved hjælp af håranalyser, som nu  viser sig at være særdeles upræcise. Sagen har udviklet sig til en større skandale, efter det er kommet frem, at uskyldige mennesker er blevet dømt på baggrund af de fejlagtige analyser
 Santae Tribble tilbragte 28 år bag tremmer, for et mord han ikke havde begået på baggrund af FBI’s meget kreative dna-analyser af hårstrå. Det viste sig, at hårene stammede fra tre forskellige personer og fra en hund. Han blev renset, men hans tilværelse er ødelagt. Foto: washingtonpost.com


 En sommernat i juli 1978 tog den dengang 17-årige Santae Tribbles liv en tragisk drejning. Den nat blev taxachaufføren John McCormick myrdet. Efter fyraften var John McCormick på vej hjem til sit hus i det sydøstlige Washington, men nåede aldrig længere end sin veranda, hvor han cirka klokken tre blev passet op, røvet og derefter skudt af en maskeret mand, der havde trukket en nylonstrømpe over hovedet.
I forbindelse med efterforskningen af sagen fandt politiet en nylonstrømpe, der var smidt i en gyde tæt på gerningsstedet. Den indeholdt 13 hår, og FBI’s teknikere forbandt et enkelt af dem til 17-årige Santae Tribble. Selv om en række personer med tilknytning til Santae Tribble bevidnede, at de havde befundet sig sammen i en anden del af Washington, blev drengen dømt til minimum 20 års fængsel, efter at FBI havde fremlagt resultatet af deres håranalyse for juryen.
34 år senere, hvoraf Santae Tribble tilbragte 28 bag tremmer, blev han erklæret uskyldig i mordet. De 13 hår fra strømpebukserne var blevet dna-testet, og resultaterne viste, at ingen matchede hans dna-profil.
Dødsdomme
Historien er om en mand, der blev uskyldigt dømt. Men det er også historien om fejlagtige håranalyser, der, som avisen Washington Post har afdækket, er blevet benyttet af FBI i årtier.
Sagen ruller i disse dage i USA, efter at de foreløbige resultater af en stor undersøgelse om fejlagtigt bevismateriale er kommet frem. Forbundspolitiet FBI erkendte tilbage i 2012, at deres retsteknikere havde vidnet med »fejlbehæftet retsmedicinsk bevismateriale«, når de fremlagde resultaterne af hår- og fiberanalyser i straffesager i perioden før år 2000.
Med erkendelsen fandt FBI 2.500 sager fra 1972 og frem, som skulle gennemgåes igen for at finde ud af, hvorvidt nogle var blevet fejlagtigt dømt eller havde krav på en ny retssag.
Indtil nu er 268 af de sager, hvor FBI har vidnet mod en tiltalt på baggrund af en håranalyse, blevet gennemgået. Det viser sig, at 26 ud af de 28 retsteknikere, der var ansat af FBI til at sammenligne hår, har overvurderet håranalysens resultater på en måde, som fejlagtigt favoriserede anklageren i 96 procent af sagerne. Det skriver det amerikanske justitsministerium og FBI i en fælles pressemeddelelse.
I 35 af de 268 sager valgte juryen at dømme den tiltalte til døden. Ni af de dødsdomme er allerede blevet eksekveret, mens fem af de dødsdømte er afgået ved døden af andre årsager i fængslet.
De retstekniske fejl betyder ikke nødvendigvis, at alle de berørte er uskyldige, eftersom FBI’s håranalyse blev brugt som en del af en række beviser. Men flere kommentatorer og juridiske analytikere har beskrevet sagen som en af USA’s største retstekniske skandaler.
Tiden før dna
Brugen af håranalyser blev indledt i 1950’erne. Uden moderne dna-undersøgelser, som blev indført i år 2000, kunne retsteknikere ved at sammenligne hår indsnævre gruppen af mistænkte eller helt udelukke en person som mulig kilde.
Hår har særlige karakteristika, som kan bruges til at vurdere, om en tiltalt kan være den mulige kilde. Visse af disse karakteristika ses med det blotte øje. Det gælder hårets længde, farve og form, som hvis der eksempelvis er tale om et krøllet hår.
Dertil kan et mikroskop hjælpe med at afsløre flere forhold. Det gælder blandt andet fordelingen af pigment, hvilken diameter håret har på forskellige steder fra rod til spids, og hvor markante hårenes forskellige lag er.
En håranalyse kan også sige noget om, hvor på kroppen håret har groet, om det har været farvet eller på anden måde behandlet, og hvordan det har forladt kroppen – eksempelvis om det er klippet eller hevet af.
Usikre resultater
På trods af, at FBI’s retsteknikere er højtspecialiserede, viser det sig altså, at deres konklusioner om hår langtfra er uafviselige og ikke nær så sikre som dna. I sagen om Santae Tribble og de 13 hår i nylonstrømpen er adskillige teknikere kommet frem til vidt forskellige resultater.
Den FBI-retstekniker, som oprindeligt vidnede i sagen, konkluderede, foruden at et enkelt af hårene matchede med Tribbles i »alle mikroskopiske karakteristika«, at alle de 12 andre hår havde groet på hovedet af et menneske.
Nogle år senere, da hårene skulle dna-testes, fandt en anden erfaren håranalytiker, at de 13 hår foruden hovedet også stammede fra andre steder på den menneskelige krop, – og at et enkelt af dem stammede fra en hvid person.
Da hårene blev underlagt endnu en dna-undersøgelse, kom der derimod andre resultater frem. 12 af hårene stammede fra tre forskellige mennesker, der alle var sorte, mens det sidste var fra en hund.
At resultaterne fra håranalyser langtfra er sikre, har FBI også selv medgivet. I 2002 undersøgte bureauet 80 sager, hvor de havde bidraget med håranalyser i retssager. Hårene blev dna-testet og resultaterne sammenlignet.
I lige over 11 procent af tilfældene tog håranalysen fejl. Da der kun blev undersøgt 80 sager, er resultaterne ikke repræsentative, men som Washington Post skriver, findes der ikke anden »valid research«, der viser, hvor ofte »hår fra forskellige personer forekommer ens«.
Problematiske vidneudsagn
Netop den manglende sikkerhed ved resultaterne er ikke konsekvent blevet fremlagt for domstolene. Flere forskellige FBI-retsteknikere har i vidneskranken overdrevet, hvor ubestridelige håranalysens resultater reelt er. Det har betydet, at beviset har haft og fået større vægt, end det var berettiget til.
Under Santae Tribbles retssag lagde retsteknikeren eksempelvis vægt på, at et hårmatch betød, at der var »høj sandsynlighed« for, at det var fra den samme person, og tilføjede, at han »kun i meget sjældne tilfælde« havde set hår fra to personer, »der havde de samme karakteristika«. Anklageren i sagen hævdede på den baggrund ligefrem, at sandsynligheden for, at håret ikke stammede fra Tribble, var 1 ud af 10 mio.
I en anden sag fra 1989 konstaterede en FBI-uddannet retstekniker i en voldtægtssag, at der kun var 0,1 procent chance for, at det hår, han havde fundet, kunne stamme fra en anden person end ham, der stod anklaget for forbrydelsen. I 1980 vidnede en FBI-tekniker i en røverisag i delstaten Indiana og understregede, at han kun én gang i 1.500 tilfælde havde taget fejl af en person ved at sammenligne hår.
Samme år i delstaten Tennessee, konstaterede endnu en tekniker i en mordsag, at chancen for, at det givne hår kunne stamme fra en anden end den tiltalte, var 1 til 4.500.
Den slags statistisk skråsikkerhed »overskrider grænserne for«, hvad der er belæg for, har FBI senere konstateret.
Genåbning af sager
Med undersøgelsens opsigtsvækkende resultater er de første indsatte begyndt at kræve deres sager genåbnet. Men der er stor forskel på, hvordan de enkelte delstater vælger at imødekomme sådan en anmodning.
Kun staterne Texas og Californien tillader klager over en sag som følge af, at videnskabelige fremskridt underminerer det retstekniske bevismateriale. Derudover er der eksempler på, at hårene enten er forsvundet, ødelagt eller af for ringe kvalitet til at gennemføre en dna-test. Santae Tribble, der i dag er 54 år, har haft svært ved at blive integreret i samfundet efter at have tilbragt næsten hele sit voksne liv bag tremmer.
Han har i perioder været både hjemløs og arbejdsløs, har han fortalt til Washington Post, men ikke desto mindre er han nu frikendt. Og som han har sagt til avisen:
»Med hensyn til mine levevilkår er der en masse ting, jeg skal arbejde på, men jeg er glad for at den del af mit liv er overstået.«

