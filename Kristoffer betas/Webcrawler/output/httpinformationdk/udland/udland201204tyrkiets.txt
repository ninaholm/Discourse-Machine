Tyrkiets voksende selvtillid
Stigende skepsis overfor EU parret med rollen som demokratimodel for det arabiske Mellemøsten har gjort Tyrkiet mere selvbevidst – men også mere europæisk passiv
Den tyrkiske regerings kritik af EU er for tiden tæt på kanten til det fjendtlige.


 Tyrkiets rolle som regional stormagt er iørefaldende hos den tyrkiske Europa-minister Egemen Bagis. Skønt lille af størrelse er der skulderpuder i hans mentale jakkesæt, da han under et møde med danske journalister noterer, at EU »taber på at lade et lille land bestemme 26 medlemslandes energibehov«.
Hentydningen til den græsk-cypriotiske blokering af energikapitlet i processen mod fuldt EU-medlemskab er en sløret trussel om påvirkning af samarbejdet om Nabucco-gasledningen, der fra 2013 transporterer energi fra Det Kaspiske Hav til Europa via Tyrkiet.
Således signalerer Egemen Baris sin regerings kritik af EU, der ses som afvisende, på kanten af det fjendtlige. Og ifølge tyrkiske politikere »har Europa mere brug for os, end vi har for Europa«.
Denne nye selvbevidsthed fik mæle, da Bagis i november mødtes med EU-parlamentarikere og en hollandsk højrepolitiker, Barry Madelener, der ville forære ham en indrammet karikaturtegning, der blev dømt forbudt for blasfemi ved en tyrkisk domstol. Bagis afslog gaven og opfordrede på tyrkisk Madelener til at »anbringe den et passende sted«.
Den tyrkiske offentlighed skreg af grin vel vidende, at det urbane ordvalg dækker ’stik den skråt op’.
Og selv hos Ali Babacan, den lavmælte økonomiminister og arkitekt bag Tyrkiets økonomiske mirakel, der på seks år har tredoblet nationalindkomsten pr. hoved, mærkes selvtilliden, da han betoner, at Tyrkiet med de seneste års vækstrater i kinesisk format i dag er verdens 15. største økonomi og den sjette største i Europa. Og han beklager »EU’s faldende indflydelse« i IMF, Den Internationale Valutafond, som »ikke ville have fundet sted med Tyrkiet som EU-medlem«.
I lighed med Bagis gør han gældende, at EU-medlemskab er en tyrkisk prioritet, men siger også, at hans regering ikke vil bøje sig for EU’s krav om at åbne havne og lufthavne for græsk-cypriotisk trafik.
»Ikke før det tyrkiske Nordcypern åbnes for EU-trafik.«
Så af de 35 kapitler, der skal forhandles før fuldt medlemskab, er kun ét færdiggjort, 17 er påbegyndt, og 15 er blokerede af Frankrig og Cypern. Og sådan har det været længe. Det sidste kapitel blev åbnet i 2010.
EU er fortsat nummer 1
Men EU kommer ifølge Bagis ikke udenom Tyrkiet.
»Sidste år kom 92 pct. af vores udenlandske investeringer fra EU, og gennemsnittet er 85 pct.,« siger han over kaffen i sit Istanbul-kontor under Bosporus-broen, der forbinder Europa med Anatolien. Hans kontor er naturligvis på den europæiske side.
»Vi kan ikke sige nej til fællesskabet, vi er medlem af alle europæiske råd, af UEFA og Eurovision, men ikke af EU. Tyrkiet har militær NATO-tilstedeværelse i 28 lande, og jeg kan ikke fortænke mine vælgere i at spørge sig selv, hvorfor vi er gode nok til at dø for jer, men ikke er gode nok til at leve med jer. Alle andre lande, der kandiderer til fuldt medlemskab, har adgang til Schengensamarbejdet (den fri bevægelighed for personer, red.), vi står i kø i ugevis for et visum.«
»Og Ja,« bekræfter Arhan Kaya, professor ved Istanbuls Bilgi-universitets europæiske fakultet, »der er en nationalistisk betinget harme i den tyrkiske offentlighed over EU’s afvisende attitude, som er helt konkret for folk, når de støder på forhindringerne for at opnå visum. Og tilslutningen til EU-medlemskab er faldet fra 90 pct. til lige omkring 50 pct. På mit fakultet er tilmeldingen af studerende faldet fra 100 til 30. De unge spørger, hvad vi skal i et EU, der ikke vil vide af os, som ikke vil lempe visumreglerne – og om vi ikke er bedre tjent med at vende ryggen til Europa og satse på rollen som den førende regionale magt i Mellemøsten.«
Arabisk forbillede
Men det er netop Tyrkiets EU-proces, der får arabiske demokrater til at slutte op om den tidligere osmanniske kolonimagt. Arabernes nye sympati for Tyrkiet tillægges Erdogan-regeringens brud med Israel efter Gaza-krigen i 2008-9, men det er kun en del af årsagen. Tyrkiets åbning mod den arabiske verden er fremmet af økonomiske interesser på begge sider. Investeringer i infrastruktur og industri og diplomatiske initiativer har åbnet for øget eksport. En meningsmåling viste sidste år, at 57 pct. i de arabiske lande støtter Tyrkiets optagelse i EU.
Som den syriske dissident Ali Atassi sagde det:
»Tyrkiets demokratisering af dets institutioner, dette, at tyrkerne har rullet militæret tilbage som politisk aktør, ser jeg som fremtidens arabiske model.«
Men så kom opstanden i Syrien, og med den et brud i august sidste år, der har kostet millioner med lukningen af transportruterne gennem Syrien til 11 arabiske lande, herunder det lukrative Golf-marked. Erdogan valgte side i opstanden mod Bashar al-Assads regime og opfordrede den syriske præsident til at gennemføre demokratiske reformer, »før det er for sent«. Tyrkiet er endvidere vært for den syriske opposition og Den Frie Syriske Armé.
Ikke kun demokratisk
Men det demokratiske Tyrkiet-billede krakelerer dog en smule ved et aktuelt serviceeftersyn. De tyrkiske islamister brugte EU’s krav om demokratisering som løftestang for reformer, der inddæmmede militærets politiske indflydelse, men meldingen er i dag, »at Erdogan-regeringen viser flere og flere autoritære tendenser,« som en yngre samfundsforsker på Biligi-universitetet udtrykte sig.
»Der er ingen opposition af betydning,« sagde hun, »og det har vist sig, at AK-partiet ikke alene kan klare overgangen til fuldt fungerende demokrati. Gamle vaner hænger ved.«
De gamle vaner er bl.a. nepotisme, og sekulære tyrkere peger på snigende islamisering, der har stået på siden, EU accepterede Tyrkiet som fuldgyldig EU-ansøger i 2004-5, hvorefter AK-ledernes interesse for flere reformer afløstes af passivitet. For de tyrkiske islamister med rødder i samme sunni-ideologi som Det Muslimske Broderskab har nået det, de gik efter: fuld politisk legitimitet, militæret udenfor den politiske sidelinje og et styrket parlament. Senest har AK-regeringen gjort det, ingen troede var muligt for bare få år siden, nemlig at anholde og retsforfølge de officerer, der gennemførte militærkuppene i henholdsvis 1980 og 1997. Også menneskeretskrænkelser i de kurdiske områder har AK-regeringen sat under lup i arbejdet med at rydde op i fortiden. Men regeringens magtfulde ageren viser et Janushoved. Også oppositionelle kurdere og liberale sekulære er røget med i rengøringen. I ’Ergenekon’-sagen, som oprindeligt omfattede officerer, der pønsede på at kuppe den islamiske regering, er hundreder af journalister, intellektuelle, akademikere og forfattere fængslet, mistænkt for »at plotte med det formål at omstyrte den lovligt valgte regering«. Det synes evident, at nogle anholdte har puslet med kupplaner og våbenlagre. Men kampagnen, der har stået på siden 2007, ligner en eliminering af lovlig politisk opposition, der rammer sekulære, som har understået sig i at erklære sig som modstandere af regeringen. Det er ikke kønt og var genstand for kritik i Europa-Parlamentet i marts sidste år. Erdogans svar:
»Parlamentet må gøre, hvad det skal, vi gør, hvad vi selv skal gøre.«

