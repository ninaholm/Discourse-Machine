En israeler i bytte for 1.000 arabiske fanger
Regeringen i Israel er under emotionelt pres for at acceptere fangeudveksling med Hamas-gidslet Ghilad Shalkit, men modstand mod byttehandlen er størst i Ramallah
Som led i en demonstration, over at soldaten Gilad Schalit har v©°ret fange i over 1200 dage hos pal©°stinenserne, har man opstillet pap°©figurer i fuld st©rrelse af ham op i Jerusalem.


 JERUSALEM: De to midaldrende kvinder frøs med den anstand, der kendetegner folk med en retfærdig sag. Nemlig som frivillige 'Shalit-vagter' i et vindblæst telt nær premierministerboligen i Jerusalem, hvor forbipasserende kan signere kravet om, at premierminister Benjamin Netanyahu tager sig sammen og får udvekslet den 23-årige sergent fra sit fangehul et sted i Gaza-striben - eller i Egypten, hvortil han angiveligt blev overført i sidste uge, da snarlig løsladelse via tyske mæglere så ud til at lykkes.
Shilad har været gidsel i 1.276 dage, efter han den 25. juni 2006 blev taget til fange ved et Hamas-raid på israelsk territorium, og taburet-kvinderne i teltet var skeptiske:
»Vi har siddet her et par års tid, og vi er belavet på at vente længere,« sagde den ene.
»Vi tror ikke noget, før vi ser Shalit her.«
- Det forlyder, der er truffet en beslutning om hans løsladelse?
»Det kommer an på, hvem du spørger. Vi ved det ikke.«
Kabinettet delt i sagen
Og faktisk ved ingen uden for den israelske regerings inderkreds og Hamas-ledelsen, hvad der resterer af knaster, før en aftale om udveksling er på plads - og hvad den går ud på. Skal Shilat udveksles med 450 palæstinensiske fanger - eller 1.000? Og vil Israel acceptere at løslade fanger med »blod på hænderne«, gerningsmænd til terroraktioner. Kabinettets inderkreds på syv ministre menes delt i spørgsmålet - tre er for en udveksling, herunder forsvarsminister Ehud Barak, og tre er skeptiske, bl.a. udenrigsminister Avigdor Lieberman.
»Og Netanyahu har som sædvanlig haft problemer med at beslutte sig,« som det blev sagt af en journalistkollega, »men han er under pres fra en offentlighed, der støtter udveksling for næsten enhver pris.«
Det israelske militær har et princip om at gøre alt for at få tilfangetagne og døde soldater hjem, hvilket har medført byttehandler i årenes løb - sidst i juli, da Hizbollah i Libanon fik løsladt de sidste fem libanesere i israelsk fangenskab mod udlevering af to dræbte israelske soldater.
Hamas: lange udsigter
Medens dette skrives mødes Hamas-ledelsen i Gaza om det udspil, det israelske regeringsudvalg på syv topministre nåede frem til natten til tirsdag på, hvad der beskrives som et marathonmøde, og som blev afleveret til de tyske diplomater, der er mellemmænd.
Men i går eftermiddag sagde Hamas-talsmanden, Ayman Taha, at en aftale »har lange udsigter«. Bl.a. vil den tyske chefmægler, hvis identitet er hemmelig, først ankomme til Gaza i dag.
En forklaring på de lange udsigter kan være, at de to grene af Hamas-ledelsen - i Gaza og Damaskus - ikke er enige om de betingelser, der skal knyttes til Shilats frigivelse. Gaza-ledelsen menes at være stemt for accept af Israels krav om, at løsladte Hamas-aktivister fra Vestbredden overføres til enten Gaza eller udlandet. Af de (måske) 1.000 fængslede, der er på listen, er 70 pct. fra Hamas og 30 pct. fra andre fraktioner, herunder deres palæstinensiske 'arvefjende' Fatah.
Fatah-bekymring
Og Fatah er nervøs ved udsigten til, at en byttehandel går i orden, da den vil styrke Hamas og muliggøre genetablering af Hamas-netværket på Vestbredden, hvor det er blevet knust i det forløbne år. Følgelig har PA-sikkerhedstjenester på Vestbredden foretaget »forebyggende« anholdelser af 14 Hamas-ledere i tre Vestbred-byer.
Palæstinensernes præsident, Mahmoud Abbas, er heller ikke glad for de vedholdende rygter om, at den mere radikale Fatah-leder Marwan Barghouti måske løslades. Barghouti ses af mange palæstinensere som kommende præsident. Abbas har sagt, at han ikke genopstiller ved det valg, der var planlagt i januar, og som nu er aflyst. Abbas har ladet PLO forlænge hans embedsperiode på ubestemt tid. Men den kan blive tidsfæstet i fald Barghouti vender tilbage til aktiv politik.
'Blød' hærchef
Om det sker, vil vise sig de næste dage, når den tyske chefmægler har rådslået med Hamas i Gaza. I Israel synes der at være konsensus om betingelserne - modstanderne i kabinettet har bøjet sig for argumenter fra bl.a. hærchefen Gabi Ashkenazi, der ifølge et Knesset-medlem »optræder, som om han var formand for militærets forældreorganisation«.
Men mange frygter, at gidseltagninger vil tiltage, hvis Israel bøjer sig for Hamas-kravene. Men som kommentatoren Gideon Levy skrev: Uanset udfaldet af Shalit-forhandlingerne vil palæstinenserne søge at kidnappe så mange israelske soldater som muligt - hele tiden.
Der sidder 11.000 palæstinensiske fanger i israelske fængsler.


