Front Nationale bliver stuerene
Valget af efterfølgeren til afgående budgetminister Cahuzacs tomme sæde i det franske parlament, viser, trods Front Nationale kandidatens nederlag, at det ekstreme højre nu indtager en ny position i det franske politiske landskab


 
	Søndag vandt UMP politikeren Jean Louis Costes med 54 procent af stemmerne, i det delvalg til det franske parlament, der var udskrevet i valgkredsen Villeneuve-sur-Lot i det sydvestlige Frankrig. Efterfølgeren til den skandaleramte tidligere budgetminister, Jêrôme Cahsuzac, skulle findes. Cahuzac er efter indrømmelser om skattesvig ikke alene gået af som minister, men har også trukket sig fra sit sæde i parlamentet. Han var i tolv år borgmester for Villeneuve-sur-Lot, men også valgt som parlamentsmedlem for valgkredsen, hvorfra han byggede sin politiske karriere op.

	Det var forventeligt, at Cahuzacsagen ville smitte af på tiltroen til den nyopstillede socialistiske kandidat, den 66-årige ikke særlig politisk erfarne Bernard Barral. Men ved første runde sidste søndag gik det ikke alene som frygtet hårdt ud over den socialistiske kandidat, der kun fik 24 procent af stemmerne. Barral fik færre stemmer end både det store oppositionsparti UMP’s kandidat Jean-Louis Costes 29 pct., men også Front Nationales kandidat, den kun 23-årige Etienne Bousquet-Cassagnes, der opnåede 26 pct. Anden runde blev uden socialistisk deltagelse.

	Mislykket inddæmning

	Mellem de to valgomgange opfordrede socialistpartiets leder, Harlem Désir, derfor, som det ofte er sket i fransk politik, til »at dæmme op for Front Nationale«.

	Kort sagt at stemme på UMP-kandidaten, som protest mod FN. Og med 54 pct. denne søndag vandt UMP’s kandidat ganske vist endnu et sæde i det franske parlamentet. Men vælgerne har tydeligvis ikke i særlig høj grad fulgt opfordringen fra socialisternes leder, som ellers både premierminister Ayrault og præsident Hollande tilsluttede sig. Der blev på ingen måde »dæmmet op« for Front National. En række både socialistiske og grønne stemmer er gået til det ekstreme højre. På trods af nederlaget udtalte FN-kandidaten med sine 46 pct. derfor, at »det var et valgmæssigt nederlag, men en ideologisk sejr.« Også partileder Marine le Pen kommenterede, at med de 46 procent »er den såkaldte republikanske front død.«

	Situationen i Villeneuve-Sur Lot er af mange politiske iagttagere blevet sammenlignet med det franske præsidentvalg i 2002, hvor den socialistiske præsidentkandidat, Lionel Jospin, overraskende måtte se sig slået af Le Pen i første omgang af præsidentvalget. Der var på det tidspunkt stor utilfredshed med den socialistiske regering, og det førte til en række alternative kandidater på venstrefløjen. Det spredte stemmerne så meget, at Jospin ikke gik videre til anden runde. Heller ikke i Villeneuve-sur-Lot har socialisten Barral formået at skabe alliancer til venstre. Hverken med kandidaten for de grønne – der ellers i øjeblikket er medlemmer af regeringen. Og slet ikke med den yderste venstrefløj. En splittelse, som kostede en venstrefløjskandidat i anden valgrunde.

	I den forløbne uge har der været spekulationer om, hvorvidt det katastrofale socialistiske resultat udelukkende skyldtes Cahuzac-sagen. Det er socialisternes vurdering med premierminister Ayrault i spidsen. Eller om skylden endnu engang ligesom i 2002 er den katastrofale mangel på strategi fra en splittet venstrefløj.

	Sådan lød analysen fra Bruno Le Roux, leder af en af de største socialistiske grupperinger i parlamentet. Han har bebrejdet de grønne deres deltagelse. Det har de grønne så til gengæld været vrede over.

	»Socialisterne mister 14.000 stemmer, og så siger de, at det er vores skyld?«.

	Hvem har skylden?

	UMP partiets leder, Bernard Copé, har ladet sværdet falde direkte over François Hollandes hoved. Barral betaler ifølge Copé blot prisen for den socialistiske politik, der føres generelt.

	Det som virkelig adskiller chokvalget i 2002 fra det lille valg i Villeneuve-sur -Lot er imidlertid, at opfordringen til at gøre »fælles republikansk front« mod Front Nationale overhovedet ikke synes at have virket.

	Det gjorde det i 2002. Jacques Chirac, der havde knebet sig frem til anden omgang med under 19 procent, vandt præsidentvalget med 82 pct.

	Hvis en dæmning skulle kunne siges at være lykkedes denne søndag i Villeneuve, skulle Front Nationale – kandidaten helst ikke have fået meget mere end de 26 pct., han fik i første omgang. 46 pct. må siges at være et radikalt skift i synet på højrepartiet.

	Det tog politikere på både den franske højre- og venstrefløj mandag til efterretning. Den tidligere præsidentkandidat Ségolène Royal refererede i en Twitter-besked direkte til 2002:

	»FN’s resultat i Villeneuve i forhold til resultatet i 2002 gør det nødvendigt at ruske sig vågen og foretage en dybdegående politisk analyse«.

	Den tidligere premierminister François Fillon understregede, at resultatet ganske vist skyldes den store utilfredshed med den socialistiske regerings politik, men tilføjede, at det »også var en advarsel til oppositionen«.

	 

