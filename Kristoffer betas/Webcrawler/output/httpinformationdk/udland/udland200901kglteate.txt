Det Kgl. Teater med i stort Obama-projekt
Barack Obamas sejrstale efter præsidentvalget udforskes i teaterprojekt. 11 europæiske teatre er med, og resultatet præsenteres på festival i Stockholm i juni.
Sejrsberuset kommer Barack Obama, da han blev valgt som USA-s 44. præsident den 4. november på scenen. Med ham er konen Michelle, døtrene Sacha og Malia i Chicago. Hans takketale skal nu danne grundlag for en teaterforestilling.


 Det Kongelige Teater bliver én af 11 europæiske teaterscener, som går sammen om et stykke, der tager udgangspunkt i den amerikanske præsident Barack Obamas tale, efter at han havde vundet valget i november og gik på scenen i en park i Chicago. 
Initiativet kommer fra den svenske nationalscene, Dramaten i Stockholm, og resultatet præsenteres den 6. juni i forbindelse med afslutningen på Bergman Festivalen, der i år holdes for første gang i Stockholm.
"Det lyder som et spændende politisk teaterprojekt, og vi glæder os til at være med," siger Det Kongelige Teaters skuespilchef, Emmet Feigenberg.
Svensk initiativ
Bag initiativet står Staffan Valdemar Holm, tidligere chef på Dramaten, der er kunstnerisk chef for Bergman Festivalen og ofte har virket som instruktør på Det Kongelige Teater og andre danske teatre.
 På Dramatens hjemmeside siger Staffan Valdemar Holm, at Obamas tale i Chicago, den aften valgsejren var i hus, var bemærkelsesværdig, set fra mange synspunkter.
"Da det er teatrenes opgave og pligt at undersøge begivenheder, som påvirker os alle, ikke mindst gennem sproget, er det naturligt, hvis enhver instruktør og skuespiller får lyst til at udforske talen," forklarer Holm.
Forestillingen i Stockholm vil også blive optaget og sendt til USA's præsident selv. Det er tanken, at de 11 teatre skal stille med instruktører og skuespillere, der i første omgang mødes på en workshop for at diskutere og arbejde med den tale, som Barack Obama holdt i Chicago.
"Med henblik på, at festivalen falder sammen med valget til Europa-Parlamentet (i juni måned, red.), tror jeg, at resultatet bliver interessant - også for andre end teaterentusiaster," mener Staffan Valdemar Holm.
Blandt de øvrige deltagere i projektet kan nævnes Deutsches Theater i Berlin, Thalia Theater i Hamburg, Düsseldorfer Schauspielhaus, Burgtheater i Wien og National Theatre i London.
 ritzau

