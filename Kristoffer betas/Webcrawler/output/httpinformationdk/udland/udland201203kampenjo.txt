Kampen om jord og vand er gået ind på en trængt planet
Private investorer og lande, der som Saudi-Arabien og Kina har valutaoverskud, men knaphed på fødevarepotentiale, er i kapløb om at opkøbe enorme arealer i fattige u-lande
Suri-hyrdefolket har levet med deres kvæg i det sydvestlige Etiopien i århundreder. Nu betyder den globale kamp om jord, vand, fødevareproduktion og biobrændstof, at udenlandske investorer rykker ind og overtager jorden til industriel landbrugs- og plantagedrift. I Suriernes område har malaysiske og saudi-arabiske investorer fået licens til store oliepalmeplantager. Det betyder konflikter – en konflikt som for nylig kostede 31 Surier livet.


 Saudi-Arabien har masser af olie, sand og penge. Hvad man savner er vand og fødevarer. Så hvad gør man? Man investerer sine oliemilliarder i frugtbar jord og vandressourcer rundt om i verden.
Tag de saudiske projekter i Etiopien. I den vestlige Gambella-region har selskabet Saudi Star for knap 10 dollar pr. hektar pr. år købt brugsretten de næste 60 år til et areal på 10.000 hektar. Formål: at dyrke ris til saudierne selv og til anden eksport, kun med salg af de dårligste kvaliteter ris til det etiopiske hjemmemarked.
Den store risfarm, der skal kunstvandes ved omledning af vand fra floden Alwero, er imidlertid blot begyndelsen for Saudi Star. Selskabet, ejet af en af de rigeste mænd i Saudi-Arabien, sheik Mohammed Hussein Al Amoudi med etiopiske rødder, meddelte i marts 2011, at man vil investere yderligere 2,5 mia. dollar i etiopiske risprojekter med henblik på at producere en mio. ton ris og tjene en mia. dollar årligt.
Ifølge sheikens hjemmeside har man i alt »lejet 500.000 hektar ikke-udviklet etiopisk landbrugsjord til produktion til eksport og hjemmemarked af ris, sukker, spiseolie, korn og andet.«
Ifølge andre kilder er sheikens kontrol med dette areal – langt større end Fyn – ikke endelig godkendt endnu, men den etiopiske regering er yderst samarbejdsvillig over for saudiske og andre udenlandske selskaber, der vil købe adgang til jord og vand. Faktisk afgik den første last af ris dyrket på saudiskejede farme i Etiopien til Saudi-Arabien allerede i foråret 2009. Det var første resultat af den saudiske regerings strategi fra 2008 om at udfase egne vandkrævende produktioner af kornsorter, sojabønner m.m. og i stedet begynde at dyrke »strategiske fødevarer« i andre lande.
Det saudiske udenrigsministerium »stiller lånefaciliteter til rådighed for saudiske investorer i landbrug i udlandet« med fokus på »lande med lovende landbrugsressourcer og velvillige regeringer« og med saudisk »frihed til at vælge afgrøderne«, som det hed på det saudiske udenrigsministerium s hjemmeside.
Hvad den etiopiske regering angår, er den ivrig efter at tiltrække udenlandske investorer, der kan tilføre landet kapital og udvikle landområderne. I Gambella-regionen er 42 pct. af arealet enten i udbud eller allerede lejet ud, og på landsplan har regeringen siden 2008 overdraget brugsretten til 3,6 mio. hektar – lidt mindre end Danmarks areal – og stillet yderligere 2,1 mio. hektar i udsigt for private investorer. Det oplyser organisationerne Human Rights Watch og Oakland Institute, der begge har undersøgt området. Etiopen har rullet »den røde løber ud for industrien«, noterer Felix Horne, forfatter til Oaklands rapport om udviklingen i Etiopien.
Også landbrugsinvestorer fra Emiraterne, Storbritannien, USA, Østrig, Tyskland, Italien, Holland, Indien og Israel er til stede i Etiopien – de fleste med projekter for dyrkning af afgrøder til biobrændstof.
Ressourcekolonisering
Det, der foregår i Etiopien, er del af det globale fænomen, der i dag går under betegnelsen land grab og water grab, at rage jord og vand til sig. Et udtryk for den systemkrise for den globale vækstøkonomi, der er under udvikling i takt med, at grænserne for oliereserver, frugtbar jord, vand m.m. rykker nærmere og undergraver økonomi og forsyningssikkerhed.
»Ressourcekolonisering« kalder Yvo de Boer, specialrådgiver for revisionskoncernen KPMG og tidligere chef for FN’s Klimasekretariat, det kapløb, der er i gang om klodens endnu uudnyttede dyrkningsarealer og vandreserver.
»Der var en periode, hvor Europa outsourcede sin energiintensive industri til udviklingslande. Nu er vi i ny en situation, hvor et antal vækstøkonomier nærmest outsourcer deres ressourcemæssige forsyningssikkerhed til andre dele af verden,« siger de Boer til Information.
Det er således vækstøkonomier med mangel på dyrkningskapacitet eller vand, men til gengæld valutaoverskud såsom Saudi-Arabien, Kina, Sydkorea og De Forenede Arabiske Emirater, der er blandt de mest offensive investorer. Saudierne er i dag til stede som investorer i Egypten, Sudan, Tanzania, Indonesien, Argentina, Etiopien samt på vej i Tyrkiet, Sri Lanka, Mauretanien, Pakistan m.fl. Endnu større i form af erhvervet areal er Kina, der allerede i 2009 kontrollerede over 6,5 mio. hektar fordelt på Afrika, Sydamerika, Asien og Østeuropa.
Ifølge det såkaldte Land Matrix Project, der med støtte fra bl.a. EU søger at registrere samtlige købs- og lejeaftaler, er der i det seneste årti indgået eller forhandlet om aftaler for et samlet areal på godt 200 mio. hektar – næsten 50 gange Danmarks areal og med langt over halvdelen i Afrika. Alene for de seneste fem år har Land Matrix Projektet registreret over 400 tilfælde af storstilet land grab med udenlandske investorer i 66 forskellige lande.
Drivkraften bag investeringskapløbet er trefoldig, påpeger FoodFirst Information and Action Network (FIAN), internationalt netværk for 45 lokale organisationer, der arbejder med emnet.
»Fødevarepriskrisen i 2007-08 førte til en ekspanderende erhvervelse af u-landes landbrugsjord fra andre lande i disses forsøg på at øge sikkerheden for deres fødevareforsyning,« skriver FIAN i en rapport om land grabbing. Den anden drivkraft er finanskrisen, der har fået investorer og spekulanter til at lede efter mere sikre investeringsobjekter end statsobligationer, ejendomme og aktier. Jord og vand fremstår som noget af det sikreste at langtidsinvestere i, fordi begge ressourcer bliver knappere og dermed stadig mere værdifulde. Derfor er også mange kapitalfonde blandt de aktive opkøbere af land. Den tredje drivkraft er ifølge FIAN den intensiverede jagt på afgrøder til produktion af bioethanol og -diesel, som følger af oliekrisen. En rapport udarbejdet af International Institute for Environment and Development og International Land Coalition angiver, at 40 pct. af de globalt opkøbte landarealer, hvor afgrøden er kendt, har biobrændstoffer som fokus. Til sammenligning står arealer til fødevareafgrøder for 25 pct. og kreaturavl for tre pct. af de opkøbte eller lejede landområder. Storbritannien og USA har begge store investeringer i biobrændstofplantager i bl.a. Afrika.
Overgrebene
At investere i øget landbrugsproduktion burde være godt for en verden på vej mod mindst ni milliarder mennesker i 2050. Og projekterne kan være gode, pointerer Danmarks udviklingsminister Chr. Friis Bach (R), som ser et klart behov og store muligheder for at forbedre Afrikas ofte ineffektive landbrugssektor.
»Men det kommer fuldstændig an på, hvordan det håndteres. Der er rigtig grimme eksempler, hvor udenlandske investorer køber jord op i områder, hvor landrettighederne ikke tidligere har været klart definerede, og hvor den lokale befolkning bliver skubbet væk, og hvor jorden måske bliver brugt til noget, der ikke har det store potentiale for at skabe arbejdspladser. Det vil sige projekter, der ikke skaber fornuftig udvikling, men tværtimod kan give en masse problemer,« påpeger ministeren.
Det kan man tale med om i Gambella-regionen i Etiopien. Her har såvel Human Rights Watch som Oakland Institute og den britiske avis The Guardian dokumenteret, hvordan vegetationen brændes eller bulldozes væk, og befolkningen presses bort fra deres jord for at give plads til de nye enorme industrilandbrug og plantager.
»Under sit program for ’landsbyskabelse’ tvangsflytter den etiopiske regering omkring 70.000 indfødte folk fra den vestlige Gambella-region til nye landsbyer, der mangler tilstrækkelig føde, landbrugsjord, sundhedspleje og uddannelsesfaciliteter,« skriver Human Rights Watch i en inspektionsrapport fra januar. The Guardian har på film dokumenteret, hvordan befolkningsgrupper mod deres vilje og under trusler er blevet fordrevet.
Den etiopiske regering hævder ikke desto mindre, at alle flytter frivilligt, og at flytningen er uden forbindelse med de udenlandske projekter. I perioden 2010-13 skal i alt 1,5 mio. mennesker flyttes fra Gambella og tre andre etiopiske regioner.
Konflikter mellem lokalbefolkninger på den ene side og myndigheder og internationale investorer på den anden rapporteres fra en række lande i både Afrika, Sydamerika og Asien. Internationale ngo’er peger på, at svage regeringer giver investorerne alt for gunstige aftaler og alt for vide rammer til f.eks. at udnytte de lokale vandressourcer, samtidig med at de efterfølgende savner kapacitet til at kontrollere investorernes ageren. En af ’landgrabbernes’ stærkeste kritikere, FN’s specialrapportør om fødevarerettigheder Olivier de Schutter, siger, at projekterne giver mere fattigdom, ikke mindre.
»At accelerere skiftet til storskala og stærkt mekaniseret landbrug vil ikke løse problemet, det vil gøre det værre. Det vil yderligere forstærke en allerede meget ulige konkurrence mellem storskala- og industrilandbrug – som kan overtage markeder, men også forårsage enorme sociale og miljømæssige omkostninger – og så småskala-landbrug, som mange fattige i landområderne er afhænge af til livets ophold. Dette kan udløse massive sociale omvæltninger i landdistrikterne,« skrev de Schutter i en kommentar sidste år. Udviklingsminister Chr. Friis Bach siger, at Danmark støtter arbejdet i FN’s Fødevare- og landbrugsorganisation (FAO) med at få forhandlet frivillige retningslinjer for håndtering af jordopkøbene på plads. FAO påpeger selv, at u-landenes accept af de voldsomme private investeringer er en konsekvens af et stærkt fald i den officielle udviklingsbistand til u-landenes landbrug, og at der er behov for ekstra 30 mia. dollar årligt.
»Jeg mener, der er et meget stort potentiale for at investere fornuftigt i landbrugssektoren i Afrika og dermed måske tre- eller femdoble produktionen på bæredygtig vis,« siger Chr. Friis Bach.
Han så helst, at de mulige retningslinjer fra FAO blev mere end frivillige, men det er der ikke politisk basis for. En række udviklingseksperter og ngo’er kritiserer på forhånd de påtænkte retningslinjer.
»Hvad FAO synes at ignorere er, at mange afrikanske lande ikke har de menneskelige ressourcer eller juridiske strukturer til at implementere sådanne normer eller kontrollere deres overholdelse. Det er let at indse, at de af FAO foreslåede frivillige rammer aldrig vil blive taget i anvendelse,« siger den tyske udviklingsekspert Uwe Hoering, til nyhedsbureauet IPS.
jsninformation.dk

