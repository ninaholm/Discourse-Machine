VM på bagkant
Og hvad lærte vi så i Brasilien i den sidste måneds tid? Information gør regnebrættet op
Hvert VM sin verdensstjerne. Og i 2014 kommer han fra Colombia, hedder James Rodriguez. Med sine seks mål og holdets sejrsdans har den fodboldmæssige lille nation været en af de store oplevelser i Brasilien.


 Tæppet er gået ned for endnu en VM-slutrunde. Og uanset hvordan det gik i finalen i aftes – som blev spillet efter denne artikels deadline – kan man konstatere, at verdensmesterskaberne i Brasilien har været fuld af højdramatiske episoder. Messi bed, Brasilien led, Neymar brækkede en ryghvirvel, og Pepe trykkede på selvdestruktionsknappen (igen).
På solskinssiden finder man Costa Ricas opportunistiske kollektiv, Algeriets angrebsivrige muskelmænd og det tyske Nationalelf, der mod brasserne i Belo Horizonte effektivt brød den semifinaleforbandelse, der har hvilet over holdet i de seneste slutrunder.
Information har forsøgt at samle de sportslige læringspunkter, som de sidste 32 dages fodbold i Sydamerika har givet os.
Fart er fremtiden
Lige siden Spanien satte sig på den internationale fodboldtrone ved EM i 2008, har deres rivaler brudt hovederne med at finde modsvar til den iberiske fodbolddominans. Og på Arena Fonte Nova i Salvador lykkedes det endelig, da hollænderne med aggressivt presspil og lynhurtige kontraangreb flåede de evigt til-side-trillende spaniere fra hinanden.
Ubønhørlig tempofodbold knækkede de aldrende mestre og nedbrød myten om tiki-taka-spillestilens uovervindelighed. Og farten er i det hele taget blevet en afgørende faktor i toppen af international landsholdsfodbold. Fremtiden tilhører dem, der kan holde tempo i den lille runde, når de suser frem ad banen.
Det viste hollænderne. Og det er også blevet demonstreret af tyskerne, der med landstræner Joachim Löw som bestyrer af stopuret målbevidst har skåret overflødig tid af klokken i deres kombinationsspil med det resultat, at hver tysk landsholdsspiller nu i gennemsnit har bolden i under to sekunder, før han afleverer den videre, hvorimod samme gennemsnit lå på 2,8 sekunder, da Löw blev en del af det tyske landstrænerteam som assistent for Jürgen Klinsmann i 2004.
Vinderformularen kan måles, skal måles i tiendedele af sekunder!
Enerens tid er forbi
Fodboldhistorien er fuld af historier om brillante enere, der løfter deres mandskaber til sejre i store turneringer. Tænk bare på Maradona, Pelé, Platini og Zidane. Men hvis der er noget, dette VM har illustreret, så er det, at de store eneres tid er ved at være et overstået kapitel.
De hold, der bygges op omkring en enkelt altdominerende individualist, hviler på et skrøbeligt fundament.
Moderne fodbold er en kollektiv affære, hvor hele holdet skal præstere. Man kan ikke længere binde an med, at en enkelt stjerne skal klare ærterne på hele holdets vegne. Det ses også i det faktum, at den mest benyttede taktiske opstilling ved dette VM – og i moderne fodbold i det hele taget – er 4-2-3-1, der med sine to defensive midtbanespillere netop er designet til at nulstille modstanderens offensive kreatør. Derfor er det imperativt, at der hersker kvalitet over hele linjen, så andre kræfter kan tage over, når playmakeren bliver udraderet.
Portugal var for let at læse, fordi alt opspillet skulle gå gennem Ronaldo. Og Brasilien faldt sammen, da Neymar blev taget ud af ligningen. Ja, selv Argentina har haft store problemer med at kreere målchancer, fordi alt for meget har hængt på Messi, der konsekvent er blevet mandsopdækket ud af kampene.
Derimod har stærke kollektiver som Tyskland, Chile, Mexico og Costa Rica funklet.
Vi har fået en ny verdensstjerne
Hvert VM plejer at kaste en ny verdensstjerne af sig. Og Brasilien 2014 var ingen undtagelse. Men stjernens identitet og hjemland var måske lidt uventet. Det var nemlig ikke en af de såkaldt ’store’ fodboldnationer, der begavede fodboldfirmamentet med en ny superstjerne men derimod det lidt upåagtede Colombia, der deltog i sin første slutrunde i 16 år og fejrede begivenheden med at lancere den 23-årige James Rodriguez på verdensscenen.
Med seks mål og to målgivende oplæg var han hovedkraften bag Colombias flotte VM-turnering. Og han var en fornøjelse at følge med sit skarpe pasningsspil, sine intelligente løb og sin begavede evne til at glide frem og tilbage mellem de offensive kæder.
Rodriguez er prototypen på en moderne 10’er og alt for god til at spille for de få tusinde juvelbesatte hjemmetilskuere i fyrstedømmet Monaco, der har været privilegiet af at overvære hans præstationer på en ugentlig basis i den franske Ligue 1.
Mon ikke det blot er et spørgsmål om tid, inden en af kontinentets giganter opsnapper den unge mand?
Smerten sidder i Afrika
Og så til Afrika. Lige siden Cameroun kvalificerede sig til kvartfinalen ved VM i 1990, har verden ventet på de afrikanske landsholds definitive gennembrud ved verdensmesterskaberne. Det store kontinent producerer kontinuerligt fodboldspillere af høj klasse – ikke mindst i det fransktalende Nord- og Vestafrika, hvor de tidligere kolonier har stolte fodboldtraditioner og gode forbindelseslinjer til den franske liga.
Men på landsholdsniveau bliver holdene konsekvent undergravet af korrupte forbund, tumultariske forberedelser og manglende intern disciplin.
Dette VM var ingen undtagelse.
Også ved denne slutrunde var det afrikanerne, der bød det globale publikum på de mest groteske scener. Som da Ghanas præsident var nødt til at sende et specialchartret fly med tre millioner dollars i kontanter til Brasilien for at få spillerne til at gå på banen i den sidste puljekamp mod Portugal.
Eller da Camerouns Benoit Assou-Ekotto og Benjamin Moukandjo kom op at slås ved afslutningen af kampen mod Kroatien.
Afrikanerne forbliver deres egne værste fjender.

