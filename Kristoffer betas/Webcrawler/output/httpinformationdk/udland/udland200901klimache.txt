Klimachef til Obama: Drop kul og CO2-kvoter
NASA's ledende klimaforsker appellerer til den ny præsident om at indføre CO2-skat, afvikle kulkraft og forske i sikker atomkraft


 NASA's ledende klimaforsker, professor James Hansen, appellerer nu i en personlig henvendelse til Barack Obama om at udvise radikalt lederskab i kampen for at redde klimaet, når denne tiltræder som USA's næste præsident den 20. januar. 
"Der er en dyb kløft mellem de handlinger, som overvejes i de politiske cirkler, og det videnskaben fordrer, hvis planeten skal beskyttes," skriver James Hansen i brevet, der er underskrevet sammen med hustruen Anniek og stilet til Barack Obama og dennes hustru Michelle.
"Jim har tidligere rådgivet regeringer gennem de formelle kanaler, men sagens presserende karakter nødvendiggør nu en personlig appel," anfører klimaforskeren, der er chef for NASA's Goddard Institute for Space Studies.
Hansen mener, at en fortsættelse af Kyoto-tænkningen med fastlåste mål for CO2-reduktion og CO2-kvotesystemer er "ineffektiv og ikke på niveau med klimatruslen".
"Den kan føre til spild af endnu et årti og låse os til katastrofale konsekvenser for vor planet og for menneskeheden," siger han.
Tre krav til handling
James Hansen mener, at kvotesystemet, som er del af Kyoto-tænkningen og bruges i EU, og som er med på Barack Obamas egen ønskeliste, rummer betydelige smuthuller og stimulerer misbrug og spekulation. 
"Det er stadig muligt at undgå klimakatastrofer, men kun hvis politikken er i overensstemmelse med, hvad videnskaben peger på som nødvendigt," skriver James Hansen og anbefaler tre drastiske initiativer.
For det første et stop for opførelse af nye kulkraftværker og en udfasning af de eksisterende, hvis de ikke er udstyret med den endnu eksperimentelle CCS-teknologi til indfangning og efterfølgende deponering af CO2 i undergrunden.
"Dette er en ufravigelig betingelse, hvis klimaproblemet skal løses. Udledningerne fra kul må afvikles i en fart," skriver Hansen, der påpeger, at afbrænding af kul giver lige så meget CO2 til atmosfæren som afbrænding af olie, benzin og gas tilsammen.
"Kulkraftværker er dødens fabrikker. Det kan ikke undre, at unge mennesker (og nogle knap så unge) er begyndt at blokere opførelsen af nye," hedder det i brevet.
Skatten skal stige
For det andet anbefaler James Hansen en gradvist stigende skat på CO2 som et mere effektivt instrument end kvoteordninger.
"En CO2-skat er ærlig, klar og effektiv (...) Bevidstheden om en stigende afgift på CO2 vil påvirke befolkningens livsstilsvalg på kort, mellemlang og lang sigt," mener klimachefen, der anbefaler en fuldstændig tilbageførsel af afgiftsprovenuet til befolkningen.
Den tredje anbefaling fra James Hansen er en forstærket forskning i en fremtidig generation af atomreaktorer - såkaldt fjerde generation - der kan brænde atomaffald. 
Kritikere indvender, at sådanne reaktorer - hvis de kan realiseres - ikke kan være klar før 2030 og derfor kommer for sent til at gøre noget effektivt ved klimaproblemet.
"Den nødvendige tid (til udvikling) kan imidlertid afkortes meget via et præsidentielt initiativ og Kongressens støtte" til forskning og udvikling, mener James Hansen. 
Han mener, at energibesparelser og vedvarende energi er de vigtigste strategier og noterer, at "der er ikke behov for en beslutning om at installere atomkraft i stor skala." 
Men en ny generation af sikre reaktorer, der også kan løse det radioaktive affaldsproblem, kan blive nødvendig, hvis potentialerne i vedvarende energi og besparelser ikke realiseres.


