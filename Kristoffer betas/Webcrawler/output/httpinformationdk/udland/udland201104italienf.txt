Italien og Frankrig vil reformere Schengen
På et topmøde i Rom blev Sarkozy og Berlusconi enige om at opfordre til en reform af reglerne om fri cirkulation i Schengen-området. Berlusconi gjorde en række store indrømmelser, som skaber splittelse i den italienske regering


 ROM  »Migrationssituationen i Middelhavet kan hurtigt udvikle sig til en decideret krise, som vil undergrave borgernes tillid til princippet om fri cirkulation i Schengen-området,« skriver Italiens ministerpræsident, Silvio Berlusconi, og Frankrigs præsident, Nicolas Sarkozy, i en fælles erklæring efter det italiensk-franske topmøde i Rom tirsdag. Berlusconi opgiver dermed kravet om en solidarisk deling af immigranterne fra Nordafrika, som havde marginaliseret Italien i EU, og tilslutter sig i stedet det franske krav om en mere restriktiv fortolkning af Schengen-traktatens princip om fri bevægelighed.
»Ingen af os vil fornægte Schengen-samarbejdet, men vi mener, at der i ekstraordinære situationer kan foretages ændringer,« forklarer Berlusconi.
For 10 dage siden lukkede Frankrig grænsen til Italien ved Côte d'Azur for at stoppe tilstrømningen af immigranter, som har forladt Tunesien efter Ben Alis fald. Det skete, efter at Italien havde valgt at give mindst 8.000 af de omkring 25.000 tunesere, som er ankommet til Lampedusa efter revolutionen i januar, midlertidig opholdstilladelse og dermed teoretisk mulighed for at cirkulere frit i Schengen-området.
De sydeuropæiske ledere kunne ikke nå til enighed om de tunesiske immigranters skæbne, men blev altså enige om et forslag om en revision af Schengen-traktaten fra 1985, som nu er sendt til EU-Kommissionens formand, José Manuel Barroso.
Indrømmelse
Forslaget kommer ikke uventet. Tilstrømningen af immigranter fra og via landene på Balkan, mange europæiske regeringers restriktive immigrationspolitik og omvæltningerne i Nordafrika er blandt de spørgsmål, der har skabt fornyet debat om princippet om fri bevægelighed i EU. Regeringerne i Tyskland, Nederlandene, Finland og Østrig erklærer sig på linje med den italiensk-franske aftale, der åbner mulighed for at genetablere kontrollen ved EU's indre grænser i bestemte situationer og lægger op til en øget kontrol ved EU's ydre grænser: »Schengen-samarbejdet har ændret sig meget, siden det i 1985 blev indgået mellem fem stater,« udtaler en fransk diplomat ved EU-Kommissionen til Le Monde.
Sarkozy og Berlusconi opfordrer også til større europæisk samhørighed i forbindelse med omvæltningerne i Nordafrika og en fælles indsats for at undgå masseudvandring til EU. Berlusconi, der for få uger siden talte om »en tsunami« af immigranter fra Nordafrika og beskyldte franskmændene for manglende solidaritet, indrømmer nu, at Frankrig modtager fem gange så mange immigranter som Italien.
Samtidig har Italien givet tilsagn om deltagelse i »målrettede bombninger« i Libyen trods modstand internt i regeringen: »Efter Berlusconis udtalelser vil Gaddafi fylde Italien med indvandrere,« advarede Umberto Bossi, leder for regeringspartiet Lega Nord, som nægter at støtte en udvidelse af den italienske indsats i Libyen. Regeringen er således splittet i spørgsmålet om krigen: »Frankrig får olien, vi tager immigranterne,« skriver den regeringsvenlige avis Libero.
Italiensk nederlag
Italien kan muligvis drage fordel af en styrkelse af Frontex, EU's agentur for kontrol af de ydre grænser, og i en stramning af Schengen-reglerne i forhold til tilstrømningen af immigranter via Østeuropa. Venstrefløjen i Frankrig beskylder Sarkozy og Berlusconi for at føre »en konkurrence i demagogi«. Men der er udbredt enighed på begge sider Alperne om, at den franske præsident fik mest ud af mødet. Frankrig skulle blot love at støtte den italienske nationalbankdirektør Mario Draghis kandidatur til jobbet som direktør for Den Europæiske Centralbank. Draghi nævnes ofte som en af Berlusconis mulige afløsere. Ifølge La Repubblica var medlemmerne af den franske delegation forundrede over resultatet af topmødet i Rom, hvor Berlusconi også udstedte garantier vedrørende franske virksomheders kontrakter i Italien: »Alt dette bare for at få støtte til Mario Draghis kandidatur!«

