Kinas nervøse styre
Kinas kommunistpartis hårde reaktion på internetopfordringer til protester afslører regimets frygt for at miste grebet. Men analytikere mener dog, at risikoen for, at Kina bliver smittet af de omsiggribende folkelige protester i flere arabiske lande, er ganske lille
En mand skubbes med magt ind i en politibil i Shanghai af et massivt politiopbud i forbindelse med en opfordring via nettet til også at indlede 'jasmin-revolution' i Kina.


 Et videoklip fra 2006 viser Kinas præsident, Hu Jintao, på besøg i Kenya.  Han begynder at synge en i Kina elsket folkesang sammen med en gruppe kenyanske kinesiskstuderende.
Det hele virker ganske harmløst. Men selv dette uskyldige klip er nu blevet censureret bort af myndighederne, og er forsvundet fra Youku og Tudou, de kinesiske varianter af YouTube.
Grunden er sangens titel: »En smuk jasminblomst«.
Klippet er blevet offer for censurens omfattende støvsugning af internettet for alt, der er relateret til 'jasmin'. Det er blevet til en politisk følsom blomst, efter anonyme kinesiske aktivister på internettet har opfordret til en 'kinesisk jasminrevolution' a la den som i sidste måned ramte Tunesien, og som blev startskuddet på folkelige oprør i Nordafrika og Mellemøsten.
At det har ført til, at selve præsidentens hang til sang nu skal censureres, vidner om et kinesisk styre i højt alarmberedskab.
»Det viser, at de er meget, meget bange. De føler sig presset til at skride ind,« siger Jean-Philippe Béja,  professor med speciale i kinesisk politik på det franske Center for Studier i Internationale Relationer (CERI).
I det store og hele har kineserne dog ikke fulgt tilskyndelsen til protester mod regeringen i adskillige kinesiske byer. Kun få har åbent vist deres støtte til initiativet, som første gang dukkede op på internettet for små to uger siden, og de fleste kinesere har fortsat overhovedet ikke hørt om det - ikke mindst på grund af den omfattende censur af medier og internettet.
Dybt usikkert
Men hvis målet med kaldet til protester har været at provokere myndighederne, så er aktionen en succes.
»Der skulle blot en anonym appel på internettet til for at afsløre et regime, som lader til at være dybt usikkert, og er selv i tvivl om styrken og bæredygtigheden af dets eget politiske system,« siger en kinesisk jurist, som tidligere på ugen af politiet blev advaret om at udtale sig til pressen og derfor ønsker at være anonym.
Styret har reageret med brutal effektivitet for at bremse ethvert tilløb til protest - og det i sådan en grad, at det yderligere har accelereret tilbagetrækningen af de løfter om politisk åbenhed og forbedring af menneskerettigheder, som styret kom med i forbindelse med OL i Beijing i 2008.
»Lige nu befinder vi os i en situation, hvor regeringen har strammet så meget, at vi skal tilbage til før OL for at finde noget, der ligner,« siger juristen.
Kontrollen med internettet er strammet. Adskillige aktivister og advokater er blevet fængslet, slæbt til forhør eller sat i husarrest. Tusinder af betjente er sammen med bevæbnede sikkerhedsstyrker sendt på gaden i byer som Beijing, Shanghai og Guangzhou. Kinesiske medier er fuldstændig renset for informationer om jasmin-protesterne. Og udenlandske journalister er blevet overfaldet og intimideret af politiet.
»Regimet reagerer endnu en gang med en ny bølge af vild undertrykkelse mod aktivister efter appellen om en 'jasminrevolution',« siger Renee Xia, den internationale leder af Chinese Human Rights Defenders, et netværk af aktivister.
Følsom folkekongres
Samtidig har den årlige samling af landets parlament, Den Nationale Folkekongres, som indeldes på lørdag, fået myndighederne til at slå endnu hårdere ned på dissens.
Folkekongressen er styrets mulighed for at fremvise et perfekt politisk show og nationalt sammenhold, og sikkerhedsdirektiver giver lokalregeringer ordre til at være ekstra vagtsomme over for folk, der kan spolere festen. Mulige uromagere skal være »under konstant overvågning og skal forhindres i at tage til Beijing og forsamle sig og skabe problemer,« lyder det i en ordre bragt på en lokalregerings hjemmeside i Shanxi provinsen.
»Styrk overvågningen og kontrollen af internettet og sørg for, at indre eller ydre fjendtlige elementer og andre ondsindede personer ikke udnytter internettet til at samarbejde eller opildne andre.« hedder det.
Ingen fare for styret
Ser Beijing spøgelser, eller er der reelt en fare for et arabisk-inspireret oprør i Kina?
De underlæggende årsager til oprørene i Mellemøsten er langt hen ad vejen også til stede i Kina, hvor befolkningen er ængstelig og utilfreds over stigende inflation, korruption, nepotisme, magtmisbrug, alvorlige økonomiske og sociale skævheder i samfundet og manglende retsbeskyttelse.
Men analytikere mener ikke, at 'jasmin-protesterne' vil tage fart og for alvor bringe det kommunistiske styre i fare.
»De kan ikke forvente mærkbare resultater,« siger Joseph Cheng, professor i samfundsvidenskab fra City University of Hong Kong, om initiativtagerne til protesterne.
»Langt størstedelen af det kinesiske folk har oplevet enorme forbedringer i deres liv og forventer endnu flere i de kommende år. De vil ikke søge at rokke ved status quo.«
For mens der er ligheder mellem de sociale og politiske forhold i Kina og de arabiske lande, så er den økonomiskesituation vidt forskellig. Kinas økonomi fortsætter med at vokse, og dermed øges også folkets velstand. Der er utilfredshed i landet, men tilsyneladende ikke så meget, at folk er villige til at kræve en ende på etpartistyret.
»Hver enkelt samfundsgruppe i Kina accepterer det autoritære styre af forskellige grunde,« siger Ding Xueliang, politolog fra Hong Kongs University of Science and Technology.
»De velstående føler, de står i taknemmelighedsgæld til systemet. Mellemgruppen kan se deres velstand stige. Og de værst stillede er afhængige af statens støtte.«
Selv mange af aktivisterne og dissidenterne, som er yderst marginaliserede i det kinesiske samfund, advokerer ikke åbent for regimets fald via en revolution, men i stedet for politiske reformer og evolution.
Mange klager
Det betyder dog langtfra, at der ikke er udbredt utilfredshed i befolkningen.
»Kineserne klager ofte højlydt og voldsomt over samfundssituationen i Kina, men mens de ofte udtrykker stor vrede over eksempelvis udbredt korruption blandt lokale kommunistiske ledere, så drager de oftest ingen forbindelse mellem dem og landets øverste ledere, selvom de er en del af og produkt af det samme system,« siger Ding Xueliang.
At kommunistpartiet alligevel har mobiliseret sit respektindgydende sikkerhedsapparat efter opfordringerne til 'jasmin-protester', viser, at Kinas ledere ikke tager nogen chancer.
De anser tilsyneladende formand Mao Zedongs berømte mundheldfor stadig at være en gyldig advarsel: »En enkelt gnist kan starte en præriebrand«.
For Beijing er det altafgørende at forhindre, at utilfredse rundt om i landet får kontakt med hinanden og starter en massebevægelse.
»Landets ledere opfatter det som en trussel mod deres styre, hvis utilfredshed blandt kinesere rundt om i landet fusioneres til en enkelt national bevægelse,« siger juraprofessor He Weifang.
Sidst det skete, var i forbindelse med demokratidemonstrationerne på Den Himmelske Freds Plads i 1989, som styret endte med at undertrykke meget blodigt.
Inden for det sidste årti har Kina oplevet et stigende antal protester - omkring 90.000 om året - som drejer sig om sammenstød mellem almindelige borgere og myndighederne, ofte på grund af utilfredshed over lokalregeringers illegale konfiskering af bønders landbrugsjord til fordel for industri. Men disse er lokale, isolerede hændelser, som ikke er rettet direkte mod det kommunistiske lederskab. I den sammenhæng er opfordringen til 'jasmin-protester' en helt anden sag - det er en tilskyndelse til en sammenhængende, national protest mod Beijing. Derfor slår styret hårdt ned.
»Kommunistpartiet vil til nød acceptere lokale protester mod for eksempel korruption,« siger Zhang Ming, politolog fra Folkets Universitet og tilføjer:
»Men det vil under ingen omstændigheder tolerere en trussel mod dets autoritet eller krav om demokratisering.«

