Ukraines orange revolution forbi
Ukrainerne vendte sig ved præsidentvalget i søndags mod fortidens halvautoritære regime. Politisk uro og økonomisk nedtur fortsætter



 »Hold op med at voldtage vores demokrati«, råbte fem unge halvnøgne skønheder under en demonstration søndag på det valgsted, hvor Ukraines formentligt kommende præsident Viktor Janukovitj afgav sin stemme i hovedstaden Kiev. Skønjomfruerne havde ret.
 Nu må det have en ende med de evindelige politiske bataljer i et af Europas største, men også fattigste lande. Ukraine med sin kortvarige selvstændighed er ved at blive revet midt over af egne politikere, Ruslands og Vestens indblanding og det faktum, at landet er splittet i to næsten lige store fløje. Det blev da også afspejlet i søndagens præsidentvalg, hvor Østukraines prorussiske kandidat Viktor Janukovitj ser ud til at have vundet med et par procent over Vestukraines mere vestligt orientererede Julija Timosjenko.
Svigtede forhåbninger
Guderne skal vide, at ingen af de to er engle, men af to onder, så havde Timosjenko været den mindst ringe. Både for Ukraine, for det spæde demokrati og for Vesten. Men Vesten glemte som sædvanlig sin besøgstid, da millioner af ukrainere for fem år siden gik på gaderne med kravet om ægte demokrati, opgør med Janukovitjs valgsvindel, og en tilnærmelse til Vesteuropa. 
Vesteuropa burde have støttet de hårdt plagede ukrainere målrettet, da de med Den Orange Revolution forsøgte et opgør med den totalitære fortid og en udstrakt hånd til demokrati, pressefrihed og åbenhed. Det gjorde Vesteuropa ikke.
Og Ruslands Kreml gjorde i sin dybt forældede fornærmethed og stereotype gammelsovjetiske paranoia alt for at spænde ben for den nye åbenhed, selvstændighed og stræben efter demokrati i nabolandet Ukraine, som Rusland fortsat betragter som en selvfølgelig undersåt.
Kvinders kamp
Man kan samtidig godt undre sig over, hvorfor ukrainerne nu tilsyneladende har valgt en tilbagevenden til det semiautoritære regime, som landets tidligere præsident Kutjma styrede og som Janukovitj vil fortsætte. Forklaringen er imidlertid simpel. 
De to helte fra Den Orange Revolution, fungerende præsident Viktor Jusjtjenko og stadig premierminister Julija Timosjenko har været en kæmpe skuffelse, fordi de ikke har levet op til de høje forventninger, og fordi de på grund af personlige ambitioner har bekriget hinanden i årevis. 
Samtidig er Ukraine hårdt ramt af den økonomiske krise. Hårdt ramt i Ukraine betyder ti gange hårdere end i f.eks. Danmark. Ude i den ukrainske provins, borte fra storbyen Kievs luksus og ekstravagante livsstil, er hver dag en kamp for overlevelse.  Kvinderne, gamle som unge, forsøger hårdnakket at overvinde mændenes alkoholisme, de unges flugt, statens ligegyldighed og uduelighed og hverdagens møjsommelighed, mens politikerne i Kiev, Bruxelles og Moskva har travlt med at mele deres egen kage.
Få lyspunkter
Det bliver på ingen måde bedre med en Viktor Janukovitj som præsident. Han er en dybt korrumperet, forstenet, kriminel, mindre begavet og udsigtsløs repræsentant for det sovjetiske bureaukrati, der i dag ikke længere er styret af nogen ideologi eller et kommunistparti, men som nu er i lommen på de stinkende rige oligarker, som ved siden systemskiftet i Sovjetunionen i begyndelsen af 1990’erne har tilranet sig milliarder og atter milliarder på ulovlig vis og på bekostning af den almindelige befolkning.
Få lyspunkter er der dog. Mange mener, at Den Orange Revolutions demokratiske idealer er hedengangne. Det er ikke sandt, for i så fald ville Viktor Janukovitj aldrig have kunnet vinde et demokratisk valg over de siddende magthavere. Alle internationale observatører er enige om, at der faktisk var tale om et reelt demokratisk valg i Ukraine. 
Suk.
peda@information.dk

