Dødstrusler og naziretorik mod   australske klimaforskere
Klimaskeptisk kampagne skal vække modstand mod Julia Gillards CO2-skat


 Trods såvel flerårige tørkeperioder med dødbringende hedebølger og storbrande som historiske oversvømmelser i begyndelsen af dette år er Australien et land, hvor forsøg på at føre ambitiøs klimapolitik fortsat møder indædt modstand.
Forud for premierminister Julia Gillards nye forslag om en CO2-skat er gået måneders kampagne for at miskreditere australske klimaforskere og budskabet om global opvarmning.
Den konservative oppositionsleder Tony Abbott, der tidligere har kaldt udsagnene om klimaændringerne »vrøvl«, beskyldes for at føre en Tea Party-inspireret kampagne, der bl.a. lægger klimaforskerne for had.
Senest har lederen af den australske Sammenslutning af videnskabelige og teknologiske selskaber, Anna-Maria Arabia, modtaget dødstrusler pr. e-mail. Den australske forsker ville »blive klynget op ved halsen«, hed det i en mail forud for et planlagt møde i parlamentet i Canberra forleden, hvor videnskabsfolk ville appellere til myndighederne om at sikre seriøsitet i klimadebatten.
Den kvindelige forsker fortæller til avisen The Australian, hvordan den personlige mail følger en bølge på mere end 1.000 hademails om dagen til australske forskere som led i en organiseret kampagne. Ifølge Australian National University har en række af universitetets klimaforskere, herunder leder af klimainstituttet professor Will Steffen, modtaget trusler pr. e-mail og telefon om, at de ville blive overfaldet på gaden, hvis de fortsætter deres forskning og deltagelse i den offentlige debat. Universitetet har lige som universiteter i New South Wales og Queensland flyttet nogle af forskerne til sikre lokaler som konsekvens af truslernes voldelige karakter.
'Økofascist'
Parallelt med trusselskampagnen gennemfører den yderligtgående britiske klimaskeptiker lord Christopher Monckton en foredragsturné i Australien, hvor han afviser den menneskeskabte opvarmning af kloden som pure opspind. Før sin turné, delvist arrangeret og finansieret af den australske Sammenslutning af Mine- og Udvindingsselskaber, talte lord Monckton i juni på et møde i Los Angeles, hvor han med et naziflag som baggrund og referencer til Adolf Hitler karakteriserede den australske regerings klimarådgiver, professor Ross Garnaut, som »økofascist.«
Det har ført til aflysning af nogle af lord Moncktons forestående foredrag i Australien, hvilket klimaskeptikeren prompte udlægger som politisk undertrykkelse af hans ubekvemme synspunkter.
»Hvad vi ser her, er de sidste gisp fra en meget ubehagelig international politisk bevægelse, som har besluttet at politisere selve videnskaben, og som nu har fejlet,« siger Monckton.
Han er dog stadig på programmet til et debatarrangement i National Press Club i Canberra den 19. juli. Såvel den australske klimaminister, Greg Combet, som Australiens nyudnævnte chefforsker, professor Ian Chubb, og det australske videnskabsakademi har fordømt kampagnen mod klimaforskerne.
En vis klangbund har det klimaskeptiske budskab ikke desto mindre i den australske offentlighed. Nylige meningsmålinger viser vigende tilslutning til en ambitiøs klimapolitik, og en pris på CO2 som den nu foreslåede afgift har ifølge en Newspoll-måling kun opbakning fra 30 pct. af vælgerne. Den socialdemokratiske regeringsleder, Julia Gillard, ligger selv i de seneste målinger for første gang under oppositionsleder, Tony Abbott, i popularitet.


