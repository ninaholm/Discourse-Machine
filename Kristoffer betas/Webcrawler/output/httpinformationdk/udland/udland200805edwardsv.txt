Edwards vil ikke være vicepræsident



 Den tidligere vicepræsidentkandidat for Demokraterne, John Edwards, kommer ikke til at stille op til posten igen sammen med Barack Obama. 
"Det kommer ikke til at ske. Jeg er ikke interesseret," sagde Edwards i går i amerikansk tv. 
Han sagde dog samtidig, at han havde haft indledende drøftelser med Obama om at få en post i regeringen, hvis Obama bliver USA's næste præsident. Edwards bekendtgjorde onsdag, at han støtter Obama i kampen om at blive Demokraternes præsidentkandidat. De fleste iagttagere regner med, at Obama løber med nomineringen. 

