Kurdernes valgsucces betyder stop for PKK-fredsprocessen
Meget tyder på, at tyrkerne igen skal til valgurnerne efter et politisk nederlag til præsident Recep Tayyip Erdogan og ringe udsigt til en koalitionsregering, der kan videreføre PKK-forhandlingerne
I den østtyrkiske by Diyarbakir fejrede indbyggerne, at det kurdiske parti HDP kom i parlamentet med 12,9 procent af stemmerne.


 En sandsynlig udgang på det tyrkiske parlamentsvalg er et nyt parlamentsvalg til efteråret. Og et sådant nyvalg vil endnu en gang blive en folkeafstemning for eller imod præsidenten. Vælgernes afvisning af hans ønske om mere magt til præsidentembedet er ifølge flere tyrkiske iagttagere hovedårsagen til, at det islamiske AKP (Retfærdigheds- og Udviklingspartiet) mistede sit absolutte flertal efter 13 år som uafbrudt parlamentarisk enerådende.
Men valget var også en afstemning for eller imod en fremtidig fredsaftale med PKK, det forbudte Kurdistans Arbejderparti. Siden 2012 har Erdogans forhandlere holdt hemmelige møder med den livstidsfængslede PKK-leder, Abdullah Öcalan, om en politisk løsning på den 31 år lange konflikt, der har kostet i nærheden af 50.000 dødsofre. Med det kurdiske HDP (Folkets Demokratiske Parti) i Nationalforsamlingen kunne man tro, at en løsning var rykket nærmere. HDP og PKK er forbundne kar politisk, og som det første kurdiske parti i parlamentet har HDP reelt skaffet PKK en legitim parlamentarisk platform, hvor kurdiske politikere tidligere risikerede fængselsstraf for blot at ytre sig neutralt om PKK.
Men ifølge en politisk journalist i Ankara, Fatma Kayabal (der tidligere har skrevet analyser i Information), betyder valgets udfald med AKP’s nye mindretalsposition, at fredsprocessen nu går i stå.
’HDP kan ringe til PKK’
Yalcin Akdogan, der som vicepremierminister har overvåget PKK-forhandlingerne, sagde da også i går, at »HDP kan nu kun lave en film om fredsprocessen, for fred opnås ikke bare ved at gentage ordet ’fred, fred, fred’ – der skal mere til, og nu, hvor HDP har 13 procent i parlamentet, kan de passende ringe til Kandil-bjergene (hvor PKK har guerillabaser, red.) og sikre sig, at PKK nedlægger våbnene«.
Akdogan advarede før valget om, at dersom AKP-regeringen blev svækket som en følge af HDP’s valg, ville fredsprocessen ophøre.
»I hvert fald vil den ikke blive styrket,« tilføjede han.
HDP-lederen Selahattin Demirtas begrænser sig til at sige, at han »tror på, at Abdullah Öcalan fortsat vil støtte bestræbelserne for fred«.
Det vil Öcalan muligvis – eller også vil han ikke. Ifølge Fatma Kayabal, der har kontakter i det kurdiske politiske miljø, er Öcalan ikke udelt begejstret for HDP’s valgsucces – og specielt ikke for den popularitet, HDP-leder Demirtas har opnået i den forløbne valgkamp.
»Det er den ene mulige snubletråd,« siger hun. »Den anden er, at hvis det overhovedet lykkes for AKP at danne en koalitionsregering, bliver det formentlig med MHP (Nationalt Aktionsparti), som aldrig vil gå med til kurdisk autonomi.«
Koalition en fjern mulighed
Og en koalitionsregering er eneste alternativ til et hurtigt nyvalg – hvilket Erdogan da også erkendte i går, da han erklærede, at »intet parti længere kan regere alene« og udtrykte håb om, at partierne nu vil »vurdere situationen fornuftigt og realistisk« – med andre ord: en koalitionsregering under AKP-ledelse.
AKP er stadig Tyrkiets største parti med 41 procent af stemmerne – en tilbagegang på ni procent fra valget i 2011 – og ledende AKP-politikere fulgte Erdogans erkendelse op ved at lufte muligheden for dannelse af en koalitionsregering. Søndagens valg reducerede partiets mandattal fra 327 i 2011 til 260 og altså i pæn afstand fra de 276, der udgør et flertal. Havde det kurdiske HDP ikke klaret spærregrænsen på 10 procent, ville AKP fortsat havde haft et komfortabelt flertal.
Men HDP blev valgt ind med 12,9 procent af stemmerne som første kurdiske parti nogensinde i Nationalforsamlingen og vil sætte sig på cirka 80 af de 550 pladser.
Udgangen er enten en koalitionsregering eller et nyvalg, hvis det efter 45 dage viser sig, at der ikke kan tilvejebringes et parlamentarisk flertal for nogen regering. Et forsøg på at regere videre som mindretalsregering – altså uden et flertal imod sig – anses for udelukket.
Erdogan vs. Davutoglu
En koalitionsregering med HDP som deltager blev allerede i valgkampen udelukket af partileder Selahattin Demirtas – og en AKP-ledet regering med det nationalistiske MHP eller det største oppositionsparti, CHP (Republikansk Folkeparti) er kun en mulighed, hvis AKP går med til at retsforfølge de fire ministre, der blev fjernet efter den store korruptionsskandale i december 2013 med tråde helt ind i Erdogans nære familie, men som aldrig blev retsforfulgt, da parlamentets flertal afviste at sende deres sager til domstolene. Den beslutning blev taget af Erdogan, der på det tidspunkt stadig var sit partis parlamentariske leder og premierminister, hvorimod Ahmet Davutoglu, der i dag er parlamentarisk leder, dengang gav udtryk for, at de fire ministres sager burde prøves ved en domstol. Davutoglus mulighed for at fortsætte som premierminister afhænger således af, om han kan få sin parlamentsgruppe med på at give den fornødne indrømmelse til oppositionspartierne i korruptionssagen – eller om Erdogan stadig har hals- og håndsret over parlamentarikerne. Som han selv har udpeget i sin tid, men som han i dag formelt er hævet over som neutral, ceremoniel præsident.
Efter en valgkamp, hvor Erdogan ignorerede sin efterfølger som premierminister, skylder Davutoglu ham ikke alverden.

