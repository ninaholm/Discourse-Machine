Vejen til en klimaaftale
Forhandlingerne risikerede at gå i stå, indtil USA og EU spillede et trumfkort. Efter tre nætters forhandlinger blev der så sat punktum for årtiers fiaskoer og indgået en historisk aftale
Al Gore lytter med til præsentationen af Paris-aftalen, der faldt på plads lørdag. Kort efter faldt alle forhandlere, sikkerhedsfolk, advokater og politikere hinanden om halsen i glæde over aftalen. Der blev hujet, klappet og piftet.


 »Der er vist ingen indvendinger,« sagde den udtryksløse franske udenrigsminister Laurent Fabius og løftede knap nok blikket mod rækkerne af delegerede fra de forskellige lande, inden han slog hammeren hårdt i bordet. Der var et øjebliks stilhed, som om ingen helt kunne tro det, og så brød jublen ud, lettelsens tårer flød, og der var scener af stor følelsesmæssig intensitet i den anonyme konferencesal i en nordlig forstad til Paris. Tusindvis af delegerede begyndte at klappe ad hinanden. De havde klaret det.
Al Gore omfavnede FN’s klimachef Christiana Figueres, der greb fat om FN’s generalsekretær Ban Ki-moon, som udstrålede en enorm lettelse. Advokater klappede diplomater på ryggen, aktivister gav high fives til sikkerhedsvagter, der trykkede hænder med mediefolk fra hele verden. Der blev fløjtet og jublet.
Læs også: Leder: Vendepunktet
Efter mere end 20 år med store fiaskoer i bestræbelserne på at opnå enighed om en ny global klimaaftale var rige og fattige lande blevet enige om at prøve noget andet og havde endeligt vedtaget en tæt, juridisk tekst på 31 sider, som måske kunne lede verden ind på en anden, renere og sikrere energivej.
Da 150 statsoverhoveder for to uger siden i Paris lovede at indgå en ny klimaaftale, efter årtiers snørklede FN-klimaforhandlinger var slået fejl, virkede det sikkert, at de ville skrive historie.
Lørdag aften, mens demonstranterne var samlet i Paris’ gader, og tusindvis af politikere, diplomater, advokater, erhvervsledere, frivillige organisationer og andre var udmattede efter sene forhandlinger tre nætter i træk, blev aftalen indgået.
For FN og de fleste landes regeringer er det, der nu foreligger, intet mindre end en universel, juridisk aftale om at begrænse de fremtidige menneskeskabte klimaændringer, den største trussel mod liv på Jorden.
De mest komplekse regeringsforhandlinger, som nogensinde er blevet ført, blev en succes med en ambitiøs aftale om i bedste fald at begrænse temperaturstigningerne til 1,5 grad. Lord Nicholas Stern, professor i økonomi ved London School of Economics og forfatter til en indflydelsesrig rapport om klimaændringernes økonomiske konsekvenser, sagde fredag, at »fremtiden ser lys ud«, og tilføjede: »Hvis vi gør det rigtigt, bliver det større end den industrielle revolution. Der foregår et kapløb om at blive grøn.«
Ifølge den aftale, Fabius fremlagde for landene lørdag morgen, er der enighed om at holde temperaturstigninger »et stykke under to grader og forsøge at nå ned på 1,5 grader« samt at forpligte sig individuelt til at reducere udledningerne.
Der vil blive foretaget regelmæssige evalueringer, 100 mia. dollar om året skal rejses for at hjælpe de fattige lande med omstillingen, skovene skal beskyttes, og vedvarende energikilder skal have det største løft nogensinde.
Men for mange uden for forhandlingslokalerne blev den pakke, der blev tilbudt, budt velkommen, men ikke betragtet som nær nok, fordi landene selv kan fastsætte deres egne klimamål, ikke vil være juridisk bundet og ikke vil få noget i nærheden af de nødvendige midler:
»Det er et fremskridt, men kun akkurat en begyndelse,« sagde en førende miljøorganisation.
Katastrofen i København
Efter den diplomatiske katastrofe i København i 2009, hvor landene kun formåede at indgå en svag aftale, var mødet i Paris blevet forberedt godt på forhånd. De tre største forurenere – Kina, Indien og USA – ønskede alle en aftale. 186 lande havde erklæret sig parat til at reducere udledningerne. De franske diplomater havde brugt et år på lobbyarbejde i alle nøglelandene. Der var blevet forberedt hjælpepakker til de fattigste lande, og Barack Obama havde forinden mødt Kinas præsident, Xi Jinping.
Penge har hele tiden været et afgørende element i aftalen, og store virksomheder, globale banker samt rige lande har lovet milliarder af dollar. 450 borgmestre fra verdens største byer var blevet enige om at begrænse udledningerne, og Verdensbanken og andre har lovet at øge midlerne til en bæredygtig udvikling med mere end 100 mia. dollar. Men bag kulisserne skændtes de rige lande med fremstormende nationer som Indien, Kina, Brasilien og Sydafrika om penge, juridisk ansvar, kompensationer og metoder til at verificere reducerede udledninger. De fattige lande pressede hårdt på for at få en temperaturstigning på 1,5 grader som maksimum i teksten.
Men de første to nætters politiske diskussioner producerede ikke det forventede gennembrud, og så blev der produceret en ny tekst. Onsdag kom de første tegn på, at forhandlingerne var gået i stå, og at der var ved at opstå stor uenighed mellem de rige og de fattige lande. USA blev ved med at modsætte sig juridisk bindende økonomiske forpligtelser, mens Kina modsatte sig alt, som lod de rige lande slippe uden økonomiske forpligtelser.
Torsdag spillede USA og EU et trumfkort, som var blevet forberedt i hemmelighed måneder forinden. Obama-regeringen og EU vidste på forhånd, at de ville møde modstand fra de magtfulde udviklingsøkonomier. Lande som Kina og Indien ville ikke begrænse deres udledninger, medmindre der foretages endnu større reduktioner i USA og andre rige lande.
For at få en god aftale var det nødvendigt at drive en kile ind i gruppen bestående af Kina, Indien, Brasilien samt Sydafrika og resten ​af de ​​132 udviklingslande i G77-gruppen.
Tony de Brum, den karismatiske udenrigsminister for Marshalløerne, blev bedt om at samle en koalition af rige og fattige lande »med høje ambitioner«, der ønskede en øvre grænse på 1,5 grader for temperaturstigningerne.
En bred koalition
Da denne koalitionen fredag indtog scenen, omfattede den så forskellige lande som Kiribati i Stillehavet, Island, USA, EU-landene og Angola. Den hævdede at repræsentere omkring 90 lande, som alle støttede målet om at begrænse den globale opvarmning til 1,5 grader, et langsigtet mål om en økonomi uden kulkraft samt regelmæssige evalueringer af fremskridt og gennemsigtighed.
I virkeligheden var det uklart, hvor koalitionen kom fra. I modsætning til de officielle blokke ved forhandlingerne forhandlede medlemmerne ikke som en gruppe. Når de Brum blev presset for et svar, kunne han ikke engang sige, hvor mange medlemmer der var i koalitionen.
Forhandlerne fra Bangladesh og de små østater hævdede, at det var bluf. Kina kaldte det for meningsløst. Andre sagde, at det var en måde for de rige lande at gemme sig bag de fattige, eller at det var udtryk for de små landes evne til at rykke de store landes positioner. Men det havde en galvaniserende effekt og gjorde det muligt for mere end 90 lande at tage den moralske førertrøje på og beskylde alle dem, der ikke var med i koalitionen, for at være »uambitiøse«.
I løbet af et par timer fulgte Chile, Schweiz, Island, Brasilien og Australien trop. Den engang så urealistiske ambition om at holde temperaturstigningerne under 1,5 grader, var nu blevet en fasttømret del af FN’s dagsorden.
Det store problem viste sig dog ikke at være temperaturen, men princippet fra FN’s oprindelige klimakonvention om, at rige lande, fordi de har skabt problemet, er juridisk forpligtet til at reducere udledningerne mere end de fattige lande og hjælpe dem med omstillingen. Så sent som fredag aften såede Kina, Indien og andre tvivl om, hvorvidt der kunne indgås en aftale uden »differentiering« på alle områder.
»Det har været en paradigmekamp,« siger Meena Rahman fra Third World Network: »USA har sagt til udviklingslandene, at vi alle bærer et ansvar og derfor bør yde en fælles indsats. Udviklingslandene siger, at de rige lande vil lave reglerne om. Verden har ikke ændret sig, og de flygter fra ansvaret. Vi vil som udviklingslande yde vores bidrag, men det skal være i overensstemmelse med, hvad vi kan gøre.«
Andre iagttagere mener, at de fattige lande hele tiden har været svagere stillet under forhandlingerne, hvor det amerikanske erhvervsliv har sat dagsordenen og gjort det svært for de fattige lande at komme igennem med deres synspunkter inden topmødets afslutning, når deres sparsomme ressourcer ville være til ulempe for dem.
»Det er ligesom apartheid,« udtalte den sydafrikanske leder af de 132 fattige lande i G77-gruppen, Nozipho Joyce Mxakato-Diseko, bittert i oktober:
»Vi står i en situation, hvor vi i de væsentlige spørgsmål bliver holdt uden for indflydelse.«
Asad Rahman fra Friends of the Earth siger:
»Vi fik en lang række af ubalancerede tekster og udkast inden Paris. Resultatet var, at vi i slutningen af den første uge var nået til et sted, hvor vi skulle have været for næsten et år siden, så i denne uge har det været nødvendigt at gå på kompromis. Det var et bevidst forsøg på at skabe en bilulykke, så en aftale aldrig kunne blive god nok eller fair.«
Ny modstand
Det næste store slag brød ud i de første timer fredag morgen, da den blok, som blev ledet af Saudi-Arabien og Venezuela, begyndte at gøre modstand mod det udkast, franskmændene havde udsendt.
Saudi-Arabien krævede, at enhver henvisning til et mål for temperaturstigninger på under to grader skulle stryges, mens Kina modsatte sig ideen om evalueringer af målene for udledningerne hvert femte år. Rusland hævdede, at grænsen på 1,5 grad manglede videnskabeligt grundlag. Bolivia krævede, at udledningerne skulle reduceres i overensstemmelse med hvert enkelt lands historiske ansvar for klimaændringerne.
Det lignede en katastrofe, da den amerikanske udenrigsminister John Kerry tog mikrofonen og sagde, at udkastet gik så langt som overhovedet muligt i spørgsmålet om differentiering:
»Hvis vi går videre, bliver hele aftalen ødelagt,« advarede han ifølge de delegeredes beretninger.
Lørdag morgen bevægede den franske mødeleder sig i pendulfart mellem landegrupperne i en hektisk jagt på et kompromis. Klokken 05.30 begyndte udarbejdelsen af det endelige dokument, som betød, at alle lande måtte give sig på nogle områder. Intet land ville få alt, hvad det ville have, men ingen ville tabe alt. Hele verden så ud til at bevæge sig i omtrent samme retning.
© The Guardian og Information. Oversat af Mads Frese .
Læs også: Vendepunktet

