Kina møder folk tæt på Dalai Lama
Kina vil mødes med repræsentanter for Tibets åndelige leder, Dalai Lama. Det sker efter utallige opfordringer og hilses velkommen af Dalai Lama
Eksil-tibetanere i Indien holder portrætter op af Dalai Lama og hans efterfølger, den i dag 19-årige Panchen Lama. I går bad tusindvis af tibetanere de kinesiske myndigheder om at frigive Panchen Lama og hans familie, der har været bortført af kinesiske agenter siden 1995.


 Efter voldsomme sammenstød mellem tibetanere og kinesisk politi i Tibet og dele af Kina, vil de kinesiske myndigheder mødes med repræsentanter for Tibets eksilleder, Dalai Lama. Det skriver kinesiske medier. 
"I lyset af de mange opfordringer fra Dalai Lama om at genoptage samtalerne, vil regeringen kontakte og tale med Dalai Lamas repræsentanter inden for de kommende dage," sagde en talsmand for den kinesiske regering. 
De kinesiske myndigheder har ellers hidtil afvist at mødes med Dalai Lama, som Kina beskylder for at stå bag de voldsomme uroligheder, der blussede op i marts i Tibet og i flere områder i Kina. 
En talsmand for Dalai Lama hilste udspillet velkommen og kaldte det et skridt i den rigtige retning.
"Dalai Lama har siden urolighederne brød ud brugt alle kræfter på at komme Kina og den kinesiske regering i møde og håber, at Tibet-problematikken kan blive løst gennem dialog," sagde Tenzin Takla.
Flere vestlige lande har i kølvandet på begivenhederne i sidste måned opfordret Kina til at genoptage samtalerne med Tibets eksilregering. 
Forhandlingerne mellem de to parter har kørt på lavt blus de seneste årtier. Siden 2002 har seks samtalerunder ikke kastet det store resultat af sig.
Kina: Dalai bag optøjer
Dalai Lama, som har udtalt at han kæmper for større selvbestemmelse i Tibet - ikke uafhængighed fra Kina, vender lørdag tilbage fra et besøg i USA til Indien, hvor hans eksilregering har hjemme. 
Kina lagde heller ikke skjul på, at de gerne ser problemerne i Tibet og omkring OL løst hurtigst muligt. 
"Vi håber, at Dalai Lama efter samtalerne vil standse oprørerne, der med vold går efter at splitte Kina og sabotere OL," lød det fra den kinesiske talsmand. Tibetanernes opstand har verden over sat massivt fokus på OL i Beijing til august. De seneste uger er ceremonier omkring den olympiske fakkel blevet mødt af store protester. I går kom den olympiske fakkel til Japan, hvor den blev mødt af demonstrationer. En gruppe demonstranter, der var omringet af kampklædt politi, gik gennem byen med tibetanske flag og bannere med teksten 'Stop faklen'. 
Dalai Lama har siden 1959 levet i eksil i Indien, da han måtte flygte fra Tibet efter et mislykket oprør mod det kinesiske styre. Kina invaderede i 1949 Tibet, som kineserne mener, er en del af det oprindelige Kina.
ritzau/AFP

