Fogh aflyser EU-afstemning



 Statsminister Anders Fogh Rasmussen afblæser nu definitivt planerne om en folkeafstemning om EU-forbeholdene til efteråret. Det skriver Jyllands-Postens internetavis jp.dk Begrundelsen er usikkerheden om EU-traktatens fremtid efter de irske vælgeres nej til traktaten. 
"Vi havde oprindelig forbeholdt os, at der kunne blive en EU-diskussion her i efteråret og måske en folkeafstemning. På grund af den irske folkeafstemning er situationen nu så uklar, at det ikke længere er aktuelt," siger statsministeren til Jyllands-Posten. Det var planen at udnytte efteråret til at afholde en folkeafstemning om et eller flere af EU-forbeholdene. 

