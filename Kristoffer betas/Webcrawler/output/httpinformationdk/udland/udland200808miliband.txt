Miliband som leder vil ikke forbedre Labours chancer
Offentligheden og partikollegaer undsiger udenrigsministeren - rådgiver for Miliband afviser illoyalitet


 "Labour at war" (Labour i åben krig) lød overskrifterne i de britiske aviser i går. Udenrigsminister David Milibands slet skjulte udfordring af Gordon Brown er ikke blevet positivt modtaget af den britiske offentlighed - endsige af mange partikollegaer.
Ifølge en meningsmåling foretaget af analyseinstituttet YouGov vil Labour tabe endnu flere stemmer til de konservative hvis David Miliband overtager formandsposten i det kriseramte britiske regeringsparti. 
Målingen viser, at 25 procent ville stemme på partiet, hvis Gordon Brown er dets leder. Kun 24 procent vil stemme på partiet, hvis David Miliband var formand. De konservative derimod står med 47 procent af stemmerne til den største valgsejr siden Margaret Thatchers storhedstid i 1983.
Striden i Labour blussede op, da udenrigsministeren tirsdag - dagen efter premierminister Gordon Brown var taget på ferie - skrev en kronik, der kritiserede partiets politik - og dermed indirekte premierministeren.  Torsdag gentog han sin kritik i det populære radioprogram The Jeremy Vine Show på BBC2.
Geraldine Smith, et menigt medlem af parlamentet som står Brown nær, kritiserede i går Miliband for at være "umoden" og opfordrede Gordon Brown til at fyre sin udenrigsminister.
"Jeg kan ikke se, hvordan han kan fortsætte, når han i et direkte radioprogram kritiserer regeringens politik," sagde Geraldine Smith.
Umulig at vælte
Kilder omkring Miliband afviste, at han var illoyal.
"Dette interview var planlagt for måneder siden. Vi kunne ikke aflyse et interview med et populært radioprogram," siger Milibands rådgiver Ravi Gurumorphy til Information.
Ifølge kilder på BBC var programmet dog kun arrangeret for "få uger siden".
At vælte en siddende formand er noget nær en umulighed i Labour. Det kræver tilslutning fra omkring 10 procent af de siddende parlamentsmedlemmer. Det er aldrig før sket. Alt tyder derfor på, at Gordon Browns position ikke kan trues. Det betyder, at den interne splid for åbent tæppe vil fortsætte. Det eneste, der kan stoppe den, er, at Gordon Brown beslutter sig for at træde tilbage - som den konservative leder Iain Duncan Smith gjorde i 2004. 
Men Brown er ikke nogen Duncan Smith. Han forstår ikke, hvorfor han er upopulær. Resultatet er derfor, at magtkampen fortsætter, og at Labour sandsynligvis vil lide et katastrofalt nederlag til de konservative ved næste valg. 


