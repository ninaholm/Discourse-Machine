Har Rusland og Kina fået adgang til Snowden-dokumenter?
Rusland og Kina har knækket krypteringen på Snowdens NSA-dokumenter, siger anonyme kilder til britisk avis. Propaganda baseret på fejlagtige påstande, svarer Snowdens støtter
 Journalisten Glenn Greenwald betegner historien i Sunday Times som en parodi.


 Rusland og Kina har skaffet sig adgang til de interne dokumenter, som Edward Snowden tog med sig fra den amerikanske efterretningstjeneste NSA, da han forlod USA. Det skrev den Rupert Murdoch-ejede britiske avis Sunday Times på sin forside søndag, og historien bredte sig hurtigt verden over – også til Danmark, hvor Ritzau udsendte en nyhed med overskriften »Rusland knækker koden i Snowdens filer«.
Historien i Sunday Times er baseret på anonyme kilder fra den britiske regering og landets efterretningstjenester. Ifølge kilderne har det russiske og kinesiske efterretningsvæsen afkodet de krypterede dokumenter, som Snowden tog med sig fra NSA. Det har angiveligt fået den britiske udenrigsefterretningstjeneste MI6 til at hente agenter hjem fra en række lande, hvor de risikerer at blive afsløret på grund af oplysninger i dokumenterne. En af regeringskilderne beskylder Snowden for at have »blod på hænderne«, men samtidig oplyser premierministerens kontor, at der ikke er bevis for, at nogen er kommet til skade.
Anklagerne mod Snowden har fået den amerikanske journalist og advokat Glenn Greenwald til i en harmdirrende artikel på netmediet The Intercept at betegne historien i Sunday Times som en »parodi« og anklage avisens journalister for at være »løgnere og propagandister«. Greenwald er en af de tre journalister, som Snowden i sin tid gav adgang til NSA-dokumenterne, og han har siden været med til at afdække NSA’s metoder i den britiske avis The Guardian og i The Intercept.

Basale fejl
Greenwald bemærker, at historien kommer umiddelbart efter, at Snowden har fået meget positiv omtale, fordi en nylig indskrænkning af NSA’s beføjelser bredt anerkendes som et resultat af de afsløringer, som lækagen af NSA-dokumenterne har foranlediget. I forsøget på at sværte Snowden gentager Sunday Times ifølge Greenwald den fejl, som flere medier begik, da de i sin tid refererede anonyme kilder i Nixon-administrationen for udokumenterede anklager mod whistlebloweren Daniel Ellsberg. Ifølge regeringskilderne skulle Ellsberg under Den Kolde Krig have forsynet Sovjet med de såkaldte Pentagon Papers, hvilket senere viste sig at være forkert.
Som Greenwald påpeger, synes artiklen i Sunday Times at indeholde en række basale fejl.
Selv siger Snowden, at han ikke tog dokumenterne med sig, da han rejste fra Hong Kong til Moskva, hvorfra han ville være rejst videre til Latinamerika, hvis ikke USA havde inddraget hans pas. På det tidspunkt havde han overdraget sit arkiv til de tre udvalgte journalister, og hvis han ikke selv havde dokumenterne med sig til Moskva, kan den russiske efterretningstjeneste dårligt have opsnappet dem der, sådan som artiklen foregiver. Men i hvad der ligner et forsøg på at sandsynliggøre, at Snowden faktisk har dokumenterne med sig i Moskva, skriver Sunday Times, at Glenn Greenwalds samlever David Miranda blev tilbageholdt med nogle af de lækkede NSA-dokumenter af britisk politi i Londons Heathrow-lufthavn i 2013 på vej fra et besøg hos Snowden i Moskva. Sandheden er imidlertid, at Miranda ikke kom fra Moskva, hvor han på det tidspunkt aldrig havde været, men fra Berlin, hvor han boede hos journalisten og dokumentarfilmsinstruktøren Laura Poitras, der sammen med Greenwald og Washington Post-journalisten Barton Gellman havde fået adgang til NSA-dokumenterne af Snowden.
Uoverensstemmelse
Historien i Sunday Times kommer på et tidspunkt, hvor USA og Storbritannien anklager Rusland og Kina for at stå bag aggressiv elektronisk spionage imod vestlige mål. Hvorfor avisens anonyme kilder alligevel er sikre på, at Snowden er kilden, hvis den russiske og kinesiske efterretningstjeneste skulle have fået adgang til fortrolige amerikanske efterretningsdokumenter, fremgår ikke.
En anden journalist, der har arbejdet med de lækkede dokumenter fra Snowden, Ryan Gallagher fra The Intercept, påpeger desuden på sin blog, at der er en besynderlig uoverensstemmelse i Sunday Times-historien. Avisen skriver: »Det er ikke klart, om Rusland og Kina stjal Snowdens data, eller om han frivilligt overdrog sine hemmelige dokumenter for at kunne forblive i frihed i Hong Kong og Moskva.« Men som Gallagher bemærker, skriver avisen samtidig, at russerne og kineserne har fået adgang til dokumenterne ved at knække Snowdens kryptering – hvilket ikke giver mening i det tilfælde, at han måtte have overdraget dokumenterne frivilligt.
The Guardian: UK under pressure to respond to latest Edward Snowden claims

