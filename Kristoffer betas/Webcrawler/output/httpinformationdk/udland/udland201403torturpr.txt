Torturprogram hjemsøger CIA
Efterretningsagenturet står beskyldt for at have begået indbrud i Senatets computere i et forsøg på at beskytte sig mod en undersøgelse, hvis nye detaljer om tortur mod terrormistænkte i CIA-lejre ifølge senator Dianne Feinstein vil chokere Amerika


 
	Det er et sjældent syn, at en respekteret amerikansk politiker beskylder CIA for at begå indbrud i Senatet.

	Og så var det endda de amerikanske efterretningsagenturers trofaste støtte, den 80-årige demokratiske senator og politiske veteran Dianne Feinstein, der tirsdag rejste sig i Senatet og holdt en 45 minutter lang brandtale mod CIA, hvori hun beskyldte efterretningsagenturet for at have tiltvunget sig ulovlig adgang til efterretningsudvalgets computere.

	Formålet skulle angiveligt have været at finde ud af, hvor meget senatsudvalget ved om CIA’s hemmelige fangelejre og tortur af terrormistænke i præsident George W. Bushs regeringstid. Senatet har gennem fire år arbejdet på en rapport, som præsident Barack Obama har lovet vil blive offentliggjort efter en afklassificering. Og Feinstein anklage går i sin essens på, at CIA har udspioneret det senatsudvalg, som ifølge USA’s forfatning har ansvar for at overvåge dets aktiviteter.

	Det er ikke alene i strid med CIA’s opdrag, som er at udføre spionage i udlandet, mens andre efterretningstjenester tager sig af de indenlandske affærer. Det er også forfatningsstridigt. Og måske endnu værre kaster det USA’s klare adskillelse af de tre statsmagter – den udøvende, den lovgivende og den dømmende – ud i en krise, hvis et udøvende organ som CIA bruger sine magtmidler til at forpurre lovgivernes efterforskning for at beskytte sig selv mod en undersøgelse og mulig tiltale for ulovligheder.

	Senator Feinstein, der har været formand for Senatets efterretsningsudvalg siden 2009, brugte ikke betegnelsen »forfatningskrise«, men hun var tæt på.

	»CIA kan have undergravet bestemmelser i forfatningen, der ligger til grund for Kongressens overvågning af efterretningsaktiviteter,« sagde hun.

	CIA’s siddende chef, John Brennan, skulle tilfældigvis interviewes af en journalist i det udenrigspolitiske selskab i Washington kort efter Feinsteins tale tirsdag. Her benægtede han, at CIA skulle have udspioneret udvalget eller hacket dets computere.

	Brennan forklarede, at CIA havde lavet »en søgning« på Senatets computerne, der efter aftale mellem Feinstein og CIA faktisk befinder sig i CIA’s hovedkvarter. Men Brennan forklarede ikke, hvad forskellen er på at lave en uautoriseret søgning på en computer og at spionere eller hacke. Måske en søgning lyder mere uskyldig.

	Panetta-rapporten

	Alt tyder på, at CIA’s interesse har rettet sig mod en særundersøgelse, der blev foretaget af Obamas første CIA-chef, Leon Panetta. Den såkaldte Panetta-rapport skal nemlig have afsløret anvendelse af grovere torturmetoder, end den amerikanske offentlighed hidtil har haft kendskab til, og rapporten – eller dele af den – er efter alt at dømme ved »en fejltagelse« i CIA’s hovedkvarter i Langley, Virginia, endt blandt 6,4 mio. computerfiler, som CIA overgav til senatsudvalget i 2010.

	Med til den mystiske historie hører dog, at amerikansk presse i de seneste dage har rapporteret, at CIA’s fungerende øverste advokat skal have anmodet Justitsministeriet om at starte en undersøgelse af efterretningsudvalgets stab med beskyldninger om, at det skulle være staben, der har tyvstjålet Panetta-rapporten fra CIA.

	Det er muligvis disse forlydender, som fik senator Feinstein til at fare i flint. Hun er kendt som en loyal støtte af CIA, FBI og NSA og har aldrig haft for vane at lufte deres beskidte vasketøj i offentligheden. Men i denne situation kan hun have ment, at CIA virkelig gik over stregen.

	»Jeg anser advokatens henvendelse til Justitsministeriet som et forsøg på at intimidere min stab, og det er noget, jeg ikke tager let på,« sagde senatoren.

	Feinstein tilføjede, at Panetta-rapporten eller dele af den – hun er ikke sikker på, om Senatet er i besiddelse af den fulde version – med 100 procents sikkerhed blev fundet blandt de overleverede filer. Så CIA-advokatens klage til Justitsminister skulle være ubegrundet.

	Hele affæren bliver endnu mere interessant i lyset af, at CIA’s klage blev indgivet af Robert Eatinger – den samme advokat, som i 2005 godkendte, at CIA-agenter destruerede videooptagelser af forhør, hvor torturmetoder skal være blevet benyttet i hemmelige fangelejre i blandt andet Polen. Ifølge Feinstein er Eatingers navn omtalt 1.600 steder i Senatets flere tusind sider lange rapport. I rapporten beskyldes han også for at have givet Justitsministeriet falske oplysninger om torturprogrammet. Det formodes endvidere, at Eatinger var med til at godkende torturmetoderne.

	Hertil kan lægges, at den nuværende CIA-chef, John Brennan, var agenturets vicechef fra 2001-2005. Det er denne periode, de hemmelige fangelejre blev oprettet, og Brennan har tidligere sagt, at han støttede waterboarding og lignende forhørsmetoder.

	Obama må vælge side

	Tirsdag og i går afviste Det Hvide Hus at vælge side i striden. Men præsident Obama har tilkendegivet, at han vil frigive en afklassificeret version af senatsrapporten, der blev skrevet færdig sidste år. Der er dog ikke sket noget endnu.

	Som en af sine første handlinger udstedte Obama i 2009 et dekret, der forbød tortur. Men han undlod bevidst at tage et retsopgør med de CIA-folk, der har været involveret i tortur. Formentlig ville han ikke risikere at komme CIA på tværs i en situation, hvor han planlagde at erstatte soldater i Afghanistan med de hemmelige droner opereret af netop CIA i kampen mod al-Qaeda og Taleban.

	I striden mellem CIA og Senatet kan Obama dog blive nødt til endelig at vælge side. Her synes ikke at være nogen midtervej. Senator Feinstein forudsagde i sin tale, der vil gå over i Senatets historie, at den amerikanske offentlighed vil blive chokeret, når den får kendskab til torturrapporten.

	»Hvis vi får lov til at afklassificere rapporten, vil det sikre, at et uamerikansk, brutalt torturprogram aldrig vil blive overvejet og tilladt igen.«

