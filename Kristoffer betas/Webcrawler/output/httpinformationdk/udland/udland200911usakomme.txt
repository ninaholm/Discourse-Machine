USA kommer med et klimamål
USA vil inden klimatopmødet i København sætte et specifikt mål for udledningen af CO2 i de kommende år. Det ikke-bindende mål ligger formentlig klart under EU's mål


 USA har et mål for udledningen af CO2 med i bagagen, når landets delegation kommer til klimatopmødet i København i december. Det siger flere embedsmænd i Det Hvide Hus. De tilføjer, at præsident Barack Obama i løbet af få dage beslutter, om han selv leder delegationen på turen til Danmark. En højtstående amerikansk regeringsembedsmand oplyser, at det amerikanske mål for udslippet af CO2 og andre drivhusgasser i de nærmeste år vil blive offentliggjort i løbet af få dage. Iagttagere anslår, at Obamas løfte kommer til at lyde på en begrænsning på fire procent af 1990-niveauet inden 2020. Måske lidt mere, måske lidt mindre. Det er yderst beskedent sammenlignet med EU's målsætning, som lyder på 20 pct. på basis af 1990-tallet inden 2020. EU er endda villig til at gå op på 30 pct., hvis andre vigtige aktører matcher denne målsætning.
Bundet Obama
Obama er hæmmet af, at kun Repræsentanternes Hus i Kongressen har vedtaget en klimalov med et loft over USA's udslip. Loftet her er på 17 pct. inden 2020 med 2005-niveauet som udgangspunkt. Det svarer til fire procent i forhold til 1990-niveauet.
Men forhandlingerne i Senatet om en lignende klimalov trækker ud, og Senatets formand for udenrigsudvalget, John Kerry, som er blandt forslagsstillerne, siger, at det får vente til tidligt i foråret 2010 med en lov. Målet bliver formentlig omtrent som i Repræsentanternes Hus' version.
Den manglende amerikanske lovgivning sætter Obama i et dilemma forud for klimatopmødet. Præsidenten har gentagne gange siden sin tiltrædelse i januar bedyret, at USA er indstillet på at gøre en mærkbar indsats for at bremse den globale opvarmning.
Iagttagerne siger, at manøvren med at komme med et ikke-bindende mål nu er at undgå at ankomme tomhændet til København. Omvendt kan han ikke stille en mere drastisk CO2-nedskæring i udsigt, end der er indenrigspolitisk dækning for.
Barack Obama har tilsluttet sig statsminister Lars Løkke Rasmussens (V) idé om at indgå en politisk klimaaftale i år, der kan være springbræt til en forpligtende traktat på næste klimatopmøde, som holdes i Mexico By i november 2010.
USA er sammen med Kina verdens førende udledere af CO2. Miljøminister Andreas Carlgren fra EU-formandslandet Sverige siger, at en aftale er »totalt afhængig« af løfter fra de to stormagter.
Kina har lige som USA ikke offentliggjort et mål for CO2-udslippet endnu. Præsident Hu Jintao har lovet en reduktion med en »betydelig margin«, og iagttagere regner med, at der kommer en kinesisk erklæring om målet inden topmødet i København.


