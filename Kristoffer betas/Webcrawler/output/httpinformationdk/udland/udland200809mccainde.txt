Er McCain en desperat og uberegnelig præsidentkandidat?



 Informations korrespondent, Martin Burcharth, kommenterer John McCains beslutning om at indstille valgkampen pga. den akutte økonomiske krise:
Vi har nu haft en uge med en finansiel rutsjebane på Wall Street. I dag opstod en kaotisk og næsten komisk situation i amerikansk politik.
John McCain indstillede sin præsidentkampagne og erklærede at han ikke ville deltage i præsidentdebatten fredag aften i Mississippi, med mindre Bush og de to politiske partier forinden bliver enige om en redningsplan for landets finanssystem. Han opfordrede Obama til at følge eksemplet.
Det afviste Obama. Hans argument er: Som præsident bør man kunne gøre mange ting på en gang. Hvorfor kan vi ikke have en debat, som det amerikanske folk har ventet på og samtidig bidrage med en løsning til de finansielle problemer fra sidelinjen?
Hele aftenen igennem kaldte Demokrater og mange kommentatorer McCains beslutning for et "politisk taktisk skridt", som skulle hænge sammen med de dårlige meningsmålinger udløst af krisen. Selv Republikanere tog afstand fra McCains drastisk beslutning.
Det virker oplagt, at McCain igen har brug for at ændre paradigmet - som han gjorde med udvælgelsen af Sarah Palin. Han håber, at det vil give ham fornyet rygstød. Men han risikerer at ligne en desperat og uberegnelig præsidentkandidat.
Det uafklarede spørgsmål er, hvorfor McCain indstiller sin kampagne, hvilket betyder nu valgmøder og nul reklamer. Han ønsker  at fremstå som apolitisk, men hvad hindrer ham i at tage til Washington torsdag og møde med Bush og partiets ledelse? Hvorfor kræver det suspendering af valgkampen og udsættelse af tv-debatten fredag?
Læs hele indlægget: Store knuder i amerikansk valgkamp

