FN: Syriske styrker dræber og sexmisbruger børn
Ny FN-rapport om børn i væbnede konflikter fremhæver en række grumme eksempler på, hvordan det syriske regime torterer og sexmisbruger børn og bruger dem som menneskelige skjolde


 Syriske regeringsstyrker og militser, der er loyale over Assads regime, dræber og mishandler børn seksuelt og bruger dem som menneskelige skjolde. Det hævder FN, samtidig med at konflikten synes at være på vej ind i endnu en opskruet voldsspiral.
Kofi Annan erklærede sig i går »dybt bekymret« over den seneste optrapning af kampene i Syrien, idet han henviste til de seneste dages artilleribeskydning af oppositionens højborge i den centrale Homs-provins samt til meldinger om mortér-, helikopter- og tankangreb i byen Haffa og de omkringliggende landsbyer i Latakia-provinsen på Middelhavskysten. Ifølge talskvinde for det amerikanske udenrigsministerium Victoria Nuland kan regimet være i færd med at »organisere endnu en massakre« i Latakia, som FN’s observatører hindres i at få adgang til.
FN-generalsekretær Ban Ki-moons netop udgivne årsrapport om børn i væbnede konflikter i 2011 inddrager for første gang også de syriske regeringsstyrker og deres allierede shabiha-militser i en liste over de 52 af verdens regeringer og væbnede grupper, der rekrutterer, dræber eller begår seksuelle overgreb mod børn under væbnede konflikter.
»I næsten alle registrerede tilfælde var børn blandt ofrene for militære operationer gennemført af regeringsstyrker, herunder af de syriske væbnede styrker, efterretningstjeneste-styrker og shabiha-militser under deres igangværende konflikt med oppositionen, herunder med Den Frie Syriske hær,« fastslår rapporten.
Slået og pisket
Rapporten citerer et vidne til et angreb på landsbyen Ayn l’Arouz i Idlib-provinsen den 9. marts 2012, hvor flere dusin drenge og piger i alderen mellem otte og 13 år blev tvunget ud af deres hjem og »brugt af soldater og militsmedlemmer som menneskelige skjolde, idet de blev placeret foran vinduerne af busser, der transporterede militært personel ind for at deltage i et angreb på landsbyen«. FN hævder, at man har indsamlet dusinvis af øjenvidneberetninger fra børn helt ned til 14 år, som blev torteret under tilbageholdelsen, samt fra tidligere medlemmer af det syriske militær, der blev tvunget til at overvære eller gennemføre torturhandlinger, hedder det i rapporten.
De fleste af de børn, som blev ofre for tortur, blev angiveligt slået, fik bind for øjnene og tvunget til at indtage belastende stillinger, pisket med tunge elektriske kabler, brændemærket med tændte cigaretter og i mindst ét tilfælde udsat for elektrisk stød på kønsdelene, beretter rapporten. Et vidne rapporterer at have set en cirka 15-årig dreng blive tævet ihjel som følge af gentagne slag.
FN’s særlige repræsentant for børn og væbnede konflikter, Radhika Coomaraswamy, siger til BBC:
»Vi er virkelig chokerede. Drab og lemlæstelse af børn i krydsild mellem stridende parter er noget, vi støder på i mange konflikter, men denne tortur af tilbageholdte børn, nogle af dem helt ned til 10 år gamle, er noget helt ekstraordinært, som vi ikke har set andre steder.«
Hun kritiserer også oprørernes Det Frie Syriens Hær for at bringe børn i fare ved at placere dem ved frontlinjen, dog hovedsageligt for at varetage medicinske og eller praktiske tjenester.
Beskudt med granater
Også i går blev der meldt om fortsatte blodsudgydelser. De Lokale Koordinationskomiteer, en oppositionel aktivistgruppe, rapporterede, at 11 mennesker blev dræbt, da regeringstropper beskød en protestaktion i den østlige Deir Ezzor-provins ved grænsen til Irak med granater, efter at over 100 mennesker blev dræbt sammesteds i mandags. Det britisk-baserede Syrian Observatory of Human Rights satte mandag dødstallet til 82, heraf blev hovedparten dræbt under sammenstød mellem regerings- og oprørsstyrker i provinserne Homs, Idlib og Latakia. Syriske aktivister siger, at mindst 13.000 mennesker er blevet dræbt, siden opstanden begyndte i marts 2011. Begrænsninger i adgangen til udenlandske medier gør dødstallet umuligt at verificere.
USA og Storbritannien vil fortsat ikke udelukke en eventuel militær intervention, men synes modvillige til at lade sig trække ind i endnu en konflikt i en situation, hvor de forsøger at trække tropperne ud af Irak og Afghanistan. Rusland og Kina har hele tiden advaret mod udenlandsk indblanding og har allerede nedlagt veto mod to FN-resolutioner, der truer Assads regime med skærpede sanktioner.
 
© The Guardian og Information Oversat af Niels Ivar Larsen

