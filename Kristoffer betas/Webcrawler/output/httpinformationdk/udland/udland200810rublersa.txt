Rubler i sækkevis på vej til Island
Rusland synes på vej til at komme det betrængte Island til undsætning med et lån, men Moskva stiller betingelser, og sorte mafiapenge kan være involveret, mener russiske eksperter
Ruslands finansminister, Aleksej Kudrin, fører i disse dage forhandlinger med den islandske regering om at yde et lån på 4 milliarder euro til det bankerottruede Island.


 Den russiske finansminister, Aleksej Kudrin, fører i disse dage forhandlinger med den islandske regering om at yde et lån på 4 milliarder euro til det bankerottruede Island. 
Beløbet svarer til 142 milliarder russiske rubler eller ca. 30 milliarder danske kroner. 
I det store verdensomspændende spil er det et lille beløb, men for Island kan det blive afgørende for at afværge en truende statsbankerot.
Både i Vesten og i Rusland er der mange iagttagere, som undrer sig over, dels at Island henvender sig til Rusland om et lån, dels at russerne nu tilsyneladende er villige til at yde lånet. 
Den islandske statsminister, Geir Haarde, siger, at "russerne har været meget venlige imod os", og "vi har også haft kontakt med EU, men har ikke fået en reaktion". Ruslands finansminister, Aleksej Kudrin, sagde forleden, at Rusland ser positivt på den islandske anmodning, "fordi Island er kendt som et land med streng budgetdisciplin". Derfor anser russiske eksperter det som givet, at Rusland yder Island lånet. De er derimod uenige om hvorfor. 
Magtdemonstration
En ekspert, Michail Deljagin, som leder Instituttet for Globaliseringsspørgsmål i Moskva, siger til Information, at der er flere årsager. 
Dels ønsker Moskva at redde russiske investeringer i Island, dels "ønsker regeringen at vise, hvor seje vi i Rusland er blevet på verdensplan, både økonomisk, politisk og militært, ved at demonstrere, at vi kan redde et land i Vesteuropa, som endda er medlem af NATO".
En anden ekspert, tidligere viceudenrigsminister Andrej Fjodorov, medarbejder ved Rådet for Udenrigspolitik i Moskva, er delvis enig. 
Men Fjodorov, der taler dansk og er godt inde i skandinaviske forhold, fremhæver over for Information endnu flere mulige årsager til det velvillige russiske lån til Island: 
"Det kan bestemt ikke udelukkes, at regeringens lån har en forbindelse til sorte russiske penge. Island har jo længe været kendt som et frit offshore-land, hvor sorte penge er blevet vasket hvide. Bl.a. russiske. De mange penge, som islandske forretningsfolk har jongleret med, bl.a. ved at opkøbe virksomheder som Sterling og store handelshuse i Danmark og andre steder, stammer ifølge vedvarende rygter i Rusland fra den sorte russiske økonomi. Med andre ord fra russiske forretningsmænds illegale indtægter. Det kan være en af bevæggrundene for den russiske regerings villighed til at udspænde et sikkerhedsnet under Islands økonomi."
Lån på betingelser
Fjodorov peger, ligesom Deljagin, desuden på, at der helt sikkert også ligger politiske motiver bag. "Regeringen vil uden tvivl stille politiske betingelser over for den islandske regering. Det kan for eksempel være, at Island, trods sin lille størrelse, benytter sig af sin indflydelse i NATO til Ruslands fordel i forskellige spørgsmål. Der er en lang række områder, hvor Moskva har brug for støtte fra selv små vestlige lande - Ukraines og Georgiens medlem-skab af NATO, anerkendelse af Sydossetiens og Abkhasiens selvstændighed. Der er masser af muligheder."
Deljagin og Fjodorov er dog enige om, at et så stort russisk lån til Island er en politisk fejltagelse fra russisk side. 
"Den russiske regering har tydeligvis ikke indset omfanget af den globale finansielle krise og dens betydning også for den russiske økonomi, selvom den på få dage har kostet den russiske statskasse 50 milliarder dollar eller en tiendedel af valutareserverne," siger Fjodorov. 
Han mener, at Rusland selv er på vej ind i en dybt alvorlig 'systemkrise', fordi den internationale finansielle krise også rammer hårdt i Rusland, og det sker samtidig med, at olie- og gaspriserne, Ruslands primære indtægts-kilde, er kraftigt faldende. 
"Det vil komme til at svie endda meget hårdt i Rusland. Det vil koste virksomheder, og det vil koste titusindvis af arbejdspladser. I sidste ende kan det komme til at koste regeringen selv," siger Andrej Fjodorov.


