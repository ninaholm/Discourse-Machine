Østre Landsret tager fat på våbensmuglersag
Inden jul skal Østre Landsret afgøre, om våbensmugleren Niels Holck fortsat skal surrogatfængsles, mens retten behandler hans udlevering til strafforfølgelse i Indien


 To gange om ugen skal Niels Holck melde sig hos politiet i Helsingør samtidig med, at hans pas er deponeret hos politiet. Det kaldes surrogatfængsling, og tankegangen er, at det skal forhindre Holck i at flygte, hvis retssystemet på et tidspunkt beslutter sig for at udlevere ham til Indien.
Da Østre Landsret i går tog fat på behandlingen af udleveringssagen, var fortsat surrogatfængsling af Holck det første spørgsmål, som de tre dommere skulle tage stilling til. Retsformand Michael Dorn, der også var retsformand under sagen om udlevering af Camilla Bro til USA, meddelte efter det to timer lange retsmøde, at rettens kendelse vil være klar den 23. december.
Ifølge anklager Jørgen Jensen skulle surrogatfængslingen fortsætte, fordi der er bestyrket mistanke om, at Holck kunne finde på at flygte for at undgå udlevering til Indien.
»Det er vigtigt med korte frister, ellers kan politiet ikke reagere adækvat, hvis Holck udebliver,« sagde Jensen.
Modsat mente Holcks forsvarer Tyge Trier, at surrogatfængslingen enten skulle bortfalde eller reduceres til ét ugentligt fremmøde. Trier afviste, at Holck skulle være særlig flugttruet, bl.a. fordi den tidligere våbensmugler har kone og to små børn i Danmark foruden sit eget firma. Desuden er Holck via Interpol efterlyst af de indiske myndigheder over hele verden, hvorfor det kan være livsfarligt at opholde sig uden for Danmarks grænser på grund af risikoen for udlevering til Indien.
Holder argumentation?
Triers vigtigste argument mod surrogatfængslingen var dog spørgsmålet om den såkaldte dobbelt strafbarhed, som udgør det centrale juridiske spørgsmål i hele udleveringssagen. Ifølge gældende udleveringslov kan Holck kun sendes til Indien, hvis hans forbrydelse efter dansk ret kan medføre fængsel i mere end fire år. Men da Holck for præcis 15 år siden medvirkede til at smugle og nedkaste 300 stk. AK 47-stormgeværer over en landsby i Bengalen, var en sådan handling rettet mod fremmede myndigheder ikke strafbar efter dansk ret. Det blev den først som følge af terrorpakken i 2002.
Dette dilemma har Justitsministeriet forsøgt at skrive sig udenom ved ikke at tale om Holcks konkrete våbennedkastning i december 1995 men i stedet tale om »en tilsvarende handling«. Tricket bag ministeriets argumentation er, at det så ikke er Holcks 15 år gamle nedkastning, men en »tilsvarende« handling i 2010, som skal vurderes. I sin dom den 1. november 2010 erklærede byretten i Hillerød sig helt enig med ministeriets fortolkning på dette vigtige punkt.
I sin procedure henviste Trier til en syv år gammel udtalelse, hvor såvel Københavns Politi som Statsadvokaten når frem til, at Holck ikke kan udleveres - netop fordi Holcks konkrete våbennedkastning ikke var strafbar efter dansk ret, da den fandt sted.
»Ministeriet brugte syv år på principielle overvejelser, efter at statsadvokaten havde sagt nej til udlevering. Ministeriet har så lavet en udvidende fortolkning af loven, og det må stoppe nu,« sagde Trier, der også kunne henvise til fire tidligere domme i udleveringssager fra Vestre Landsret, der understreger, at samtlige betingelser skal være opfyldt, før en udlevering kan finde sted.
Hvis Østre Landsret i sin kendelse lillejuleaften 23. december tilslutter sig Triers argumentation om dobbelt strafbarhed, falder hele sagen om udlevering af Holck til jorden.
Hvis dommerne i stedet følger anklageren, skal der berammes fire retsdage straks i det nye år.


