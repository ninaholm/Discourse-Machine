'Vores land er blevet et legetøj'
USA er underlagt handelsverdenen og der er ingen grundlæggende politisk forskel på republikanere og demokrater. Til gengæld er der stor forskel på, hvad den amerikanske befolkning og den amerikanske magtelite ønsker, siger den venstreliberale filosof Noam Chomsky, der mener, at den feterede demokratiske præsidentkandidat Barack Obama vil blive en karikatur af Clinton


 Noam Chomsky har ikke tænkt sig at stemme på Barack Obama. USA’s politik er styret af handelsverdenen, og det vil Obama ikke lave om på, siger den intellektuelle superstjerne i et interview med information.dk
Hvem stemmer Noam Chomsky på den 4. november? Sikkert ikke Barack Obama, fortæller han information.dk i et telefoninterview to uger før valgdagen. Faktisk fornemmer man en vis træthed i den 80-årige mands stemme, når samtalen undervejs kommer ind på den ellers så feterede præsidentkandidat.
Chomsky er professor i lingvistik ved Massachusetts Institute of Technology. Og staten Massachusetts er en af de mest liberale i USA, så der er ingen fare for, at Obama får brug for Chomskys stemme i kampen mod McCain, forklarer professoren:
”Massachusetts stemmer automatisk demokratisk, så jeg har den luksus at kunne stemme på Det Grønne Parti. De gør i det mindske en indsats for at bygge et alternativ op til det, som i sidste ende er et et-parti-system”, siger Chomsky om manglen på forskel mellem Demokraterne og Republikanerne. 
”Kandidaternes kropssprog og attituder bliver heftigt diskuteret. Var McCain for beskidt? Holdt Obama sig for meget tilbage? Lignede de præsidenter? Alt andet end de politiske problemer. Hvad fortæller det? Det fortæller, at vi ikke er Bolivia, hvor der er et velfungerende demokrati. Vi er et land, der er blevet et stykke legetøj for handelverdenens pr-industri. Det langsigtede mål på tværs af det politiske spektrum er, at befolkningen skal være tilskuere. Ikke deltagere.’       
Karikatur af Clinton
Chomskys vedholdende indsats som offentlig intellektuel har gjort ham til en af verdens mest citerede forfattere. Hans radikale, kritiske blik på demokratiet i USA og supermagtens opførsel på den internationale scene appellerer stærkt til det liberale Amerika. Og Chomsky er hverken imponeret over Demokraterne eller Obama. Men er han i det mindste ikke lettet over, at Obama ser ud til at vinde?
”For det første er det langtfra sikkert, at han vinder”, siger Chomsky. ‘Der er mange ukendte faktorer. Blandt andet den berømte Bradley-effekt, som indicerer, at vælgerne siger én ting i meningsmålingerne, men i virkeligheden ikke vil stemme på en sort kandidat, når først de står i stemmeboksen. Det grundlæggende element af racisme og utryghed ved en sort kandidat er svært at vurdere.” 
Trods alt tror Chomsky, at Obama vinder valget. Han giver til gengæld ikke meget for den ukritiske hyldest af Obama, som fylder europæiske aviser:   
” Jeg forventer, at han vil være en midtersøgende Demokrat, stort set en karikatur af Clinton. Det er meget bedre end McCain, men stadig ikke særligt ophidsende’.
Handelsverdenens skygge
Obama vil trods alt distancere sig fra George Bush’s udenrigspolitiske linje, hvis han bliver valgt som præsident. Men det ville en hvilken som helst kandidat have gjort, mener Chomsky. Og Bush er faktisk selv i gang med det:
”USA kunne trods alt dets magt ikke overleve i den atmosfære, som Bush skabte i de  første fire år af sin periode som præsident. I sin anden periode begyndte Bush at flytte sig, og Obama vil sikkert bevæge sig endnu mere i retning af forhandlinger og diplomati. Men det er værd at lægge mærke til, at både McCain og Obama på en række udenrigspolitiske emner er langt til højre for befolkningen. Obama vil nærme sig befolknings holdninger, men han vil ikke komme tæt på.”
- Hvordan forklarer du forskellen på befolkningens holdninger og den førte politik?
”Fordi politik, som det foregår i de nuværende rammer, med den amerikanske socialfilosof John Deweys ord, er den skygge, som handelsverdenen kaster over civilsamfundet.”  
Chomsky vender igen og igen tilbage til afstanden mellem befolkningens holdninger og den politik, som bliver ført i Washington. Medierne nægter at bringe meningsmålinger, der afspejler befolkningens utilfredshed. Repræsentanter for ‘big business’ styrer regeringen: 
”Ingen kandidat kan vinde uden stor støtte fra handelsverdenen. Samtidig sætter handelsverdenen skarpe grænser for, hvad en præsident kan gøre ved at placere bestemte folk i præsidentens administration, i Senatet og ved at afpresse det politiske system økonomisk’, siger Chomsky og fortsætter:
‘Både Det Demokratiske og Det Republikanske Parti er reelt repræsentanter for finans- og handelsverdenen. En af de førende teorier i mainstream politisk teori, Thomas Furgesons investeringsteori, går ud på, at man kan sige en masse om en præsidents politik ganske enkelt ved at se på den gruppe af investorer, som giver penge for at kontrollere staten indefra ved at støtte en bestemt kandidat. Teorien er ret overbevisende’. 
USA’s image
Den politik, som handelsverdenen dikterer, kalder Chomsky for ”Clinton-doktrinen”, fordi den kulminerede med USA’s totale dominans efter Den Kolde Krig. Essensen af Clinton-doktrinen er, at USA for at sikre sig adgang til markeder og ressourcer har ret til at bruge militær magt uden støtte fra verdenssamfundet.
”Bush spurgte så berømt efter 11. september: ‘Hvorfor hader de os?’ Men det er enormt vigtigt at huske på, at han ikke var den første præsident, der har stillet spørgsmålet. Eisenhower spurgte i 1958: ‘Hvorfor er der en hadekampagne imod os?’. Hans toprådgivere havde svaret: fordi der er en opfattelse af, at vi støtter brutale regimer og underminerer demokrati og udvikling, fordi vi vil kontrollere deres olie. Det var sandt i 1958, og det er sandt i dag’, siger Chomsky.
Mens handelsverdenen følger kortsigtede interesser for at maksimere deres indtjening, varetager staten langsigtede interesser, som sikrer handelsverdenens indtægter på lang sigt. Det sidste kalder Chomsky for ‘statsinteresser’:
”Iran viser den tilsyneladende forskel mellem statens og handelsverdenens interesser. Energiselskaberne ville  foretrække en mere moderat politik overfor Iran, fordi de som situationen er i dag er forhindret i at investere i landets rige energikilder. Men de samme folk, som har dette ønske på vegne af handelsverdenen, ville foretrække at fastholde en mere militaristisk tilgang til Iran, hvis de sad i udenrigsministeriet’, siger Chomsky.   
Chomsky mener ikke, at det betyder så meget for den førte politik, hvem der er den siddende præsident. De store linjer blev fastlagt af Pentagon efter Anden Verdenskrig og er blevet fulgt lige siden. Har Obama så overhovedet nogen chance for at ændre USA’s image i verden, som alle siger er så nødvendigt?
‘Det er allerede lykkedes’, siger Chomsky. ‘Tænk på hans seneste tur til Europa. Efter min mening byggede den europæiske reaktion mest på illusioner. Men det var stadig en meget entusiatisk reaktion. Der har været et par undersøgelser af, hvordan valget ville se ud, hvis hele verden kunne stemme. Resultaterne er temmelig gode for Obama.’ 
- Vil der være mere frihed for individer i en verden, hvor USA har mindre magt?
‘Det kommer an på udviklingens forløb. Vil Sydamerika bevæge sig mod større frihed og social retfærdighed i takt med, at verdensdelen gør sig uafhængig af USA? Det kan gå begge veje. Columbia har haft den sydlige halvkugles værste menneskerettighedssituation de sidste 15-20 år og det fortsætter. På den anden side er der Bolivia. Den oprindelige befolkning, som udgør flertallet af befolkningen og som har været undertrykt i 500 år, er gået ind på politiske scene og valgt en præsident, Evo Morales, fra deres egne rækker på seriøse emner som kulturelle rettigheder og kontrol med resourcer. Det er demokrati! Så det er ikke til at sige, hvilken vej det går.’
- Hvad tror du personligt?   
‘Hvad jeg tror?’, spørger Chomsky og holder en pause. ‘Lad os forestille os, at vi var rationelt tænkende marsmænd, der så ned på jorden. Vi ville tro, at folk på jorden var blevet sindssyge! I de sidste otte år har planetens skæbne været i hænderne på én supermagts leder, som venter på Kristi genkomst! En anden magtfuld statsleder venter på den tolvte imam! Slå op i en hvilken som helst avis, og du vil se forslag om at udskyde indsatsen mod global opvarmning på grund finanskrisen. Det vil med almindelige ord sige, at vi skal sikre, at der er nok overflødige varer til vores overforbrug, selvom det betyder, at vores børnebørn ikke har nogen jord at leve på!’ 
‘Så hvordan ser fremtiden ud? På den ene side, ikke særligt lovende. På den anden side har vi, primært i vesten, oplevet en bevægelse mod større personlig frihed og respekt for menneskerettigheder, som folkebevægelser har kæmpet for og vundet. Og det er en slående og positiv udvikling.’ 
En ny verden
Gamle stormagter som Kina og Rusland vender i disse år tilbage på verdensscenen. Lande som Indien, Brasilien, Sydafrika får stadig mere økonomisk magt og indflydelse. Altsammen truer det potentielt USA’s rolle som verdens enevældige supermagt. Det bør dog ifølge Chomsky ikke bekymre amerikanerne: 
‘Jeg kan ikke se, hvorfor vi skulle være bange for, at verden bliver mere alsidig og multipolær. Det kan vise sig at være en meget konstruktiv udvikling. Hvorfor skulle vi ønske en verden styret af én supermagts jernhånd?’ 
Chomsky fremhæver Sydamerika som et eksempel på konstruktiv udvikling. Nye regeringsledere kommer til, der ikke vil bøje sig for USA’s ønsker. 
‘For første gang i 500 år bevæger Sydamerika sig mod samarbejde og uafhængighed af USA. Jeg mener, at en verden, hvor USA har et konstruktivt forhold med Sydamerika, er sundere end en verden, hvor USA med jævne mellemrum rykker ind og afsætter demokratiske regeringer.’  
- Hvordan har du det med, at en totalitær magt som Kina øger sin økonomiske magt og sin indflydelse, ikke bare i Sydøstasien, men også i fattige, afrikanske lande?
‘Kinas indre strukturer er skandaløse. Men blandt verdens stormagter er Kina måske den mindst truende militært. Jeg er ikke glad for, at Kina støtter brutale regimer som Sudan, når landet går ind i Afrika for at udvikle resourcer. Men se på os selv. Sudans opførsel i Darfur er en forfærdelig forbrydelse, men ikke engang i nærheden af de forbrydelser, som bliver begået i Østcongo, hvor drabstallene måske er ti gange så høje. Disse forbrydelser støttes af multinationale selskaber og de regeringer, der støtter dem. Det er for eksempel Schweiz, USA og Storbritannien. Så hvis vi bekymrer os over Kinas forhold til Sudan, kan vi finde meget værre handlinger hos os selv.’
Diplomati er løsningen
Chomsky mener, at Rusland er blandt de største udfordringer, som den kommende præsident står overfor på verdensscenen. Men ikke på den måde, som vi har hørt problemet beskrevet siden Ruslands invasion af Georgien i sommers. Det forholder sig nærmest omvendt:
‘Rusland har ligesom Kina et grimt styre i landet selv. Men på trods af det, der skete i Georgien, er Rusland ikke en aggressiv magt. Husk på at Gorbatjov i 1990 lod et forenet Tyskland træde ind i en fjentlig alliance, nemlig NATO. Det er en bemærkelsesværdig indrømmelse i betragtning af, hvad der gik forud.’ 
Til gengæld lovede USA’s daværende præsident, George Bush, at NATO ikke ville udvide sig længere mod øst. Så snart Clinton kom til magten, brød han løftet. Fordi NATO er en militæralliance, var det en klar trussel mod Rusland, mener Chomsky: 
‘At udvide NATO er ikke det samme som at udvide EU. Østrig, Finland og Sverige er medlemmer af EU, men ikke af NATO. Der er ingen argumenter for at udvide NATO mod øst. Og slet ikke for at inddrage Georgien og Ukraine i NATO. Det samme gælder for USA’s såkaldte Missilskjold i Polen og Tjekkiet. Påstanden om, at Missilskjoldet har noget som helst at gøre med Iran er direkte latterlig.’
Regionale interesser
Sammen med Bush-regeringens aggressive militarisme har disse provokationer ført til en farlig, men forudsigelig, russisk reaktion i Georgien, vurderer Chomsky. Samme problem kan meget vel opstå i Mellemøsten, der er den næste præsidents anden store udfordring. Der er USA’s støtte til brutale styrer og undertrykkelse af demokrati og udvikling igen hovedproblemet. Israel-Palæstina er det perfekte eksempel.
‘I 30 år har USA reelt set blokeret for en løsning af konflikten i Israel-Palæstina. Og sådan fortsætter det. Libanon, Iran og Irak vil fortsat være konfliktområder, som der er meget fornuftige løsningsforslag for. Et stort flertal af den amerikanske befolkning støtter idéen om en atomfri zone i Mellemøsten, der inkluderer Iran og Israel. Det er meget fornuftige løsninger. Desværre er de diametrale modsætninger til USA’s politik på området’, siger Chomsky.   
Afghanistan og Pakistan viser det samme problem. Der er fornuftige løsningsforslag på bordet, som USA konsekvent modsætter sig. Pakistan er verdens farligste land, mener Chomsky. Radikale islamister står stærkt og landet har atomvåben. Hvordan sikrer man, at landet ikke bliver en endnu større fare for regionen?
‘Der er ikke meget tid tilbage at handle i, men lad mig komme med et forslag. I Foreign Affairs, som er etablismentets vigtigste udenrigspolitiske tidsskrift, foreslår Barnett Rubin og Ahmed Rashid en meget detaljeret plan for at løse problemerne i Afghanistan og Pakistan. Primært ved at benytte sig af diplomati og forhandlinger, der tager hensyn til interesser og bekymringer hos regionens stormagter, bl.a. Indien og Iran. Det er en fornuftig plan, som støttes af den amerikanske befolkning, men som er meget langt væk fra USA’s politik.’ 
Verden ifølge Chomsky
Chomskys kompromisløse holdninger har fået højreorienterede debattører til at kalde ham skinger. Men hvad er den kritiske debattørs egen vision for kloden? Hvordan ville en verdensorden designed by Chomsky se ud?
‘Overrraskende meget som den verdensorden, flertallet af den amerikanske befolkning støtter’, Det ville være en verdensorden, hvor internationale institutioner som FN og Den Internationale Straffedomstol i Haag var hovedansvarlige for at løse internationale konflikter. Hvor vetoretten i FN’s sikkerhedsråd blev opgivet, og hvor lande ville følge Sikkerhedsrådets beslutninger, selvom de ikke var enige.’ 
- Er det et realistisk scenarie?
” Alle de løsninger, jeg foreslår, er realistiske. Og befolkningen støtter dem. Den eneste barriere er det demokratiske underskud. Men det demokratiske underskud kan vendes. Det er sket før.”
- Hvornår kan det ske?     
”Det er umuligt at forudsige. I 1950’erne lød standardretorikken, at historien var afsluttet og alt var roligt. Og så sprang alt i luften i 1960’erne. Det er ikke til at sige.” 
Blå blog
Noam Chomsky er professor i lingvistik ved Massachusetts Institute of Technology i Boston. Han har været en skarp kritiker af USA’s politiske system i en menneskealder. Hans politiske engagement har gjort ham til en af verdens kendteste og mest citerede akademikere.
Bøger
- Interventions. En samling af debatindlæg skrevet efter 2001. City Lights Books. 2007
- Hegemony or Survival: America's Quest for Global Dominance. Metropolitan Books. 2003 

