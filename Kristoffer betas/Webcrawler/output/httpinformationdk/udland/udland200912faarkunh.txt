Vi får kun handling, hvis folk demonstrerer
Almindelige borgere skal gå på gaden og sende en meget tydelig besked til politikerne, at tiden er ved at løbe ud, siger Kumi Naidoo, der er en af hovedtalerne ved lørdagens demonstration for en ambitiøs klimaaftale
De rige skal hjælpe de fattige. så de ikke går ad den samme beskidte energivej, mener international generalsekretær i Greenpeace, Kumi Naidoo.


 Over alt på Jorden vil der i løbet af weekenden ringe kirkeklokker for en retfærdig klimaaftale, folk vil på offentlige pladser tænde lys om natten og der vil blive demonstreret i mange lande. Kampagnen TckTckTck har annonceret, at mere end 3.000 begivenheder vil løbe af stablen.
»Politikerne vil kun blive rykket, hvis de kan se, at vælgerne er optagede af spørgsmålet og er villige til at bruge en lørdag på at vise deres bekymring,« siger Kumi Naidoo, leder af kampagnen TckTckTck og international generalsekretær i Greenpeace.
Han står i køen til at købe mad inden for i konferencecentret til klimatopmødet.
»Jeg er nærmest i sultestrejke,« siger han og forklarer med et grin, at han næsten ikke når at spise.
Kumi Naidoo, 44, blev for nylig valgt som international generalsekretær for Greenpeace. Han er sydafrikaner og er vokset op under apartheid. Jobbet som generalse-kretær blev han opfordret til, mens han faktisk var i sultestrejke. En 21-dage lang sultestrejke for at lægge pres på den sydafrikanske regering for at ændre sin politik i forhold til Zimbabwe. Men i dag får han et diminutivt stykke porretærte og en salat, som han ikke når at spise.
»'Enhed og styrke' var de første slagord, jeg lærte som 15-årig barneaktivist i Sydafrika, hvor jeg blev smidt ud af skolen for at protestere mod apartheid i skolen.«
I dag er der brug for en anden form for enhed og styrke, mener Kumi Naidoo.
»Det mangler stadig, at vi ser det som en mulighed, at vi nu kan nedbryde muren mellem nord og syd mellem øst og vest mellem rige og fattige lande. Og hvis ikke det lykkes, så synker vi alle,« siger han.
Aktivister og popstjerner
Demonstrationen i København på lørdag viser lidt af det Kumi Naidoo taler om. En blanding af repræsentanter for politik og kultur fra hele verden skal holde taler.
Foruden ham selv kommer den afrikanske popdronning Angélique Kidjo til at sige nogle ord sammen med den indiske miljøaktivist Vandana Shiva, den tidligere irske præsident Mary Robinson og aktivister fra Bangladesh, Brasilien og Uganda. Selv den indiske Bollywood-stjerne Rahul Bose går på scenen.
»Der kommer også en dansk model,« siger Kumi Naidoo og lederforgæves efter hendes navn i hukommelsen.
Det handler om enhed på trods af forskelle, forklarer Kumi Naidoo: »De rige lande har mere ansvar for den klimakatastrofe, vi befinder os i, og derfor må de hjælpe de fattige med at omstille sig til ikke at gå ad den samme beskidte energivej. Men det gælder om at nedbryde murene. Hvis vi ikke får styr på klimaforandringerne, så synker vi alle. Mens vi omvendt, hvis det lykkes, kan sikre fremtiden for børn og børnebørn i både rige og fattige lande.«
At give sit liv
En af de vigtige ting Kumi Naidoo har taget med sig fra de tidlige politiske konflikter, er vigtigheden af at være modig og tage stilling.
»I Sydafrika var det ikke lovligt at demonstrere,« siger Kumi Naidoo og smiler som om det vækker minder.
»Men vi gjorde det alligevel selvom det krævede meget mod.«
Kumi Naidoo mistede sin bedste ven, der blev slået ihjel i 1988 af de sydafrikanske specialstyrker. I et interview med The Guardian har Kumi Naidoo tidligere forklaret: »Det var hans død, der satte mig på min vej i livet, for at slås for retfærdighed og for at gøre verden til et bedre sted.«
Kumi Naidoo fortæller her, hvordan han og vennen havde en sidste samtale før de forsøgte at flygte i eksil i hver deres retning. Vennen spurgte filosofisk: »Hvad det bedste bidrag til menneskeheden og retfærdigheden ville være«, og Kumi Naidoo svarede: »Det er nemt. At give sit liv.«
Vennen sagde »Du mener at deltage i en demonstration og blive skudt og slået ihjel?« og Kumi svarede: »Ja, det går jeg ud fra.«
Vennen var uenig. »Det er det forkerte svar. Det er ikke at give dit liv, men at give resten af dit liv.«
Kumi Naidoo fortæller til The Guardian: »Jeg var 22 år og anede ikke, hvad han talte om. Men da jeg to år senere fik en telefonopringning og hørte at han var blevet slået ihjel, så tænkte jeg meget på vores sidste samtale.«
Langsomt brændende
»I Danmark er det anderledes, her er det lovligt at demonstrere.« Kumi Naidoo smiler og snakker om lørdagens demonstration som »en begivenhed med musik, kultur og sjov, der samtidig sender et vigtigt budskab.«
- For mange mennesker i Danmark er klimaforandringerne stadig noget fjernt og abstrakt - hvordan forholder I jer til det?
»Ja, på den ene side er der så mange videnskabelige tal om procenter og 350 ppm, og på den anden side, så er det ikke ligesom menneskerettighedskrænkelser eller fattigdom, hvor du kigger en enkelt gang og kan se det. Klimaforandringerne er et langsomt brændende spørgsmål. Men vi ser allerede tydelige tegn, og jeg håber, at det får folk til at gå på gaden,« siger Naidoo og fortsætter:
»300.000 mennesker dør hvert år på grund af sygdomme, der hænger sammen med klimaforandringerne. I dele af verden kan vi allerede tale om klimaflygtninge, og vi ved, at gletscherne i verden smelter og det for eksempel i Himalaya vil påvirke mange millioner menneskers liv fordi deres adgang til vand trues.«

Demonstrationen begynder kl. 13.00 på Christiansborg Slotsplads

