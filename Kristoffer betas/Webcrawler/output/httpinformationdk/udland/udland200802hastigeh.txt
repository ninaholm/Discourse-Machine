Hastige henrettelser i Japan
Nye lynhenrettelser i Japan har tiltrukket sig kritik fra oppositionen og menneske-rettighedsgrupper - men ikke fra befolkningen, der i stort tal går ind for dødsstraf
-I vores land mener størstedelen af offentligheden, at dødsstraf er uundgåelig for folk, der begår afskyelige forbrydelser-, siger Japans justitsminister, Kunio Hatoyama, der her ses under oplæsning af navnene på de senest henrettede.


 TOKYO - Så snart de var stået op fredag morgen, fik to japanere i pensionsalderen og en mand i slutningen af 30'rne besked om, at de kun havde en time tilbage at leve i. De tre var udmærket godt klar over, at denne dag ville komme - de sad på dødsgangen, dømt for mord.
Men pludselig skulle det gå hurtigt. De havde tilsammen ventet næsten fire årtier på at blive henrettet, men da dagen oprandt, kom den uden nogen form for varsel.
De fik besked på at pakke deres ting sammen, og umiddelbart efter blev de ført hen til bødlens reb. De havde bind for øjnene, var i håndjern og bundet rundt om anklerne, da faldlemmen under dem blev åbnet.
Da deres pårørende, deres advokater og offentligheden endelig blev informeret om, at de var blevet henrettet, var deres lig allerede bragt til lighuset.
Henrettelser i Japan er hemmelighedsfulde affærer og foregår i al hast. Og antallet af dem står foran en markant stigning. Den simple årsag er, at de dødsdømte er nødt til at rømme deres celler til fordel for nye fanger, siger chefen for Amnesty International i Japan, Makoto Taranaka.
"Der er så mange, der bliver dømt til døden nu, at dødsgangene allerede er overfyldte," siger han. 
"I justitsministeriets øjne er henrettelserne gavnlige rent praktisk." 
Ny æra
Nobuto Hosaka, lederen af en lille skare af japanske parlamentsmedlemmer, der er imod dødsstraffen, siger til Information, at Japan har "startet en ny æra for massehenrettelser".
Den seneste runde af henrettelser kommer kun to måneder efter, landet hængte tre andre fanger. 
Japanske domstole dømte sidste år 46 anklagede til døden, og der sidder nu 104 fanger på dødsgangen - begge tal er de højeste i tre årtier.
Amnesty International i Japan kritiserer de seneste henrettelser og siger i en erklæring: 
"Vi frygter, at Japan går imod den internationale trend for afskaffelse af henrettelser."
Den japanske sammenslutning af advokatstande kritiserer også og peger på, at der har været mindst fire sager, hvor fanger på dødsgangen blev renset for anklagerne mod dem - heldigvis før de blev henrettet.
"En fundamental forbedring af det juridiske system har ikke fundet sted, og der er stadig muligheden for en uretfærdig dødsstraf," siger formanden for sammenslutningen, Seigo Hirayama.
Ingen kritik
Men der stopper kritikken. På trods af vedvarende kritik fra landets advokater, internationale menneskerettighedsorganisationer og EU, er der overvældende støtte til dødsstraf blandt japanerne.
Som justitsminister Kunio Hatoyama siger det, så kræver befolkningen henrettelser.
"I vores land mener størstedelen af offentligheden, at dødsstraf er uundgåelig for folk, der begår afskyelige forbrydelser," siger han.
En undersøgelse foretaget af regeringen i 2005 fandt, at flere end 80 procent gik ind for dødsstraf - en stigning på over 20 procent siden 1975. Kun seks procent går ind for en afskaffelse.
Modstandere siger, at det er manglen på debat, der er årsagen til den statistik. 
"Der er ingen diskussion om det i medierne," siger Nobuto Hosaka. 
"Langt de fleste politikere diskuterer det ikke, fordi de ved, det er upopulært at være modstander, og befolkningen hører derfor ikke argumenterne mod dødsstraf."
Makoto Taranaka fra Amnesty siger til Information, at regeringen har været succesfuld med at spille på befolkningens frygt ved at påstå, at landet lider under stigende kriminalitet, en påstand, han anfægter.
"Vi har en slags panik, hvor folk taler mere og mere om kriminalitet. Og pga. frygt støtter flere og flere henrettelser," siger han.
Intet moratorium
Parlamentsmedlemmet Hosaka, der stiller op for socialdemokratiet og er i oppositionen, siger, at henrettelserne "går mod FN-resolutionen fra december, der opfordrede til et moratorium for dødsstraf".
FN's Generalforsamling stemte i slutningen af sidste år om en ikke-bindende resolution for et stop for henrettelser. 104 lande støttede resolutionen, mens 54 lande, inklusive Japan, stemte imod.
Japan satte reelt en stopper for henrettelser i 15 måneder indtil 2006, da den daværende justitsminister, Seiken Sugiura, mente, at dødsstraf gik imod hans buddhistiske tro. Men den nuværende minister, Hatoyama, er til gengæld en stærk tilhænger.
Brutal og unødvendig
De tre henrettede vil heller ikke finde meget sympati i befolkningen. 65-årige Takashi Mochida blev først dømt for voldtægt. Da han blev løsladt opsøgte han igen ofret og dræbte hende. 63-årige Masahiko dræbte to kvinder i forbindelse med et indbrud. Og 37-årige Keishi Nago dræbte sin brors kone og barn.
Men henrettelsen af dem beskriver Hosaka som "brutal og unødvendig".
Justitsministeriet retfærdiggør de hastigt udførte og hemmeligholdte henrettelser med, at det gør de dødsdømte og deres pårørende mere rolige. 
"Det vil gøre de dødsdømte skøre, hvis de kendte tidspunktet for deres død, er justitsministeriets argument," siger Hosaka. 
"Men at de hver dag venter i rædsel på, om der bliver banket på deres dør om morgenen, er jo netop det, der driver dem til vanvid."
Amnesty siger, at adskillige indsatte er blevet erklæret sindssyge på grund af behandlingen.
Tilsyneladende for at komme kritikerne lidt i møde er justitsministeriet begyndt at blive mere åbne om henrettelserne. I december blev navnene og forbrydelserne på de henrettede for første gang offentliggjort. Hidtil havde regeringen kun oplyst, hvor mange der var blevet henrettet.
"Fremlæggelsen af sådanne informationer er vigtigt for at forklare offentligheden, at henrettelser bliver udført korrekt," forklarede justitsministeriet i december.
Men afsigelse af dødsdomme og det korte varsel vil der ikke blive ændret på.
"2008 vil sætte nye rekorder," frygter Hosaka.


