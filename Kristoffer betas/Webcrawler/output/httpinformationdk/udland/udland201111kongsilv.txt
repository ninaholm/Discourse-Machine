Kong Silvio fældet af sine undersåtter
Interne magtkampe har historisk set givet udslag i en hyppig udskiftning af italienske ministerpræsidenter. Berlusconi tålte ikke afvigere og fraktioner i sit parti. Derfor er det interne oprør mod hans lederskab så fatalt


 Træder ministerpræsidenten virkelig af, eller rider han stormen af og bliver siddende?
I Italiens efterkrigshistorie har det været et tilbagevendende spørgsmål. Nogle gange har en ministerpræsident erklæret sin afsked og nogle timer eller et døgn senere ombestemt sig. Oftest er han blevet udskiftet med en partikammerat.
I den første republik — 1948-1993 — faldt regeringslederen som regel, fordi én af de mange fraktioner i det statsbærende kristendemokratiske parti rev tæppet væk under hans fødder. I republikkens sidste årti — 1980'erne — faldt regeringer desuden som følge af brydninger mellem kristendemokrater og socialistpartiet anført af Bettino Craxi, der skulle blive Silvio Berlusconis ' godfather'.
Ligesom forgængeren Craxi har Berlusconi været ferm til at smælde med pisken og tilbyde interne partikritikere i sit Frihedens Parti diverse tjenester under bordet.
Men i det socialistiske parti var der fraktioner; det har der aldrig været i Berlusconis parti.
Craxi havde vundet formandskabet i 1978 i en intern partistrid om, hvordan socialisterne bedst kunne jorde det store italienske kommunistparti.
Han foreslog koalitionsregeringer med kristendemokrater, hvor han ville tjene som ministerpræsident. Den tabende fløj i dysten slog til lyd for at følge de franske socialisters eksempel og søge regeringsmagten med støtte fra det mindre kommunistparti.
Craxis fald
Man vil huske, hvordan det endte. I Italien har politisk magt aldrig været ensbetydende med antallet af stemmer, et parti vinder i et valg. Kristendemokrater købte stemmer — også mafiaens — og omsatte dem til magt over statsapparatet, medierne, statsdrevne banker og industrikoncerner.
Denne logik adopterede Craxis socialistparti, og gjorde den i løbet af 1980'erne til en ny kunstart. Den politiske korruption florerede. Da Den Kolde Krig sluttede i 1989, og den kommunistiske fjende pludselig ophørte med at eksistere, brød det kristendemokratiske-socialistiske regimes legitimitet sammen.
Dommerne følte sig frie til at gå efter korrupte politikere og forretningsfolk. Heraf fulgte skandalerne, kendt som Operation Rene Hænder, og Berlusconis indtræden på den politiske scene i 1993.
Tv-magnaten havde opbygget sit bygge- og medieimperium med hjælp fra Craxi — de var begge fra Milano — mod Fininvest-koncernens finansiering af socialistpartiet. Med Craxis og kristendemokraternes fald kunne Berlusconi kun garantere sin egen og sin koncerns fremtid ved at gå ind i politik.
Dommerne skulle stoppes; ellers ville tv-kongen og hans allierede finans- og forretningsfolk skulle ind og ryste tremmer.
Berlusconis indtræden
Berlusconi dannede sit eget parti. Der var kun en fraktion; den hed Silvio Berlusconi.
Lige fra begyndelsen — dengang han i 1993-94 benyttede mediekoncernens landsdækkende reklamebureau, Publitalia, til at opbygge partiet Forza Italia — blev ingen afvigende aktiviteter eller meninger tålt.
Partiet havde ingen medlemmer. Det havde kun repræsentanter på borgen; alle var udvalgt personligt af Berlusconi til at stille op til Deputeretkammeret og Senatet. De var m.a.o. i partilederens sold.
Et tykt anstrøg af fascistiske ritualer blev en del af partiets identitet. Der var Berlusconis krav om renbarberede ansigter hver morgen (tjekket personligt med et håndstrøg af ' il Cavaliere'), kvinders makeup, mænds uniforme påklædning og ekstrem personlig hygiejne.
Forza Italias årlige partikongresser blev foranstaltet som amerikanske partikonventer, hvor spidskandidaten blev hyldet af begejstrede partitilhængere. Forskellen var blot, at der ikke fandt noget primærvalg sted i Berlusconis parti.
Bankerot eller Silvio
Set i det lys skete der noget ekstraordinært i denne uge. Seks folkevalgte politikere fra Forza Italias efterfølger, Frihedens parti, satte hinanden stævne på et hotel nær Den Spanske Trappe i Rom og krævede i et brev til ministerpræsidenten hans tilbagetræden for »landets skyld«.
Under en budgetafstemning i Deputeretkammeret tirsdag stemte otte partimedlemmer nej, mens oppositionen afholdt sig fra at stemme. Det var aldrig sket tidligere i Berlusconis tid som parti- og regeringsleder. I går forlød det, at 50 parlamentsmedlemmer fra hans parti modsætter sig nyvalg.
Hvis det er korrekt, er Silvio Berlusconis karriere i italiensk politik beseglet.
Hans eneste håb om overlevelse var at lægge afstemningen om den af eurozonens pålagte sparepakke så sent som muligt, afvise præsident Giorgio Napolitanos opfordring til at deltage i en national samlingsregering og insistere på nyvalg i februar.
Den plan er nu kørt ud på et sidespor. Ansvarlige politikere i hans parti har under indtryk af et brat fald i italienske statsobligationers værdi og en stigende rente undsagt den enevældige konge.
Når de skulle vælge mellem Silvios og Italiens fremtid, valgte de klogeligt det sidste. Spørgsmålet er nu, hvordan deres leder redder sit skind — bogstavelig talt.

