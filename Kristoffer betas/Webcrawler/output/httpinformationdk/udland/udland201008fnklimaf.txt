FN-klimaformand renset for embedsmisbrug
Rajendra Pachauri har ikke tjent millioner som rådgiver for private virksomheder og ikke misbrugt sin stilling som formand for IPCC, konkluderer uafhængig revisionsrapport


 Formanden for IPCC, FN's klimapanel, inderen Rajen- dra Pachauri, har ikke misbrugt sin position til at opnå personlig økonomisk vinding.
Det er konklusionen, det anerkendte globale revisionsfirma KPMG er nået frem til i en granskning af anklagerne mod klimaformanden for at have jongleret med bilag og kasketter og beriget sig selv. Anklagerne dukkede op under klimatopmødet i København i december sidste år og i kølvandet på Climategate-sagen, hvor klimaskeptikere angreb forskere fra klimapanelet for at have fusket med klimavidenskaben.
På adskillige skeptikerhjemmesider og i en række medier blev Pachauri beskyldt for - med formuleringen i britiske Sunday Telegraph - at »tjene en formue på sine forbindelser til CO2-handelsselskaber«. Ifølge avisen havde klimaformanden scoret »millioner af dollar« på sine relationer til forskellige virksomheder og organisationer. Web-nyhedsmediet WorldNetDaily antydede ligefrem, at FN's bestræbelser på at opnå en aftale om CO2-reduktion var motiveret af økonomiske interesser hos Pachauri, der stod til at »score kassen på CO2«. Fra mange sider råbtes om Pachauris interessekonflikter og kaldtes på hans afgang som IPCC-formand.
Anklagerne var grund- løse, konkluderer KPMG i en rapport, der lå klar allerede i marts i år, men først nu via avisen The Guardian er lagt offentligt frem på nettet.
»Der blev ikke fundet nogen dokumentation, som antydede personlige økonomiske fordele for dr. Pachauri via hans forskellige rådgiverfunktioner, som kunne have ført til interessekonflikter,« skriver revisionsrapporten.
Nul dollar
Anklagerne gik bl.a. på, at klimaformanden via den indiske organisation The Energy and Resources Institute (TERI) modtog millionbeløb som rådgiver for virksomheder som Toyota og Credit Suisse - dette oven i den løn han angiveligt modtog som IPCC-formand.
KPMG-rapporten dokumenterer dels - hvad klima- folk udmærket vidste - at Pachauri har modtaget sammenlagt nul dollar fra FN for det krævende job som klimaformand, dels at de honorarbeløb, som Toyoto og andre har betalt for rådgivning, ubeskåret er gået i kassen hos TERI, som Pachauri er ansat af og får sin almindelige indkomst fra. Frem for »millioner af dollar« har Pachauri fået en årsløn fra TERI på, hvad der svarer til 400.000 danske kroner. Derudover har han sammenlagt over en næsten toårig periode modtaget knap 20.000 kr. i honarer for bl.a. artikler og en bog, han har skrevet.
»Jeg er glad for, at sandheden endelig er kommet frem. Jeg håber, at dette resultat vil betyde passende tilbageholdenhed hos dem, der morer sig med grove og hadefulde forsøg på bagvaskelse,« siger IPCC-formanden i en kommentar til revisionsrapporten.
Avisen Sunday Telegraph, der har ført an i kampagnen mod Pachauri, bragte et par dage før The Guardians offentliggørelse af rapporten en kort notits, hvor man siger uforbeholdent undskyld og anerkender KPMG's konklusion om, at Pachauri ikke har tjent »millioner af dollar«.
Avisens dækning »havde ikke til formål at antyde, at dr. Pachauri var korrupt eller misbrugte sin position som IPCC-formand,« skriver Sunday Telegraph.
På mandag offentliggør InterAcademy Council - en sammenslutning af 15 internationale videnskabskademier - en længe ventet rapport om de anklager, som parallelt med klimatopmødet i København blev rettet mod IPCC for fejl og manipulationer i klimapanelets store statusrapport fra 2007 om den globale opvarmning.


