Tyrkiet: Vi har dræbt 30 PKK-folk

Tyrkiske styrker har gennemført flere angreb på kurdiske militante i grænseregionen til Irak.


 Tyrkiske styrker har gennemført flere angreb på kurdiske militante i grænseregionen til Irak, hvor Kurdistans Arbejderparti, PKK, står stærkt.
»Vi har udført operationer natten over, og flere end 30 militante fra PKK er dræbt,« sagde præsident Recep Tayyip Erdogan i en tv-tale.
Det fremgik først fra nyhedsbureauet Reuters, at angrebene havde fundet sted natten til tirsdag, men det er siden kommet frem, at Erdogan omtaler angreb i fredags.
En våbenhvile mellem parterne brød sammen i sommer, og de militære operationer falder i forlængelse af et blodigt efterår i regionen, hvor kurderne og de tyrkiske sikkerhedsstyrker skiftevis har angrebet hinanden. Præsidenten løftede ikke sløret for, præcis hvor angrebene har fundet sted, men kampfly har bombet PKK-stillinger i bjergene mod Irak siden juli.
»Sikkerhedsstyrkerne fortsætter operationerne både i og uden for landet,« sagde Erdogan.
Erdogan sagde også, at man nu ser de sidste krampetrækninger hos de kurdiske militante. Mindst 40.000 er dræbt, siden PKK begyndte kampe for øget selvstændighed i 1984.
Tyrkiet, USA og EU har erklæret Kurdistans Arbejderparti for en terrorbevægelse.
Kurdiske grupper udgør et af de vigtigste bolværk mod den ekstremistiske gruppe Islamisk Stat i både Irak og Syrien.

