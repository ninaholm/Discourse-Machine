Tysk-fransk konflikt bremser nye EU-udnævnelser
Beslutningen om EU’s toposter er strandet på en afgørende uenighed mellem Tyskland og Frankrig om EU’s kommende økonomiske politik


 Der er 25 millioner arbejdsløse i Europa.
Men ikke desto mindre kunne EU’s stats- og regeringschefer på et topmøde i Bruxelles i går ikke blive enige om besættelsen af den håndfuld EU-topposter, der får ansvaret for at bringe den europæiske økonomi ud af følgerne af finanskrisen.
Da EU-topmødet var slut ved totiden i går morges forsøgte statsminister Helle Thorning-Schmidt (S) at nedtone den fiasko, som EU-topmødet endte med.
»Det vigtigste nu er at træffe den rigtige beslutning. Om det bliver en måned fra nu eller ej er ikke så afgørende,« sagde hun på et spørgsmål fra dagbladet Information.
Europas børser kvitterede imidlertid med det manglende resultat fra EU-topmødet ved at sende aktiekursene nedad.
Og heri ligger også den egentlige konflikt mellem EU-landene. Nemlig om den økonomiske politik.
Den franske socialistiske præsident, François Hollande, gik ind til topmødet med et krav om, at Frankrig skulle besætte den vigtige post som EU’s økonomikommissær. Denne kommissærs opgave er at holde medlemslandenes økonomier i ørerne og udsende advarsler om, hvornår landene var ude på en økonomisk slingrekurs.
Frankrigs ambitioner
Frankrig presser benhårdt herfor. Men Tyskland siger nej.
Og det forklarer hvorfor, at de øvrige EU-topposter som EU-præsident og EU-udenrigsminister ikke kan besættes, før der er enighed mellem Frankrig og Tyskland. De to lande som normalt udgør ’motoren’ i EU-samarbejdet.
Præsident Hollande forsøger at få sin tidligere finans- og europaminister Pierre Moscovici placeret på posten som økonomikommissær i håbet om, at det vil bremse kritikken fra Bruxelles om, at Frankrig skal gennemføre vidtgående reformer for at forblive i eurosamarbejdet. Den afgående finske økonomikommissær, Olli Rehn, har været ganske skarp herom.
Nu er det ikke sådan, at man i Berlin tror på, at der med Moscovivi i EU-Kommissionen bliver åbnet for en gavebod, hvor medlemslandene blot kan se stort på en stram finanspolitik. Moscovici er anerkendt som en erfaren politiker, der sjældent træder fejl.
Men Merkels indenrigspolitiske problem er, at hun med Moscovici står over for en næsten ’latinsk’ ledelse af Europas økonomi. Ud over franskmanden vil den bestå af den nuværende italienske chef for den Europæiske Centralbank, Mario Draghi og den kommende sandsynlige formand for eurogruppen, den spanske finansminister Luis de Guindo.
Det er lidt for indenrigspolitisk hård kost for Merkel, der er presset på højrefløjen i sit krist-demokratiske parti af det nye euro-skeptiske parrti Alternative für Deutschland, der netop er blevet valgt ind i Europa-Parlamentet.’
Tanker gøres i ferien
Selv om Draghi nærmest alene reddede euro-samarbejdet med en kort udtalelse i september 2012, om at ECB ville bruge alle kræfter for at bevare euroen, bliver han fortsat kritiseret af tyske økonomer og af den magtfulde tyske Bundesbank på grund af hans dristige pengepolitik.
Nu kommer der så til at gå en god måned, hvor Europas politikere i ferien kan gå langs strandene eller vandre oppe i bjergene – Merkel er mest til bjerge – og tænke over tingene.
Men fiaskoen på topmødet har næppe ændret på holdningen i Europa-Parlamentet, hvor man nærmest tvang EU’s stats- og regeringschefer til at acceptere føderalisten Jean- Claude Juncker som kommissionsformand.

