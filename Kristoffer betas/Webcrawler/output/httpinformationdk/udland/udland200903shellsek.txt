Shell's eksboss: 'Amerikanerne misinformeres om klima og energi'
Den øverste chef for Shell Oil Company er trådt tilbage og har lavet sin egen ngo, der skal give USA's befolkning ordentlig besked. Om bl.a. behovet for større olieproduktion og om solenergiens umodne stade
Kortsigtede klimamål er ikke vejen til succes, da man kan risikere, at processen løber baglæns, hvis befolkningen står af på grund af for hurtige prisstigninger, siger John Hofmeister til Information.


 Indtil for et år siden var han øverste chef for Shell Oil Company i USA. I dag er han stifter og leder af non-profit organisationen Citizens for Affordable Energy, der vil fremme miljøbeskyttelse, energieffektivisering, mere energi fra flere kilder og en bedre energi-infrastruktur.
"Vi er ikke en lobby-organisation. Vi er her for at uddanne og informere befolkningen," sagde John Hofmeister forleden på besøg i Danmark for at tale på Århus Universitets store klimakonference Beyond Kyoto. 
Hofmeister og hans organisation er et eksempel på det med- eller modspil, som præsident Barack Obama vil møde i sine bestræbelser på at få udformet og vedtaget en mere progressiv amerikansk klima- og energipolitik. En samtale med den tidligere Shell-boss antyder, at det ikke nødvendigvis bliver let for præsidenten.
"I USA er der tre store problemer, med hensyn til hvad folk ved: De er underinformerede, misinformerede og disinformerede," mener Hofmeister. 
Ifølge ham er klima- og energidebatten i USA "overinformeret af særinteresser, der i højere grad har ideologi end praktiske løsninger at tilbyde."
- Eksempler?
"Der er f.eks. en bevægelse i USA, som siger: Ikke flere kulbrinter om 10 år - altså kul, olie og gas. En total afvikling inden for 10 år. De vildleder og lyver over for det amerikanske folk om realiteterne. Og de gør det for at fremme deres egne politiske dagsordner.
- Hvad er det for en bevægelse?
"Jeg har glemt bevægelsens præcise navn, men de køber velproducerede landsdækkende tv-reklamer, hvor de opfordrer folk til at sende penge til støtte for deres kampagne. Det er uklart for mig, hvem der står bag," siger Hofmeister.
Information har ikke kunnet identificere en sådan bevægelse for total afvikling af fossile brændsler i energiforsyningen på 10 år. Derimod har Al Gores Alliance for Climate Protection med over to mio. medlemmer søsat projektet Repower America, der arbejder for at gøre USA's elektricitets-forsyning helt baseret på vedvarende energi på 10 år.
Mere olie, tak
John Hofmeister giver flere eksempler på, hvad han ser som misinformation af den amerikanske offentlighed.
"Der er f.eks. det synspunkt blandt mange i det demokratiske parti, at USA ikke bør udvikle nye offshore olie- og gasressourcer. De fremfører, at USA kun har tre pct. af verdens beviste reserver, hvorfor det ikke er umagen værd at løbe den miljømæssige risiko ved at udvinde det. Det er misinformation og et forsøg på at gemme sig bag den snævre definition for beviste reserver. USA har i 30 år haft et forbud mod efterforskning efter olie og gas på den ydre kontinentalsokkel, og derfor eksisterer der ingen viden om, hvad der kunne produceres."
Da olie- og benzinprisen sidste år var på sit højeste, advarede Hofmeister om risikoen for optøjer i USA's byer, fordi de dårligt stillede led under de høje priser. For lighedens og den nationale stabilitets skyld appellerede han om grønt lys for større hjemlig olie- og gasproduktion. Siden kom den økonomiske krise med faldende oliepriser.
"Når økonomien kommer i gang på ny, vil vi igen se stærkt stigende priser på olie, kul og gas. På to-tre år kan vi få oliepriser på 90-100 dollar pr. tønde, hvis væksten kommer rigtig i gang internationalt. Problemet er, at vi investerer for lidt under nedturen til at møde udfordringerne, når opturen kommer. Regeringen støtter ikke investeringer i de traditionelle kulbrinter. Tværtimod indgår der nye afgifter på kulbrinteindustrien i Obamas budget."
- Er der ikke de nye, vedvarende energikilder, der er svaret, snarere end mere olie?
"Min bekymring er, at projekterne med alternativ energi er så langt ude i fremtiden."
John Hofmeister fraråder stærkt brugen af fødevarer som majs til fremstilling af bioethanol som erstatning for benzin. Til gengæld anbefaler han el- og brændselscellebiler.
"Jeg støtter også solenergi, men der er så mange forskellige ideer om, hvilken udformning, der vil vise sig effektiv. Meget af den støtte, der i dag går til solenergi-industrien, savner ide om, hvornår det kan blive kommercielt. Solindustrien er ærligt talt stadig i sin barndom - den har ikke i dag nogen plan for sin kommercielle fremtid. Vindkraft er en bedre historie med et klarere forretningsgrundlag," mener Hofmeister.
Tjæresand OK
Frygten for amerikansk energimangel og høje priser får ham til også at anbefale udvindingen af såkaldt ukonventionel olie fra de store canadiske tjæresandsforekomster.
"Jeg ved, der er dyb bekymring i store dele af samfundet på grund af den snavsede karakter af denne virksomhed. Minedrift er beskidt, og det gælder også CO2-intensiteten ved at producere olie fra tjæresand," indrømmer Hofmeister med henvisning til, at det koster meget energi - og dermed CO2 - at hente olie ud af tjæresand. 
"Men hvad minedriften angår, må folk forstå, at Canada kræver en restaureringsplan, så der vil blive ryddet op efter driften. Når det gælder CO2, kan man f.eks. kræve anvendelse af vedvarende energi eller CO2-fri atomkraft til at udvinde olien. Gør man det, kan vi i vid udstrækning fjerne CO2-aspektet. Efter min mening er der ingen tvivl om, at samfundet behøver den olie."
Mere olie til amerikanerne betyder mere CO2. Adspurgt om der er et menneskeskabt klimaproblem, svarer John Hofmeister: "Jeg ved det ikke. Jeg ved det virkelig ikke."
"Der er en polariseret debat i USA mellem mennesker, der mener, at klimaændringerne er fup uden videnskabeligt grundlag, og folk, der mener, vi er langt hinsides the point of no return. Det er en lammende debat."
Han anbefaler at gå uden om selve klima-kontroversen og i stedet tale om det fornuftige i under alle omstændigheder at dæmpe de luftformige forureninger fra kraftværker, biler, industrier etc. Kan CO2-udfordringen gøres til en miljøopgave på linje med de mere traditionelle håndteringer af spildevand og affald, bliver det meget mindre kontroversielt, mener Hofmeister.
Drop kortsigtet CO2-mål
Det fjerner imidlertid ikke presset for en afklaring af, hvilken hjemlig CO2-reduktion USA vil gå med til som led i en ny global klima-aftale. Barack Obamas udmelding på det punkt kom før indsættelsen som præsident: USA skal stabilisere sine udledninger på 1990-niveau i 2020. Altså nul pct. reduktion. Over for det står EU's ønske om en reduktionsforpligtelse for de rige lande på 30 pct. i 2020.
- Hvad mener De om Obamas foreløbige melding?
"At nå 1990-niveauet i 2020 er meget aggressivt. Det er et presset mål, som det vil blive meget vanskeligt at nå. Jeg har det bedre med et mål, der siger 80 pct. reduktion i 2050, for det giver os mere tid. Hvis vi presser for hårdt på for at nå et mål for 2020, risikerer vi at vende vælgerne imod projektet, fordi det hurtigt vil give høje energipriser. 
- Er et mål på kort sigt ikke selve motoren, der skal presse omstillingen frem?
"Processen risikerer at komme til at løbe baglæns, hvis befolkningen står af på grund af for hurtige prisstigninger."
I den amerikanske debat, om, hvorvidt man skal bruge en CO2-afgift som redskab eller et CO2-kvotesystem efter EU-forbillede, støtter Hofmeister det sidste.
"Politikere, der lægger afgift på amerikanernes mobilitet, bliver skiftet ud," siger han og minder om, at der ikke er sket forhøjelser af benzinafgiften i USA siden 1993. Den var på sølle tre cent pr. gallon og kostede Bill Clinton flertallet i Kongressen.
Den tidligere Shell-chef ønsker ikke i dag at byde på, hvor stramt CO2-loftet skal være, hvis USA vedtager sit eget CO2-kvotesystem.


