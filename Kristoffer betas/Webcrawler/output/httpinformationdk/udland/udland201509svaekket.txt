Svækket USA tæt på at acceptere, at Assad bliver
Præsident Obamas Syrien-politik har sejlet i flere år. Nu har han ikke flere våben i sit arsenal. Derfor mødet med Putin og muligheden for en løsning på borgerkrigen, der inddrager præsident Assad
Diverse talsmænd har kaldt drøftelserne mellem Vladimir Putin og Barack Obama for ’meget ligefremme’ og ’konstruktive’.


 Næsten intet er sluppet ud om den halvanden time lange samtale, præsidenterne Barack Obama og Vladimir Putin førte mandag aften i New York. Men der er god grund til at antage, at de to ledere fik renset luften og blev enige om, at det er i begge stormagters, Mellemøstens og Europas interesse snarligt at finde en løsning på den nu fire år lange borgerkrig i Syrien. Russiske talsmænd kaldte diskussionerne »meget ligefremme«, hvilket formentlig kan tolkes i retning af, at den amerikanske leder talte dunder til Putin om krigen i Ukraine, og at omvendt den russiske leder beskyldte USA for at være ansvarlig for den ene katastrofe efter den anden i Mellemøsten, i særdeleshed i Irak og Libyen.
Amerikanske talsmænd understregede omvendt, hvor »konstruktiv« samtalen var. Dette antyder, at præsident Putin tydeliggjorde over for sin modpart, at Rusland mener det alvorligt, når det udlægger udstationeringen af 2.000 specialstyrker, snesevis af kampfly, tanks og antiluftskyts til basen i Latakia på Syriens vestkyst som et initiativ udelukkende rettet mod Islamisk Stats (IS) styrker i landet.
Obama har formentlig også modtaget garantier fra Putin om, at den nyligt indgåede aftale mellem Rusland, Iran, Irak og Syrien om at dele efterretninger om IS’ styrker i Irak og Syrien ikke er rettet mod USA. Tværtimod ser Rusland gerne, at USA slutter sig til dette samarbejde, hvilket næppe vil ske. Dog har amerikanerne sagt, at de er rede til at koordinere flyovervågningen af IS i de to lande.
Russerne skal også have bebudet, at de planlægger at fremlægge en tekst til en resolution om Syrien i Sikkerhedsrådet. Det er også et skridt i den rigtige retning. I flere år har det været umuligt at komme til enighed mellem på den ene side USA, Frankrig og Storbritannien og på den anden Rusland og Kina om en resolution, som udstikker de mulige parametre for en diplomatisk løsning på borgerkrigen.
Disse positive skridt ændrer ikke ved, at Putins beslutning om at engagere sig direkte i en løsning af konflikten i Syrien er en bitter pille at sluge for Washington, hvis ledende beslutningstagere stadig ser USA som den uundværlige magt i Mellemøsten, som i kraft af sin militære styrke stort set kan diktere udkommet af enhver konflikt.
Tab af indflydelse
Men det er en helt forældet selvopfattelse af amerikansk magt i Mellemøsten, siger den udenrigspolitiske analytiker Gordon Adams, klummeskriver for magasinet Foreign Policy.
»Kendsgerningen er, at USA gennem de seneste 10-15 år har mistet næsten al sin indflydelse i Mellemøsten. Vores eneste rigtige allierede er Israel, der er blottet for magt over sine naboer. Rusland har derimod et nært forhold til Iran, Irak og Syrien og søger at genoplive relationerne til Egypten,« konstaterer Gordon Adams.
Et tilbageblik på de seneste års omvæltende begivenheder i regionen giver et vink om, hvor drastisk USA’s tab af indflydelse i Mellemøsten har været. Sanktionerne mod Saddam Husseins regime fra slutningen af 1990’erne og frem til invasionen i 2003 kostede USA dyrt med hensyn til dets anseelse. Medier i regionen bragte den ene historie efter den anden om de humanitære lidelser, det kostede irakiske familier.
Den mislykkede besættelse af Irak fra 2003 til 2011 bestyrkede andre arabiske lande og Iran i troen på, at USA’s forsvar er inkompetent, og at USA er en papirtiger. Denne overbevisning blev forstærket af afsættelsen af Muammar Gaddafi i 2011, der har bragt kaos og stammekrig til Libyen uden opfølgning fra USA og NATO.
Herudover har magthaverne i Mellemøsten – næsten alle sammen autokrater – lært én ting. De vil gøre alt for at undgå Saddam Husseins og Gaddafis skæbne. Derfor har de strammet grebet om det civile samfund og oppositionen, især efter Det Arabiske Forår.
»End ikke Egypten kan længere anses for at være en allieret af USA,« bemærker analytikeren Gordon Adams.
Det samme gælder NATO-medlem Tyrkiet, der trods protester fra USA har støttet islamistiske terrorgrupper i Syrien og indtil for nylig har nægtet at sætte ind mod Islamisk Stat, der opererer langs den syrisk-tyrkiske grænse. USA’s eneste tilbageblivende arabiske allierede, Saudi-Arabien, har mistet tiltroen til USA efter den nylige atomaftale med Iran.
Heller ikke atomaftalen med Iran, der af tilhængere i USA beskrives som en kæmpe udenrigspolitisk succes for præsident Obama, kan tolkes som et udslag af amerikansk magt.
»Det ville aldrig have været muligt uden medvirken fra Rusland og Kina,« påpeger Adams.
Falsk præmis
Set i det perspektiv har Obamas Syrien-politik lige fra starten af borgerkrigen i 2011 været baseret på en falsk præmis – at USA og dets vestlige allierede med støtte fra sunni-arabiske lande og Tyrkiet kunne diktere en afsættelse af præsident Assad.
Assad har overlevet ved hjælp af opbakning fra Rusland, Iran og Hizbollah i Libanon samt ved en del-og-hersk-politik i Syrien, der bl.a. gav næring og plads til IS, hvilket forudsigeligt har placeret USA, Frankrig, Storbritannien og Danmark på samme side som den syriske præsident i kampen mod IS og derfor i et håbløst dilemma.
Måske den største skuffelse for sunniarabere i Syrien og andre arabiske lande er Obamas brud på et løfte om at gå til angreb på den syriske stat, hvis Assad anvendte kemiske våben. Hvis USA i september 2013 havde tilintetgjort Syriens flyvevåben, ville Assad-regimets udbombning af civilbefolkning og byer være blevet standset. Det ville have reddet titusinder af menneskeliv.
Men den amerikanske præsident tøvede, ikke mindst af frygt for Ruslands reaktion på tabet af sin vigtigste allierede i Mellemøsten.
I mellemtiden har USA søgt at træne oppositionsstyrker til en pris af 500 mio. dollar og fået en hær på 70 soldater op at stå.
»Vi må være de dårligste militærtrænere i verden,« skrev Harvard-professor Stephen Walt for nylig i en længere analyse af USA’s Syrien-politik i Foreign Policy.
»Vi brugte milliarder af dollar i Irak på at træne deres hær, som blev løbet over ende af Islamisk Stat i løbet af et par uger.«
I en så svækket magtstilling har Obama efter alt at dømme nu accepteret, at han næppe har andet valg end at handle i porten med autokraten Putin og sluge det uspiselige – at præsident Assad og hans mordere må gøres til en del af løsningen på Syriens tragedie.

