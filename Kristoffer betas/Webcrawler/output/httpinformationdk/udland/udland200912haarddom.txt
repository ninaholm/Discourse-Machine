Hård dom over ensidig dansk Tibet-erklæring
Det er en ensidig afbøjning for kinesisk pres, når Danmark sender ensidig erklæring til Kina, der undsiger tibetansk selvstændighed. Hård kritik fra eksperter
Erklæringen til Kina om, at Danmark modsætter sig tibetansk selvstændighed møder modstand fra eksperter og kommentatorer.


 Afbøjning for kinesisk pres, knæfald og pragmatisk erhvervspolitik. Eksperter og kommentatorer fælder en hård dom over onsdagens erklæring til Kina om, at Danmark modsætter sig tibetansk selvstændighed og vil overveje Kinas reaktion nøje, før vi igen byder Tibets eksilleder, Dalai Lama, indenfor.
Lektor i international politik ved Københavns Universitet, Peter Viggo Jakobsen, er ikke i tvivl.
»Selvfølgelig er det en afbøjning for kinesisk pres. Kineserne har været monstersure på os, siden Lars Løkke Rasmussen mødte Dalai Lama. Og det er ikke tilfældigt, at der ikke står noget om menneskerettigheder i den erklæring,« siger han.
Statsministeren modtog i maj Dalai Lama i embedsboligen Marienborg. Mødet blev præsenteret som 'privat', og det fik dengang både Socialdemokraterne og SF til at kritisere Løkke for ikke at stå fast over for Kina.
Alligevel står begge partier nu bag erklæringen, som skal tø det dybfrosne forhold til Kina og landets voksende marked op.
»Selvfølgelig kan man diskutere, om man burde have lavet den her. Men det er vigtigt at have et ordentligt forhold til et land som Kina. Og de indrømmelser her er rent symbolske,« sagde SF's udenrigsordfører, Holger K. Nielsen, onsdag aften.
Privat gæst
Peter Viggo Jakobsen hæfter sig også ved, at regeringen i maj præsenterede mødet som 'privat'.
»Det viser, at kineserne nu også skal bestemme, hvem statsministeren mødes med privat. Det er normalt ikke noget, andre lande bestemmer. Det svarer til at love Irans præsident, at man ville tænke sig om, næste gang man mødte Salman Rushdie. Det kunne man nok ikke se for sig,« siger han med henvisning til forfatteren, der med bogen De Sataniske Vers påkaldte sig det iranske præstestyres vrede.
Rushdie har fortsat en fatwa-dødsdom hængende over hovedet, men gæstede Danmark så sent som i foråret.
Peter Viggo Jakobsen vurderer også, at erklæringen er en pragmatisk erkendelse af, at Danmark nok ikke kan gøre den store forskel over for Tibet alligevel. Og at Løkke reagerer pragmatisk med blik for danske erhvervsinteresser - modsat hvad hans forgænger som statsminister, Anders Fogh Rasmussen, gjorde under Muhammedkrisen.
Politisk kommentator Hans Engell ser erklæringen som et knæfald for Kina.
»Det her handler ikke om menneskerettigheder eller om værdier. Det er benhård pragmatisk politik fra dansk side, siger han til TV2 News netop om Danmarks erhvervsinteresser i Kina.
Hans Engell hæfter sig også ved, at man ikke ville se en tilsvarende ensidig erklæring til noget andet land på Jorden.
Erklæringen er dog ikke en markant ændring af Danmarks Kina-politik, er flere eksperter enige om på linje med udenrigsminister Per Stig Møller (K). Alligevel er Enhedslisten og Dansk Folkeparti imod.
»Vi har ændret vores kinapolitik til, at vi ikke alene ikke godkender en eventuel tibetansk selvstændighed, men direkte modsætter os det,« siger DF's udenrigsordfører Søren Espersersen.

