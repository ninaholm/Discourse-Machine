Hvilken vej vælger Grækenland?

Mens de græske politikere forhandler om landets økonomiske fremtid, går livet sin nogenlunde vante gang i Athen.


 Grækenlands forhandlinger med EU, IMF og ECB om 55 milliarder kroner i hjælp til gengæld for reformer er gået i hårdknude. Den græske regering har som konsekvens udskiftet sine forhandlingsledere, kørt finansminister Varoufakis ud på et sidespor og lovet en ny begyndelse i de forhandlinger, der genstartes i dag. Både omverdenen, grækerne selv og regeringspartiet Syriza er dog stadig i tvivl om, hvilken politisk kurs landet skal tage. I det politiske Athen taler man om tre mulige scenarier, som foldes ud herunder.
1) Ja til reformer: 180 graders vending
Mens den græske regerings reformprogram ikke flytter sig ud af stedet, har regeringens og omverdenens retoriske udfald gjort det stadig sværere at nå til enighed. Ved seneste eurogruppe-finansministermøde blev finansminister Yanis Varoufakis f.eks. kaldt for både gambler og amatør.
Nu vil premierminister Alexis Tsipras genstarte forhandlingerne med en mere imødekommende linie, der skal gennemføres af en erfaren forhandlingsleder, mens det politiske ansvar overtages af viceudenrigsminister Euclid Tsakalotos.
»Knap tre måneder efter Syrizas valgsejr syntes regeringen ikke at være internt enige om, hvilke reformer der skal føre landet videre. Det mest sandsynlige scenarie er, at Tsipras-regeringen foretager en 180 graders vending og accepterer de fleste af de reformer, der flugter med EU’s krav,« siger redaktør og uafhængig politisk analytiker George Tzogopoulos i Athen.
De store knaster er især privatiseringer af en række havne og lufthavne, arbejdsmarkedsreformer, reform af pensionssystemet, en højere moms samt en bedre skatteopkrævning. Politiske projekter, som også den forrige regering havde store problemer med at gennemføre. Imidlertid gik Syriza-partiet til valg på at skrotte det meste af den tidligere regerings politik.
Accepterer regeringen EU-kravene, »vil det lægge et stort pres på regeringspartiet Syriza, der vil skulle sluge mange kameler. Især partiets venstrefløj,« siger George Tzogopoulos.
Han mener, at magtforholdene i Syriza-partiet er den egentlige stopklods i forhold til en snarlig afgørelse. Det bliver regeringsleder Alexis Tsipras’ største problem både at gennemtrumfe et kompromis og samtidig holde disciplinen i sit eget parti.
»Klarer han det, sejrer han dobbelt,« siger George Tzogopoulos.
2) Nej til reformer: Græsk nyvalg
Den græske regering kan strande i forsøget på at opnå en aftale med sine EU-partnere ved at forlade hidtidige synspunkter.
»Syrizas venstrefløj, der tæller cirka 30 parlamentarikere og flere ministre, kan komme til at spille så meget med musklerne, at det kan true det parlamentariske flertal og i sidste ende bringe regeringen i mindretal. Det kan enten udløse et nyvalg eller en proces, hvor regeringen skal søge et bredere mandat. Her kan det socialdemokratiske Pasok og midterpartiet To Potami frem til et nyvalg være nye partnere,« siger politisk analytiker George Tzogopoulos.
Regeringen kan under de nuværende omstændigheder også forhandle et resultat hjem, som man i grunden er utilfreds med, og derefter sætte et sådant kompromisforslag til folke­afstemning. Det har premierminister Alexis Tsipras antydet. På den måde undgår partiet at blive splittet i en parlamentsafstemning, samtidig med at Syrizas venstrefløj kan presses til at makke ret. For regeringen kan også risikere at tabe en sådan folkeafstemning, hvis et nej samtidig betyder en udtræden af eurosamarbejdet.
»Fire ud af fem grækere, også mange Syriza-vælgere, ønsker at holde fast i euroen uanset hvad. Derfor spiller regeringen højt spil, hvis den enten udskriver en folkeafstemning eller tager et nyvalg,« siger den politiske analytiker George Tzogopoulos, der dog tror, at alene truslen om folkeafstemning eller valg kan være med til at skabe disciplin internt i Syriza, så man stemmer for et forhandlingskompromis og dermed undgår et økonomisk sammenbrud.
Friske meningsmålinger viser, at halvdelen af de adspurgte mener, at hvis de græske krav ikke bliver imøde­kommet, skal regeringen alligevel forsøge at finde et kompromis med EU-partnerne.Kun 36 procent af grækerne kan forestille sig et brud med EU. 
3) Væk med gæld: Kontrolleret exit
Forlader Grækenland euroen, kan en ny valuta devalueres i forhold til euroen. På sigt vil det styrke konkurrenceevnen og give landet en ny start, siger især internationale økonomer.Græske økonomer peger derimod på, at Grækenland allerede i de forløbne fem år har devalueret internt. Uden at eksporten er steget nævneværdigt. At tage ’den forkerte medicin’ to gange vil derfor være omsonst.    
»Træder Grækenland ud af euroen og indfører sin egen valuta, der nedskrives med 30-50 procent, vil problemerne kun forværres. Landet vil være overladt til sig selv, og gælden vil stadig være i euro. De græske banker er i overhængende fare for så at kollapse og kan trække en stor del af virksomhederne med sig, da de også afskæres fra at kunne få finansiering. For Grækenland vil dette være en katastrofe,« siger Marcel Fratscher fra Deutsches Institut für Wirtschaftsforschung (DIW).
»En ukontrolleret exit fra euroen giver også massive politiske omkostninger med tab af store milliardbeløb, der vil gøre ondt i mange eurolande, hvor man skal forklare sig over for vælgerne,« siger politisk analytiker George Tzogopoulos.
Derfor spekuleres der i en kontrolleret form for statsbankerot, der holder landet inden for eurosamarbejdet. Men usikkerheden vil være massiv, og for at undgå, at bankerne tømmes for indeståender, skal der indføres kapitalkontrol, dvs. begrænsninger på, hvor meget valuta man må hæve i bankerne og føre ud af landet.»En statsbankerot kan være fristende, fordi man slipper af med sin gæld. Men et flertal af grækerne er imod, tilliden til græsk økonomi kan nå nye lavpunkter, og regeringen kan få svært ved at fortsætte. Det er en meget stor risiko at løbe,« siger George Tzogopoulos.     

