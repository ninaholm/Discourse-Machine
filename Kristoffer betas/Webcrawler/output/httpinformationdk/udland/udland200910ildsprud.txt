Ildsprudlende udspil på vej fra Palin
Sarah Palin udgiver sine memoirer op til julesalget, men er allerede nummer et på bestsellerlisterne over forudbestilte bøger i USA. Hendes medforfatter er den missionerende evangeliske propagandist og skribent, Lynn Vincent
Sarah Palin har fået hjælp til sin nye bog fra forfatteren Vincent Lynn, der bl.a. mener at kunne argumentere for, at Det Demokratiske Parti er
 'pro-gangster'.


 WASHINGTON - Sarah Palins forlag, HarperCollins, annoncerede i starten af denne uge, at den fortsat vildt populære republikanske politiker, vil udgive sine memoirer den 17. november i år.
Titlen er Going Rogue: An American Life og bliver på 400 sider.
Rogue er et svært oversætteligt ord, men kan betyde alt fra en gavtyv til en svindler eller skurk. Titlen slår således fiffigt på den tidligere guvernørs profil som enten en uberegnelig type, eller en heroisk og sjælden individualistisk politiker med høj integritet. Titlen stammer fra en meget omtalt artikel af John Dickerson fra Slate.com, om Palin under sidste års valgkamp, hvor journalisten stillede spørgsmål ved, om vicepræsidentkandidaten mon var »going rogue« altså havde sin egen dagsorden separat fra John McCain, som hun i teorien burde have været enig med, men som hun på det tidspunkt lod til at være nærmest uenig med på flere områder.
Fortsat populær
Uanset, hvordan man ser på Palin - og alle ser et eller andet, meget få er ligeglade - så sætter hun livlige diskussioner i gang overalt. Hun er fortsat helt overordentligt populær på sit partis højrefløj, der drømmer om at se hende i Det Hvide Hus i 2012. Og hun er tilsvarende rasende upopulær ikke bare i det demokratiske parti, men på hele den betydelige vildtvoksende amerikanske venstrefløj samt hos de moderate republikanere, der i øvrigt ikke er særligt højtråbende for tiden.
Den kommende bog har allerede slået alle rekorder hvad angår forudbestilte eksemplarer både på amazon.com og på den store boghandlerkæde, Barnes & Nobles bestsellerliste. Første oplag er sat til beskedne 1.5 millioner bøger, samme oplag som True Compass just afdøde Edward Kennedys erindringer.
Kriminelle gangstere
Palin har fået hjælp til bogen fra den kendte evangelisk-kristne forfatter, den 47-årige Lynn Vincent, hvis politiske profil må siges at passe som fod i hose til Palins.
Vincent er en stoisk konservativ og har en resolut anti-Washington-profil. Hun har i årevis ført kampagne mod især homoseksualitet og abort og har skrevet adskillige bøger bl.a. Donkey Cons, der giver 'den sande historie om Det Demokratiske Parti.' Partiet er »pro-gangster« og bygger på »kriminalitet, forræderi og korruption,« hedder det.
Hun har også været redaktør på det kristent-evangeliske World Magazine, hvor hun har beskrevet Barack Obama som »det sorte folkemords mindretals-overlever« (ren reference til abortdebatten.)
Ingen har endnu set uddrag af bogen, men alle forventer en ildsprudlende og partisk bandbulle; »det er dem, der sælger bedst«, som politico.com skrev onsdag i en kommentar.
Hverken forlaget eller Palins talsmand har været til rådighed for kommentarer om bogen eller medforfatteren Vincent, der til daglig residerer i solrige San Diego.


