Obama fik en trøstepræmie dagen derpå
Hillary Clinton kan ånde lettet op efter sin sejr i New Hampshire. Men indsigelserne mod hendes kandidatur fejes næppe bort af triumfen. Og republikanernes Mitt Romney må kæmpe for sit politiske liv næste tirsdag
Især kvindelige demokratiske vælgere besluttede sig i sidste øjeblik for at støtte Clinton fremfor Obama.


 BOSTON - Hillary Clintons overraskende sejr i New Hampshires primærvalg tirsdag reddede hende på afgrundens rand og giver hendes kandidatur en ny chance for at vinde kampen om at blive Det Demokratiske Partis præsidentkandidat.
Den demokratiske senator kunne imidlertid ikke tillade sig at hvile på laurbærrene. 
I går erklærede det landsdækkende fagforbund af hotel- og restaurationsarbejdere, Unite Here!, og den lokale afdeling af servicearbejdernes forbund, SEIU, i Nevada deres opbakning til senator Obamas kandidatur.
Det til trods for Clintons sejr og en hidtil solid støtte fra andre forbund i den amerikanske fagbevægelse.
Nevada afholder sit partivalg 19. januar, og som i Iowa kan evnen til at organisere blive afgørende for udfaldet. De to fagforeninger, som støtter Obama, står stærkt i delstaten og især i Las Vegas. 
Tidspunktet for offentliggørelsen af fagforeningernes støtte til Obama var ikke tilfældig. Meddelelsen lagde lidt af et røgslør over Clintons smalle valgsejr i en stat, der ligesom Arkansas og New York er hjemmebane for Clinton-parret. De to politikere har altid været meget populære i New Hampshire. Obama er et nyt ansigt.
Hillarys valgbarhed
Men måske sætter fagforeningernes velsignelse af Obama fingeren på Hillary Clintons største svaghed som præsidentkandidat. 
"Vi vælger Obama, fordi han kan vinde i november," erklærede Vicky Hedderman, forkvinde for SEIU's lokale afdeling i Nevada. Unite Here! brugte samme argument.
Men Clinton vandt i New Hampshire med 39 pct. af stemmerne. Og flere demokratiske vælgere i staten mener, hun er bedre forberedt til at overtage præsidentembedet, end Obama er. 
Men 46 pct. vælgerne i New Hampshire mener, at Obama har den største chance for at slå en republikansk præsidentkandidat. Kun 36 pct. af vælgerne mener, Clinton har den største chance for sejr.
Det vil heller ikke undgå valgeksperters, donorers og mediers opmærksomhed, at Obama tiltrak langt flere unge og partiuafhængige stemmer end Clinton, som fik flest stemmer fra de demokratiske kernevælgere. Førstnævnte kan udgøre forskellen mellem sejr og nederlag ved præsidentvalget i november.
Omvendt demonstrerer resultatet i New Hampshire, at en del demokratiske vælgere endnu ikke er rede til at omfavne Obamas kandidatur. Han er for ubeskrevet et blad. Vælgerne vil vide mere om ham. Det kan være én af flere grunde til, at meningsmålingerne gik så galt i byen med prognosen om, at Obamas sejrsmargin ville blive over 10 procentpoint. 
Ifølge exit polls syntes 80 pct. af de demokratiske vælgere godt om Obama - igen flere end Clinton. Men nogle af dem ombestemte sig i sidste øjeblik eller på valgstedet. Den slags kan ikke registreres af meningsmålingsinstitutterne. Især kvinder skiftede mening, hvilket kan være udtryk for en sympatitilkendegivelse over for Hillary Clinton, der mandag var på grådens rand i en café i havnebyen Portsmouth.
Mens den demokratiske dyst nu synes formindsket til to kandidater - John Edwards og Bill Richardson fortsætter uden at have en reel chance for at vinde nomineringen - er der stadig mindst fire kandidater tilbage i den republikanske lejr.
John McCains sejr i New Hampshire minder virkelig - som han selv sagde - om genrejsningen af Lazarus. Den republikanske senator lagde ud som favorit sidste vinter. Men han begik favoritkandidatens klassiske fejl i amerikansk præsidentpolitik: At iklæde sig usårlighedens kåbe.
Romneys sidste chance
I stedet for at være sig selv og engagere vælgerne direkte, holdt rådgiverne McCain på afstand af dem. Hans støtte til eskaleringen af USA's militære engagement i Irak og hans liberale indvandringspolitik gjorde ham yderligere upopulær blandt republikanske vælgere. Det gav en åbning til rivalerne. I løbet af sommeren styrtdykkede McCain i meningsmålingerne og måtte sætte sin kampagne på vågeblus. Hans kampagnebus blev udskiftet med en brugt bus, og de fleste medarbejdere afskedigede.
Men McCain er et kendt blad i New Hampshire, hvor han slog George W. Bush i 2000. Sidste efterår fokuserede han næsten alle sine kræfter på valgmøder i staten og genfandt sin tidligere åbne, kontrære og uafhængige personlige stil, der gør ham til en afholdt skikkelse.
Den største taber i New Hampshire var Mitt Romney, der har et sommerhus i staten og tjente fire år som guvernør i den større nabostat Massachusetts. Han kan nu knytte et sidste håb til republikanernes primærvalg næste tirsdag i midtveststaten Michigan, hvor han voksede op, og hvor hans far var guvernør. En sejr til McCain i Michigan - hvor Mike Huckabee formentlig vil tiltrække kristne evangeliske stemmer - kan amputere Romneys kampagne.
Den tidligere Arkansas-guvernør er stadig konkurrencedygtig. Huckabee ligger godt i meningsmålinger i South Carolina og Florida, som stemmer henholdsvis 19 og 29. januar. Tidligere New York-borgmester Rudy Giuliani er heller ikke færdig, selv om han scorede lavt i Iowa og New Hampshire og vil tabe i Michigan og South Carolina. Han håber på sejr i Florida.


