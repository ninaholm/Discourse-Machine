'Vær venligst varsom med disse fundamentalister'
I Danmark eksisterer et miljø af indiske hinduer, som bekender sig til hindunationalisme - en verdensomspændende fascistisk ideologi. Danske myndigheder interesserer sig ikke for fænomenet, men dansk-inderen Parveen Chawla forsøger at råbe dem op trods trusler


 Han letter røret på dørtelefonen i sin lejlighed og siger hallo, men overrumples af svaret i den anden ende:
»Vi er kommet for at skære halsen over på dig. Kom ned! Din hund, vi lader dig aldrig mere i fred, kom ned!,« gengiver dansk-inderen Parveen Chawla. Han fortæller Information om en af de mange trusler, han har oplevet de seneste år.
Parveen Chawla var bange og lagde røret på den dag, selv om de blev ved med at kime og banke på døren. Det er bare en episode ud af mange i den årelange periode, hvor har han levet med chikane. Mænd, der ikke vil opgive deres navne, har ringet, og de har bedt ham om at stoppe sin kritik af aktiviteterne i et hindutempel i Skovlunde.
»Jeg fik næsten et trusselsbrev hver måned - næsten som et månedligt nyhedsbrev. Jeg har ikke gemt dem alle sammen, for jeg vil ikke have dem liggende,  så ungerne kan sidde og  læse dem,« siger Parveen Chawla. Truslerne kommer ifølge ham selv fra en gruppe københavnske hindunationalister, der gennem mange år har koncentreret deres virke omkring templet Bharatiya Mandir, der sværger til en særlig form for hinduisme knyttet til højreekstreme organisationer i Indien.
Hindurent Indien
Information beskrev i lørdags, hvordan en kulturelt orienteret hindunational organisation, Hindu Swayamsevak Sangh, findes i Danmark og netop har arrangeret en større konference for hinduer fra resten af Europa, og sidste år udkom et historisk studie af Bharatiya Mandir-templet og miljøet omkring det, som Parveen Chawla også refererer til.
Her afslører antropologerne Stig Toft Madsen og Kenneth Bo Nielsen, at hindunationalister vedholdende har forsøgt at mobilisere det danske miljø fra 80'erne til 2006. Den primære gruppe indere kom til Danmark i 70'erne, hvor tilslutningen i Indien til den såkaldte Sangh Parivar-bevægelse samtidig blomstrede. Sangh Parviar er paraplybetegnelsen for et hav af hindunationale organisationer, hvis tanker har rødder i 1900-tallets hinduistiske reformbevægelser i Indien og visionen om et hindu-rent Indien, hvor muslimer, kristne og jøder skal underlægge sig hindutva - den verdensomspændende hinduisme. Tankegodset tager udgangspunkt i, at Indien inklusive Pakistan, Nepal, Bangladesh og dele af det østlige Afghanistan i fordumstid var én hindunation, som er blevet truet og delvist overtaget af kristne og muslimer. I 1992 blev hinduekstremisterne verdenskendte, da de rev moskéen Babri i den hellige by Ayodhya ned. Det førte til blodige konfrontationer mellem hinduer og muslimer. Før det var hinduisme »bare guruer og The Beatles«, men så kommer der fokus på nogle af de mere dystre afarter af hinduismen, forklarer ekspert i Sydasien og doktor phil fra Lunds Universitet. Stig Toft Madsen. I 2002 stjal hindunationalisterne igen verdenspressens overskrifter, da flere end 2.000 muslimer på brutal vis blev dræbt, og i 2008 blev et par hundrede kristne myrdet, mens 50.000 blev drevet på flugt i delstaten Orissa. Det står som det værste angreb på kristne, siden Indien blev uafhængigt.
Det er den bevægelse, Parveen Chawla i Danmark frygter, fordi han mener, at herboende indere har kontakt til dem i Indien.
Whistleblower
Han har organiseret underskriftsindsamlinger, ytret sig kontinuerligt på en hindu-radiostation, har talt med forskere, søgt aktindsigter og henvendt sig til politiet og politikere. Derfor er han blevet upopulær i den hinduekstreme del af miljøet.
Parveen Chawla forklarer, at han også er blevet ringet op af en mand fra en militant, indisk ungdomsorganisation:
»Han sagde til mig: 'Jeg er medlem af Bajrang Dal. Vi vil gøre det af med dig'.«
Parveen Chawla finder nogle breve frem, som han har modtaget med posten sidste år. De er på engelsk, men i øvrigt uden identificerbare afsendere. Hans voksne søn har også modtaget et. Begge breve indeholder kryptiske advarsler. Nogen vil 'hælde syre på dit ansigt for at plette hele din personlighed og skade dit pletfrie omdømme ... Vær venligst varsom med disse fundamentalister ...,' står der blandt andet.
Indisk kontakt
Bevægelsen er verdensomspændende, men i flere andre europæiske lande og USA er miljøet større, mere indflydelsesrigt og en vigtig finansieringskilde for de indiske organisationer. Danske hindunationalister er formentlig en meget lille gruppe, men har også tilknytning til politikerne i Indien. Den internationale, hindunationale organisation VHP findes i Danmark og har mere end navnet tilfælles med VHP Indien, der er anklaget for direkte at stå bag planlægningen og udførelsen af massakren i 2002. Forbindelsen mellem de danske og indiske hindunationalister kommer frem, da Information besøger VHP Indiens vicepræsident, Giriraj Kishore, i millionbyen Delhi. Han blev for nogle år siden kendt for at ville erklære krig mod Pakistan, som i hans optik rettelig tilhører Indien. Han fortæller stolt til Information, at han har været i Danmark to gange og også kender danske VHP'ere.
Han udleverer både fastnet- og et mobilnummer på dansk-inderen Ramesh Kumar Maudgil, der er VHP-præsident i Danmark og en mand, der også fylder meget i Stig Toft Madsen og Kenneth Bo Nielsens tidsskriftsartikel 'Den politiske kultur for fraktionsdannelse blandt hindunationalister i Danmark', fordi Maudgil fra begyndelsen har været en af de ledende skikkelser i interne konflikter omkring templet.
Han opholder sig i Indien for tiden, men er stadig formand for VHP i Danmark.
»Mit forhold til Giriraj Kishore er godt, og vi har et broderskab (til RSS, red.), men sommetider er vi ikke enige i deres aktiviteter,« svarer Ramesh Kumar Maudgil på spørgsmålet om, hvordan han forholder sig til, at søsterorganisationerne i Indien er anklaget for at stå bag racistisk motiveret vold. Da Information søger svar på, hvordan han legitimerer de betændte relationer til Indien, svarer han først, at organisationerne rigtig nok stod bag massakrerne på muslimer, men at der ikke er noget problem i det. Senere afviser han, at organiserede hindunationalister har haft noget at gøre med voldshandlingerne: »Jeg er ikke enig i kritikken, og vi har en god relation til alle. Men hvis muslimer er imod hinduer, er vi også imod dem,« siger han.
Harmløse indere
At der samles danske penge ind til aktiviteter i Indien, afviser VHP-formanden. Det er der ellers tradition for, at hindunationalistiske grupperinger i Vesten gør, og Parveen Chawla tror, at det finder sted. Ved religiøse arrangementer er der samlet anseelige summer ind i Danmark, forklarer han og mener, at nogle af pengene er gået til betændte projekter i Indien, men erkender også, at det kan være svært at bevise.
Parveen Chawla har sendt de fleste af sine trusselsbreve til politiet, som også flere gange har været tilkaldt templet i forbindelse med konflikter. I rapporten om miljøet påpeger forskerne, hvordan der alligevel har været tankevækkende tavshed fra myndighedernes side. Forklaringen kan være, at hinduer ofte fremstilles som harmløse, uskyldige og grænsende til det lidt latterlige. Derfor har der måske været et tendens til ikke at tage dem så alvorligt, forklarer Stig Toft Madsen og tilføjer, at det giver de små miljøer gode vilkår for at dyrke deres egen kultur.
»På en eller anden måde føler jeg, at det er min pligt at stå frem med de her ting. Jeg kan ikke bare have den viden og så blive siddende. Min opfattelse af nogle hinduer i Danmark har ændret sig meget, siden det gik op for mig, hvem de er,« siger Parveen Chawla.


