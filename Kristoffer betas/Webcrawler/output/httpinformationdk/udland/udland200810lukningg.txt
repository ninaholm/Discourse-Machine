Lukning af Guantánamo kan stille fanger værre
Begge præsidentkandidater lover at lukke Guantánamo-lejren, men flere frygter, at fangerne blot vil blive endnu dårligere stillet



 Både John McCain og Barack Obama har siden primærvalgene aktivt argumenteret for at nedlægge Guantánamo, hvor op mod 270 fanger fortsat er indespærret uden dom.
Men selvom man skulle tro, at præsidentkandidaternes løfter om en lukning vækker optimisme blandt menneskerettighedsorganisationer, udtrykker flere bekymring. De frygter, at en ny præsident blot vil finde andre måder at sikre en fortsat tilbageholdelse af fangerne. 
"Lige meget hvad en præsident siger, vil han være rædselslagen for at komme til at lade en terrorist gå," siger Anne Marie Brennan, der leder afdelingen for nationale og internationale menneskerettigheder hos Amnesty International i USA. 
Organisationen advarede i sidste uge i et indlæg i New York Times om ikke at fortsætte tilbageholdelserne under en ny præsident.
"Både senator John McCain og Barack Obama har sagt, at de vil lukke Guantánamo. Men de må ikke bare overføre krænkelserne til andre steder," skrev generalsekretæren for Amnesty International i USA, Larry Cox.
Også FN's udsendte for menneskerettigheder i kampen mod terrorisme, Martin Scheinin, advarede i sidste uge "på det stærkeste imod" at erstatte Guantánamo med "en ny lov, der efter så mange år fortsat vil tillade tilbageholdelse". 
Udenlandske fængsler
Det er særligt de indsatte, som USA ikke har beviser nok imod til at få dømt, men som de samtidig ikke tør slippe fri, der udgør et problem. 
Ingen af præsidentkandidaterne har endnu varslet, hvordan de præcist vil tage sig af de mest spidsfindige juridiske forhindringer i forbindelse med en lukning af basen, og derfor forudser flere, at en eventuelt lukning vil komme til at tage tid, hvis det overhovedet kan lade sig gøre.
Clare Algar er generalsekretær for organisationen Reprieve i Storbritannien, der repræsenterer flere af fangerne på Guantánamo. Hun tror, at både de fanger, som den amerikanske regering vil føre retssager imod, og dem, som de ikke tør frigive trods manglende beviser, blot vil blive overført til fængsler i eller uden for USA. 
"Man kan enten forestille sig, at fangerne vil blive overført til amerikanske fængsler, eller at de vil blive sendt til Bagramfængslet i Afghanistan eller et fængsel i Irak. I så fald vil det gøre repræsentationen af vores klienter væsentlig sværere," forudser hun. 
Den fremstilling ser lektor i amerikansk udenrigs- og sikkerhedspolitik ved Københavns Universitet Anders Wivel også som et muligt scenarium.
"Man kan godt frygte, at nogle af disse fanger ved en lukning af Guantánamo vil blive overført til fængsler rundt om i verden, hvor de reelt vil værre stillet end på Guantánamo, fordi der ikke er den samme parlamentariske kontrol eller det samme antal medier til stede," siger han, men understreger, at både McCain og Obama vil gå langt for at genoprette det dårlige ry, USA har fået i internationale sammenhænge.
"En ny amerikansk præsident vil, hvad enten det er McCain eller Obama, formentlig føre benhård magtpolitik i en fløjlshandske."
Hverken Anne Marie Brennan eller Clare Algar har dog fuld tiltro til, at en ny præsident overhovedet vil nå så langt som til en lukning af Guantánamo.
"Det bliver meget svært at lukke Guantánamo. Jeg tror, det er mere sandsynligt, at det vil forblive åbent, så de fortsat kan holde fangerne der," siger Clare Algare.


