Dansker nær Tibet: Politiet er alle vegne
Protesterne i Tibet har bredt sig til dele af Kina, hvor der bor tibetanske mindretal. Stemningen virker meget anspændt, fortæller dansk fotograf i området


 Det ligner en by i undtagelsestilstand. 
Sådan beskriver en dansk fotograf situationen i byen Tongren i den nordvestkinesiske Qinghai-provins, der grænser op til Tibet. Den lille by har et tibetansk mindretal, og allerede tilbage i sidste måned var der voldelige sammenstød mellem tibetanerne og myndighederne, hvor 200 personer angiveligt blev anholdt.  
Spændingerne er kun blevet forstærkede, efter at voldelige optøjer fredag startede i Tibets hovedby Lhasa og siden har bredt sig til Sichuan, Gansu og Qinghai, tre nærliggende kinesiske provinser med tibetanske mindretal.     
Fotografen Mads Nissen, som er udsendt af det amerikanske magasin Newsweek for at dække optøjerne, ankom til byen Tongren søndag aften.
 - Vi ser ingen protester eller optøjer, men meget politi, siger han over en skrattende telefonlinje, da Ritzau fanger ham sidst på eftermiddagen kinesisk tid. 
Bag ham kan man høre koret af en gruppe munke, der er i færd med at bede. Han står ved et af byens klostre og fortæller, at hele byen er belejret med politi iført hjelme, skjolde og tåregaspatroner. Der er også militært politi iklædt camouflagetøj til stede. Politiet patruljerer rundt på gaderne og har oprettet flere checkpoints. Samtidig forsøger myndighederne at holde udlændinge bort fra området. 
Det lykkedes Mads Nissen at komme ind i byen ved at dække sig til, så vagterne ikke kunne se, hvor han var fra.
 - Stemningen virker meget anspændt, siger han og forklarer, at munkene ikke må gå ud mere end to personer sammen. De må ikke udføre deres normale religiøse ritualer som at brænde røgelsespinde af. Men de fortsætter med at hænge billeder af deres åndelige leder Dalai Lama op. 
Og en gruppe munke trodsede søndag forbuddet ved at gå op på en bakke for at brænde røgelsespinde af.
 - Det virker som om, der foregår en styrkeprøve mellem dem og myndighederne i øjeblikket, vurderer Mads Nissen. Det er også umuligt for udlændinge at komme ind i byen Xiahe i naboprovinsen Gansu på grund af omfattende politiblokader på vejene. Her ligger et af de vigtigste tibetanske templer uden for Tibet, og her har der været optøjer de seneste dage.
Ritzau har prøvet at komme i kontakt med personer i Xiahe, men det er svært at få oplysninger ud fra området.
 - At tale med jer er det samme som at sætte mit liv på spil, siger en mand fra et af Xiahes hoteller, før han smækker røret på.
Fra et hospital fortæller en anden mand, at skolerne er lukket, og at der har været bevæbnede betjente på gaderne det sidste par dage. En lokal turistguide fortæller, at situationen er meget kaotisk, og at ingen i hendes familie har forladt hjemmet siden lørdag. I Lhasa, Tibets hovedby, fortæller en mand fra et lokalt hotel, at man nu kan bevæge sig udenfor, og at situationen er under kontrol. 
Ifølge avisen Washington Post gennemsøger det kinesiske politi huse i Lhasa for at finde de personer, som har deltaget i optøjerne, og som endnu ikke har meldt sig selv.
