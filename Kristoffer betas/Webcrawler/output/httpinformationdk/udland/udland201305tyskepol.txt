Tyske politikere vil hjælpe afghanske tolke
Den tyske regering bør løsne op i holdningen til asyl til afghanske tolke, kræver en voksende skare af forsvarspolitikere, der kræver en mere generøs politik. Men holdningen strider stærkt imod ønsker fra den afghanske regering


 
	I Tyskland lyder der i øjeblikket hård intern kritik af det tyske indenrigsministeriums hidtidige retningslinjer for asyl til afghanske ansatte i det tyske forbundsværn. En række forsvarspolitikere fra både opposition og regeringspartier appellerer nu til den tyske indenrigsminister Hans-Peter Friedrich (CSU) om en mere generøs asylpolitik.

	»Jeg kan og vil ikke leve med den forestilling, at mennesker i Afghanistan bliver afpresset eller dræbt blot fordi, de har arbejdet for os«, siger Elke Hoff, sikkerhedspolitisk ordfører for regeringspartiet FDP, til Frankfurter Allgemeine Sonntagszeitung. »Der må under ingen omstændigheder opstå det indtryk, at vi lader vores egne folk i stikken«, siger Ernst-Reinhard Beck, forsvarspolitisk ordfører for CDU.

	»Det drejer sig ikke kun om tolkene, der trods alt er et relativt begrænset antal. Diskussionen handler meget om tolkene, fordi det er dem, der hænger fast, men der er masser af andre lokale kræfter, der også er udsat for stor risiko ved en tilbagetrækning og kan havne i problemer med Taleban«, siger Afghanistan-eksperten Conrad Schetter, Bonn International Center of Conversion.

	Strider mod afghanske ønsker

	De tyske røster om en mere generøs asylpolitik over for afghanske tolke, strider imidlertid direkte mod ønsker fra den afghanske regering. I et notat fra januar, som magasinet Spiegel for første gang omtalte i slutningen af april, protesterer Karzai mod Tysklands planer om give asyl til lokalt-ansatte afghanere i ISAF-tjeneste: Asyl til tolke og andre hjælpekræfter vil føre til hjerneflugt og dermed underminere landets chancer for en hurtigst mulig genopbygning.

	I notatet anfører Karzai, at opfordringen gælder samtlige NATO-lande, der har benyttet sig af afghanske hjælpekræfter. Asyl til tolkene vil »svække det afghanske folks moral.« I et andet notat anfører den afghanske regering, at tilbud om asyl vil føre til »angst, uro og bekymring« i den afghanske befolkning.

	Afghanistan-eksperten Conrad Schetter mener, at Karzais udmeldinger er forståelige.

	»Tolkene er naturligvis vigtige for genopbygningen. Det er dem, der har gået på universitetet og kan tale fremmedsprog. De kan også anvendes til andre formål end oversættelse. Til forvaltning og lignende. Det er klart, at det er svært at finde mennesker, der kan arbejde i regeringsinstitutioner.«

	Trods protesterne fra den afghanske regering betoner den tyske forsvarsminister, Thomas de Maizière, dog stadig, at Tyskland ikke har tænkt sig overlade tidligere hjælpekræfter til en uvis skæbne efter den planlagte NATO-tilbagetrækning fra Afghanistan i 2014.

	»Hvis de virkelig er i fare, fordi de har samarbejdet med os, vil vi hjælpe dem«, sagde de Maizière mandag til mediegruppen WAZ.

	Søndag svarede den tyske indenrigsminister Hans-Peter Friedrich (CSU) på en del af kritikken fra de tyske forsvarsordførere.

	»Folk, der har hjulpet os, og som derfor nu er truet, kommer selvfølgelig til Tyskland«, sagde Friedrich i et interview med radiostationen Deutschlandfunk uden dog at svare på, hvornår der vil falde afgørelse i de verserende asylsager. Ifølge Frankfurter Allgemeine har 27 afghanere indtil videre officielt anmodet om asyl. Indtil videre har ingen afghanske tolke fået asyl i Tyskland.

	Hemmeligholdt katalog

	Ansøgningsprocedurerne kritiseres af en række tyske forsvarsordførere, der er stærkt utilfredse med hemmeligholdelsen af indenrigsministeriets foreløbige ”;kriteriekatalog”;, der anvendes ved asylsagerne. Ifølge Frankfurter Allgemeine Sonntagszeitung, der har set det pågældende kriteriekatalog, skal lokalansatte afghanere, der ønsker asyl i Tyskland, bevise at der eksisterer konkrete trusler mod deres person. Henvisninger til den konkrete sikkerhedssituation betragtes ikke som udslagsgivende.

	Elke Hoff, forsvarspolitisk ordfører fra FDP, kritiserer, at katalogkriteriet har været stemplet som hemmeligt. »Som folkevalgt kan jeg ikke acceptere den slags hemmelighedskræmmeri«, siger Elke Hoff, der kræver, at livstruede afghanere og deres familier kan få en »ubureaukratisk optagelse« i Tyskland.

	Conrad Schetter tolker delvist den politiske kritik af de hidtidige ansøgningsregler som et udslag af den fortløbende valgkamp i Tyskland, der går til valg til efteråret.

	»Tyske politikere ønsker at signalere, at de bekymrer sig om den langsigtede udvikling i Afghanistan. Om det rent faktisk vil gå sådan efter valget, er et andet spørgsmål.«

