FARC tæt på det endelige nederlag
Med likvideringen af FARC's øverste leder, Alfonso Cano, har Latinamerikas ældste guerillagruppe mistet sit ideologiske fyrtårn. Nye ledere står klar i kulissen, men bevægelsen vurderes tæt på opløsning
Alfonso Cano var hverken militærstrateg eller ekspert i guerillakamp, men han var ansvarlig for FARC's ideologiske dagsorden.


 En tidlig morgen for 30 år siden forlod antropologen Alfonso Cano sit hjem, sin kone og sin søn. Opsat på at føre væbnet kamp mod den colombianske stat vendte han ryggen til en tilværelse blandt Bogotas højere mellemklasse og sluttede sig til den hastigt voksende revolutionsbevægelse kendt som Fuerzas Armadas Revolucionarias de Colombia, FARC.
I 2008 nåede Alfonso Cano karrierens højdepunkt, da han tog over som øverste chef for FARC. Og fredag eftermiddag lokal tid sluttede så eventyret for Alfonso Cano, hvis borgerlige navn er Guillermo León Sáenz Vargas.
Efter mere end to års intens menneskejagt blev FARC-lederen likvideret af colombianske specialstyrker i operation Odysseus, der oprindeligt blev sat i gang kort efter Canos udnævnelse til leder i 2008.
Dengang var Colombias nuværende præsident, Juan Manuel Santos, forsvarsminister i den tidligere regering under Alvaro Uribe, men det blev som præsident, at Juan Manuel Santos kunne afslutte operationen. Det gjorde han med en utvetydig opfordring til FARC's medlemmer om at forlade organisationen for ikke at ende »i enten fængsel eller under en gravsten«.
Og mens præsident Juan Manuel Santos kalder likvideringen af Alfonso Cano »historiens største nederlag« for FARC, peger andre på, at med Alfonso Canos død er en fredelig løsning på den mere end 47 år lange væbnede konflikt mere usandsynlig end nogensinde.
»Dette slag betyder, at FARC samtidig mister en leder, der havde mere fokus på det politiske. Han var organisationens største fortaler for dialog og forhandling,« siger den colombianske senator og oppositionspolitiker Iván Cepeda.
Filosoffen Cano
For Alfonso Cano var i udgangspunktet mere politisk engageret end de fleste andre i FARC. I det colombianske dagblad El Tiempo har tidligere kollegaer beskrevet Alfonso Cano som både kvindebedårer, slagsbror og meget temperamentsfuld, og venner fra Colombias kommunistiske ungdom, JUCO, hvor Alfonso Cano var aktiv, beskriver ham som en, »der var dedikeret til væbnet kamp«.
Men også i FARC's rækker skilte han sig ud. For i modsætning til de fleste i FARC's absolutte top var Alfonso Cano højt uddannet, og han blev hurtigt 'elev' hos Jacobo Arenas, der som en af FARC's grundlæggere også var bevægelsens første politiske chef. Da Jacobo Arenas døde af kræft i 1990, lå det derfor i kortene, at Alfonso Cano skulle være FARC's nye chefideolog eller »terrorismens filosof«, som den nuværende præsident, Juan Manuel Santos, kaldte ham.
I en rapport fra det colombianske militærs efterretningstjeneste, D-2, vurderes Alfonso Cano da også som FARC's ideologiske fyrtårn:
»Cano var hverken militærstrateg eller ekspert i guerillakamp. Hans mission var derimod at opretholde FARC's doktrin blandt bevægelsens militante og konstant minde dem om faren udefra. (...) Alfonso Cano var ansvarlig for FARC's ideologiske dagsorden og herunder rekruttering af unge soldater i en organisation, der lige nu gennemlever den største militære og politiske krise i sin historie.«
Hvorfor FARC
I et interview med det spanske dagblad Diario Publico i juli forsøgte Alfonso Cano at forsvare det ideologiske grundlag for FARC, men gjorde det samtidig klart, at en forhandlet fredsløsning var et mål i sig selv. Og i august i år publicerede FARC-lederen en video, hvor han proklamerede, at »dialog er vejen«. Alligevel blev der under Alfonso Canos lederskab aldrig gjort nogen reelle forsøg på at mødes med den colombianske regering.
I samtalen med det spanske dagblad, der er et af de sjældne interviews med oprørslederen, redegjorde Alfonso Cano samtidig for, at FARC ikke er afhængig af penge for narkotrafik, selv om organisationen ved flere lejligheder er sat i forbindelse med både dyrkning, transport og salg af kokain. FARC-lederen fortalte derimod, at FARC's økonomi afhænger af internationale donationer og krigsskatter.
Både narkotrafik, men særligt også de mange kidnapninger af civile, brugen af antipersonelminer og terror mod lokalbefolkningen har i offentlighedens øjne belastet FARC. Men Alfonso Cano — som alle andre i FARC — insisterede på, at ofre for kidnapninger er simple krigsfanger.
Ringe udsigt til fred
Ifølge Fernando Giraldo, der er professor ved Universidad Javeriana i Bogotá, kan Alfonso Canos død få alvorlige konsekvenser for FARC. Han mener, at FARC kommer til at opleve, at flere deserterer og en generelt faldende moral.
Det samme mener Vólmar Pérez, der er offentlig forsvarer for den colombianske stat.
»Det er et meget hårdt slag for FARC, som sandsynligvis vil underminere medlemmernes moral,« vurderer Vólmar Pérez, der opfordrer FARC-medlemmerne til at lade sig integrere i det colombianske samfund.
Fernando Giraldo peger samtidig på, at med de mulige kandidater til posten som FARC's øverste leder ser det ikke lovende ud i forhold til fremtidige forhandlinger mellem FARC og Colombias stat.
»Hvis den nye leder findes ude på FARC's ideologiske fløj, for eksempel Luciano Marín Arango (alias Iván Márquez) eller Rodrigo Londoño-Echeverry (alias Timochenko), så er FARC muligvis villige til at forhandle. Men hvis den nye leder bliver Milton de Jesús Redondo (alias Joaquín Gómez), den nuværende chef for FARC's sydlige blok, vil vi derimod se en stigning i antallet af angreb på civile og myndigheder,« siger Fernando Giraldo.

