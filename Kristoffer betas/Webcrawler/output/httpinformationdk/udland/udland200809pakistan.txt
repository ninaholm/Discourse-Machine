Pakistan har fået sin egen 11. september
Angrebet på Hotel Marriott udfordrer pakistanernes opfattelse af terrorkrigen som et amerikansk projekt
Uanset om bomben på Marriott-hotellet var rettet mod udlændinge eller mod den pakistanske ledelse, er reaktionen i Pakistan, at terror-angrebet i vid udstrækning ændrer befolkningens opfattelse af -krigen mod terror-. Den er nu ikke længere blot et amerikansk fænomen, men også et internt pakistansk anliggende. Mindst 60 mennesker blev dræbt ved angrebet.


 Weekendens bombeattentat mod Hotel Marriott i Islamabad kunne have kostet hele den pakistanske ledelse livet. Sådan lød meldingen fra den pakistanske hovedstad i går. Præsident Zardari og premierminister Gilani skulle angiveligt have spist middag på hotellet, men aflyste i sidste øjeblik og reddede dermed livet. 
Uanset om historien er sand eller blot designet til at skaffe regeringen lidt folkelig opbakning, understreger den det chok over angrebet, som mange pakistanere har fået. At det er lykkedes pakistansk Taleban og al-Qaeda at slå til i denne størrelsesorden i hjertet af den pakistanske hovedstad, har rystet pakistanerne og understreget, at krigen mod terror også er en pakistansk krig. 
Ifølge de foreløbige oplysninger var såvel sprængstoffet som gerningsmændene pakistanere. Og måske var målet det oven i købet også.
Pakistans 11. september
Den sikkerhedspolitiske analytiker Talat Massoud mener, at angrebet på Hotel Marriott kan få skelsættende betydning for pakistanernes opfattelse af krigen mod terror og dermed også for Pakistans deltagelse i krigen. 
"Det er måske lidt af en overdrivelse at sammenligne attentatet på Hotel Marriott med angrebet på World Trade Center i 2001, siger Talat Massoud, der har en fortid som general i den pakistanske hær. 
"Men der er er ingen tvivl om, at det har chokeret folk, at militante islamister kan gennemføre et angreb i den skala i hjertet af den pakistanske hovedstad. Det er det værste angreb, vi endnu har været ude for og et kæmpenederlag for myndighederne."
Talat Massoud mener, at angrebet har åbnet mange pakistaneres øjne for, at krigen mod terror også er Pakistans krig.
"Krigen mod terror er nu kommet så tæt på, at budskabet ikke er til at overse. Krigen mod terror er også Pakistans krig. Det ved mange pakistanere selvfølgelig godt, men der er en tendens til altid at give USA skylden for alt, hvad der sker. De opfatter krigen mod terror som et amerikansk fænomen og ser ikke, at en del af problemet er Pakistans eget."
Når så mange pakistanerne lægger ansvaret for f.eks. angrebet på Hotel Marriott på USA, skyldes det ifølge Talat Massoud, at de ser på de historiske forudsætninger. De fremhæver f.eks., hvordan USA selv har været med til at bygge islamistiske grupper som al-Qaeda op ved at bevæbne Osama bin Laden under krigen mod Sovjetunionen, og de mener, at Hotel Marriott aldrig var blevet angrebet, hvis ikke USA havde besat Afghanistan og jaget Taleban over grænsen til Pakistan.
På to ben
Talat Massoud mener, at den pakistanske regering gerne vil leve op til de krav, som USA stiller om effektiv terrorbekæmpelse på den pakistanske side af grænsen. 
Men regeringen mangler en sammenhængende politik.
"Der er brug for en meget klar og sammenhængende politik. I nogle provinser er løsningen i første omgang militær, men ligeså snart et område er erobret tilbage fra Taleban, skal regeringen stå klar med en hjælpepakke, skoler, sundhedsvæsen, brønde, veje osv. så staten viser sin tilstedeværelse og viser, at den er et alternativ til Taleban. Det sker ikke i dag, og så skifter de lokale stammeledere side igen, så snart den pakistanske hær trækker sig tilbage," siger han. 
Den pakistanske hær må være stærk nok til at holde de områder, den erobrer, og så skal de civile myndigheder ind for fuld skrue. De skal have fat i årsagerne til den fortsatte rekruttering til Taleban, al-Qaeda og de andre militante grupper," siger han.
Vores egen krig
Flere pakistanske medier opfordrer også i barske vendinger deres læsere til at erkende, at krigen mod terror i høj grad er Pakistans egen krig. Det kan godt være, målet var vestligt, men "størstedelen af ofrene var pakistanske," konstaterer f.eks. The Dawn.
"Det her er en intern krig, og den handler om, hvilket Pakistan vi ønsker. Ønsker vi et land, der leverer en anstændig levestandard og sikkerhed til sine borgere?", spørger The Dawn. 
"Hvis man tror, at dem, der er imod USA (Taleban, al-Qaeda m.fl. red.) ikke skader os, tager man fejl. Det har bomben mod Marriott på modbydeligste vis demonstreret."
Også Daily Times understreger, at krigen mod terror er et pakistansk anliggende og opfordrer pakistanerne til at 'kalde en spade for en spade'.
"Lad os indrømme det. Det er Pakistans krig. Lad os også indrømme, at Pakistan har brug for allierede i den krig. Og lad os indrømme, at den økonomiske krise er sådan, at vi ikke har styrken til selv at bekæmpe terrorismen uden penge, ekspertise og teknologisk bistand fra vore udenlandske venner. (USA, red.)" 
Også The News efterlyser pakistansk selverkendelse.
"Angrebet på Marriott involverer hverken USA eller andre magter. Det vedkommer derimod hver og en af os, og derfor må vi bekæmpe det. Næsten alle ofrene er pakistanere, fattige pakistanske sikkerhedsvagter, chauffører, tjenere og hotelpersonale. Og gerningsmændene er også pakistanere. De er ikke fremmede og ikke folk, der kommer udefra. Det er tværtimod vore egen fejlslagne politik, der har gjort det muligt for dem at vokse og udvikle sig. Vi må vågne op og indse, at gerningsmændene findes her iblandt os, de angriber mål her i landet og dræber deres egne landsmænd," skriver The News.


