Somalia på kanten af kollaps
Den radikale islamistiske Shabab-milits er en håndsbredde fra at overtage magten i Somalia, til stor bekymring for den somaliske befolkning, der frygter militsens barske sharia-fortolkning, og for omverdenen, der frygter, at Somalia vil blive et mekka for islamistisk terror


 Vejen fra havnen til præsidentpaladset er det eneste, som den somaliske overgangsregering efterhånden kontrollerer i den stadig mere spøgelsesagtige hovedstad, Mogadishu. Og så parlamentsbyen Baidoa, 150 km mod nordvest. Resten af landet kontrolleres enten af den potente Shabab-milits, der kæmper for omdannelsen af Somalia til en Taleban-agtig islamisk stat, forskellige lokale krigsherrer eller andre islamistiske grupper. Præsident Abdullahi Yusuf er flygtet til sin hjemegn, hvor han tilsyneladende føler sig mere sikker - og i går morgens kom så den meddelelse, der for alvor hiver tæppet væk under regeringen. Inden nytår vil nabolandet Etiopien trække de mindst 5.000 etiopiske soldater hjem, som er regeringens sidste bolværk mod de militante islamister.
Et nyt Afghanistan
Senest om fire uger ventes Shabab-militsen at overtage magten, en udvikling, som efter eksperters vurdering i høj grad er fremkaldt af det internationale samfund, der med hænderne i stødet har set situationen forværres dag for dag. 
Hverken den humanitære katastrofe i Somalia, hvor hver tredje somalier - 3,2 millioner mennesker - nu er fuldstændig afhængige af fødevarehjælp, eller udsigten til et nyt Afghanistan har formået at få den vestlige verden til at reagere. 
For nylig måtte FN's generalsekretær, Ban Ki-moon, erkende, at ikke et eneste medlemsland var villig til at stille tropper til rådighed for en multinational fredsstyrke i landet.
Den Afrikanske Union, der har cirka 3.000 soldater i Somalia, har forgæves forsøgt at overtale sine medlemmer til at stille yderligere styrker til at stabilisere landet. 
Samtidig mener mange analytikere, at Etiopiens amerikansk-støttede invasion, som for to år siden erstattede Somalias moderate islamistiske styre med den nuværende pro-vestlige overgangsregering, har været med til at fremprovokere Shababmilitsens succes.
"Situationen i Somalia skyldes en fejlslagen anti-terrorpolitik fra USA's og Etiopiens side. Siden invasionen er de radikale grupper blevet meget stærkere, især de seneste seks-syv måneder er det gået rigtig stærkt. Shabab retfærdiggør jo deres kamp med tilstedeværelsen af etiopiske styrker i Somalia," siger den danske Somalia-specialist Joakim Gundel, der arbejder som konsulent for en række internationale hjælpeorganisationer i området.
Han understreger, at den somaliske befolkning ikke deler Shababs rabiate fortolkning af islam, men påpeger også, at militsen er stærk og har mange unge somaliere under våben.
Mangelfuld fredsaftale
I et desperat forsøg på at rede overgangsregeringens liv, indgik regeringen og flere moderate islamiske grupper i onsdags en fredaftale, der giver de moderate grupper halvdelen af pladserne i et nyt og dobbelt så stort parlament samt åbner for dannelsen af en koalitionsregering med deltagelse af bl.a. Unionen af Islamiske Domstole, der havde regeringsmagten før Etiopiens invasion i december 2006.
Rashid Abdi, Somalia-ekspert hos den anerkendte tænketank International Crisis Group, ICG, betegner fredsaftalen som et skridt fremad, men giver den ikke mange chancer.
"Så længe størstedelen af de politiske kræfter i Somalia ikke er med i aftalen, kan den ikke bringe fred til landet," siger han og henviser til, at Shabab hverken har været inviteret med til de FN-sponsorerede fredsforhandlinger eller i øvrigt ønsket at deltage.
Lige nu er Shabab-militsen så militært overlegen, at dens ledere ikke ser noget formål i at forhandle." 
Rashid Abdi er ikke i tvivl om, at overgangsregeringens dage er talte, og at Shabab snart vil sidde på magten. "Det er en yderst reel risiko, for størstedelen af landet er under shababs eller allierede militsers kontrol, og der er ingen, som kan udfordre dem."
Hvis Shabab overtager landet, er iagttagere ikke i tvivl om, at de radikale islamister vil indføre et islamisk styre, baseret på en strikt fortolkning af Koranen, herunder indførelsen af strenge sharia-straffe som stening og håndsafhugning.
Blandt Somalias naboer og i det internationale samfund frygter man, at Somalia i hænderne på Shabab-bevægelsen skal udvikle sig til et nyt Afghanistan, hvor militante islamistiske grupper og terrornetværk som Al-Qaeda kan operere frit.
Terrorrede
Den risiko er absolut til stede, mener Joakim Gundel.
"Hele regionen er i fare for at blive hjemsted for terrorvirksomhed," mener han, og Rashid Abdi er enig.
"Konflikten i Somalia har skabt så megen militant islamisme, at det har skabt stor bekymring for, at landet skal blive arnested for både regional og international terror. Det vil ikke overraske mig, hvis det viser sig, at der allerede nu er militante udenlandske islamister, som hjælper Shabab, især når man tager i betragtning at flere af Shababs ledere har en fortid i Afghanistan," siger han men understreger samtidig, at der indtil videre ikke er beviser for, at Shabab har forbindelse til f.eks. Al-Qaeda. 
For få uger siden besluttede USA at indefryse alle værdier tilhørende tre navngivne Shabab-ledere, som ifølge amerikanske myndigheder er ansvarlige for en række politiske attentater og terrorangreb i Afrika. USA har også sat Shabab-bevægelsen på sin FBI's liste over terrororganisationer.
Især Etiopien frygter, at en islamistisk magtovertagelse i Somalia skal føre til et forsøg på at inkludere de områder i Etiopien, som bebos af etniske somaliere.
Hvilke intentioner Shabab-militsen har, er forholdsvist uklart, men bevægelsens ledere har flere gange svoret at slå hårdt ned på det voksende piratproblemer, som martrer skibsfarten i det stærkt trafikerede Aden-bugt ud for Somalia kyst. Her holdes mindst 15 dragtskibe med 250 søfolk om bord i øjeblikket som gidsler af pirater, der kræver store løsesummer for at frigive skibene. 


