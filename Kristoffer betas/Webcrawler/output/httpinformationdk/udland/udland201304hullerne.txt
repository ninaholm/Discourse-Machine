Huller i nedskæringspolitikkens akademiske grundlag
Det akademiske grundlag for hastig gældsreduktion – Europas valgte krisestyringsredskab – smuldrer. Endnu en markant analyse er blevet miskrediteret. ’Der er ikke megen videnskabelig opbakning til den nuværende strategi tilbage,’ siger eksperter. Men ingen forventer en kursændring i EU
I Spanien demonstrerede bl.a. sygeplejersker og læger i weekenden mod nedskæringerne.


 Deres indflydelse er svær at komme uden om. Fra USA til EU til institutioner som Den Europæiske Centralbank (ECB) og individuelle europæiske lande er en økonomisk analyse af de to Harvard-professorer Carmen Reinhart og Kenneth Rogoff blevet vidt og bredt citeret – ofte som argumentation for behovet for dramatiske nedskæringer og skattestigninger for at reducere landenes gældsniveau.
Alt skulle gøres for at undgå, at et lands gæld oversteg 90 procent i forhold til BNP, for derefter ville landets vækst styrtdykke, havde de to tidligere IMF-økonomer påvist i deres analyse fra 2010.
»Carmen Reinhart og Kenneth Rogoff har opfundet 90-procent-reglen,« sagde EU’s økonomikommissær Olli Rehn i 2011 i en tale i tænketanken Council on Foreign Relations i New York.
»Høje gældsniveauer kan fortrænge økonomisk aktivitet og entreprenørdynamikken og derfor bremse væksten. Denne konklusion er særlig relevant på et tidspunkt, hvor gældsniveauerne i Europa nu nærmer sig 90-procent-grænsen,« tilføjede han.
I ECB har både det italienske bestyrelsesmedlem Lorenzo Bini Smaghi, tyske Jens Weidmann – også præsident for den tyske Bundesbank – samt tidligere ECB-præsident Jean-Claude Trichet citeret Reinhart-Rogoff-rapporten i taler. Og i Storbritannien har finansminister George Osborne i en tale i 2010 sagt, at det måske »vigtigste bidrag til vores forståelse af krisens rødder er kommet fra professor Ken Rogoff, tidligere cheføkonom i IMF, og hans medforfatter Carmen Reinhart«.
»Som Rogoff og Reinhart overbevisende demonstrerer, har alle finansielle kriser i sidste ende deres rødder i én ting – hastig og uholdbar forøgelse af gæld,« fortsatte han.
Philip Whyte, seniorforsker ved London-tænketanken Centre for European Reform, er ikke i tvivl om, at Reinhart og Rogoffs forskning har været med til at give fortalerne for en stram økonomisk politik i EU momentum.
»Undersøgelsen har været meget indflydelsesrig i forhold til at forme det politisk svar på krisen og give (EU-politikerne, red.) politisk dække for sparepolitikken,« siger Philip Whyte til Information.
»Når europæiske finansministre har holdt taler om behovet for finanspolitiske stamninger, har de ofte citeret Reinhart og Rogoff,« tilføjer han.
Jonathan Portes, økonom og direktør for National Institute of Economic and Social Research i Storbritannien, mener, at analysen især har påvirket den britiske finansminister.
»Dette var en ekstraordinært indflydelsesrig og bredt citeret analyse, og George Osborne har gentagne gange gjort det klart, at Ken Rogoff, som han ofte mødtes med, har haft stor indflydelse på hans tænkning,« siger Portes til The Guardian.
Dean Baker, direktør for Center for Economic and Policy Research i Washington, mener, at analysen har haft »enorme konsekvenser« for hele Europa.
»I Europa er R&R’s arbejde og dets afledninger blevet brugt til at retfærdiggøre en stram økonomisk politik, som har skubbet arbejdsløsheden op over 10 procent for eurozonen som helhed og over 20 procent i Grækenland og Spanien,« skriver Baker i et debatindlæg på centerets hjemmeside.
Ups – regnefejl
Nu er der imidlertid opstået et problem for Rehn, Trichet, Osborne og Europas øvrige fortalere for en stram økonomisk politik. I forrige uge blev hovedkonklusionen i Reinhart og Rogoffs analyse nemlig skudt i sænk. Tre forskere fra University of Massachusetts i USA påviste en regnefejl i analysen, samt at hovedresultatet ikke holdt vand, når tal, der ikke var til rådighed i 2010, nu bliver medregnet.
»Ingen bestrider, at høj gæld kan have negative implikationer for væksten i et land, men det, der var kontroversielt i Reinhart og Rogoffs analyse, var, at de sagde, at hvis et lands gæld oversteg 90 procent af BNP, ville dets vækst styrtdykke,« forklarer Whyte.
Økonom Zsolt Darvas fra tænketanken Bruegel i Bruxelles uddyber:
»Reinhart og Rogoff hævdede, at der var et magisk gældsniveau – 90 procent af BNP – og det har vist sig at være forkert,« siger han til Information.
Han mener ikke, at de to forskere i sig selv har inspireret de europæiske politikere til at føre en stram økonomisk politik, men snarere, at »politikerne brugte rapporten fra to anerkendte Harvard-professorer til at bakke op om deres allerede formede synspunkter«.
Med fejlen i Reinhart-Rogoff-analysen er det akademiske grundlag for den stramme økonomiske politik imidlertid på meget tynd is. Andre analyser, der er blevet citeret af fortalerne for nedskæringer frem for keynesiansk stimulans, er nemlig også blevet miskrediteret – bl.a. den såkaldte Alesina og Ardagna-analyse, der hævdede, at nedskæringer i de offentlige udgifter med henblik på at reducere budgetunderskud var »nøglen til at promovere økonomisk genrejsning«. Og i januar i år erkendte IMF, at fonden havde undervurderet effekten af nedskæringer i krisetider.
»Det viste sig, at effekten af finanspolitiske nedskæringer på væksten under en recession var meget større, end man havde troet, og meget større end i gode tider. Det har ny research nu påvist, og det er en af grundene til, at IMF gradvist har ændret holdning,« forklarer Zsolt Darvas.
»Fonden siger nu, at man skal være mere forsigtig med den finanspolitiske konsolidering. Den bør foregå over længere tid.«
IMF har så sent som i sidste uge opfordret Storbritannien og andre af Europas rigere lande til at foretage sin gælds- og budgetunderskudsreduktion over længere tid, og Frankrigs socialistiske præsident, François Hollande, udsatte tidligere på ugen datoen for, hvornår landets budgetunderskud skulle være under tre procent, med et år.
Kursændring?
Det store spørgsmål er, om resten af EU vil følge IMF’s og Frankrigs eksempel og ændre politik som følge af Reinhart og Rogoff-afsløringen. Dean Baker mener, at EU bør revurdere sin politik.
»Dette er en fejltagelse med enorme konsekvenser,« skriver han i sit debatindlæg. »Hvis fakta betyder noget i økonomisk-politiske debatter, bør dette danne grundlag for en større revurdering af politikken for budgetunderskudsreduktion.«
En kursændring debatteres da også intenst i Storbritannien, som i denne uge finder ud af, om landet er i triple dip-recession – den første siden gældsstatistikkens begyndelse. I sidste uge blev landet nedgraderet af endnu et kreditvurderingsinstitut fra AAA til AA+.
»At skære i gælden var altafgørende for Osborne,« siger David Blanchflower, et tidligere medlem af Bank of Englands komité for monetær politik og nu professor i økonomi på Dartmouth College i New Hampshire, til The Guardian.
»Dette er husets fundament, der er blevet revet væk. Reinhart-Rogoff var den vigtigste byggesten,« tilføjer han.
Philip Whyte tror imidlertid ikke, at Storbritanniens eller EU’s politik vil blive ændret foreløbig på trods af, at politikken har mistet væsentlig akademisk opbakning.
»Der er ikke meget (akademisk grundlag, red.) tilbage for dem, men jeg tror ikke, at det vil gøre nogen forskel. De har bundet sig til denne politik. Især Osborne. Rehn skal styre Europas politikker og er fastlåst af Tyskland. Osborne har kun sig selv at bebrejde,« siger Whyte, der beskriver den nuværende politik som »et mysterium for mange af os«.
»Den grundlæggende økonomiske lære, som du lærer som førsteårsstuderende i makroøkonomi, er blevet smidt ud af vinduet i de seneste tre år,« mener han.
Zsolt Darvas er enig i, at europæerne ikke skal forvente nogen kursændring.
»Desværre ikke. Rehn siger: ’Vi skal holde ud’. Osborne siger: ‘Vi må fortsætte’. Så indtil videre er der ikke nogen reel kursændring, og jeg forventer ikke en i nærmeste fremtid,« siger han.
 

