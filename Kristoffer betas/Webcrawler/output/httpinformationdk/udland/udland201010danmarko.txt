Danmark overhørte advarsler om tortur
Lækkede Irak-logs dokumenterer, at den danske styrke i Irak har medvirket til at tage et hidtil ukendt højt antal irakere til fange og overlade dem til irakisk politi. Det skete, selv om koalitionen bevidnede og blev advaret om politikorpsets brutale torturmetoder. Danmark kan ikke løbe fra ansvaret, vurderer eksperter
Selv om Danmark efter Hommel-sagen var mere tilbageholdende med at tage fanger og ofte lod briterne - som her på billedet - om at stå for tilfangetagelsen, har Danmark et medansvar for overleveringen af fanger til det irakiske torturpoliti, siger eksperter.


 »Stof- og medicinmisbrugere bliver torteret særlig i nattetimerne,« står der i en koalitionsrapport fra Ar Rumaythahs politistation i det sydøstlige Irak.
Rapporten er dateret den 10. februar 2004. Repræsentanter for koalitionen har under påskud af en hygiejneinspektion fået adgang til at tale med 23 fanger på stationen, uden at det irakiske politi kan følge med.
»Metoder, de bruger, er at give arrestanterne bind for øjnene og hænge dem med hovedet nedad i deres fødder for at slå dem under fodsålerne. Også brugen af et elektrisk apparat er bekræftet,« fortsætter rapporten, der er et af de knap 391.832 lækkede militærdokumenter, som Wikileaks i dag forventes at offentliggøre på internettet.
Dokumenterne belyser, hvordan den danske styrke, formentlig under medvirken af britiske soldater, har overleveret fanger til de irakiske myndigheder. Og hvordan danskerne har understøttet det irakiske politis operationer og tilfangetagelser på trods af talrige advarsler og rapporter om tortur og mishandling af fanger i politiets varetægt.
Mens den danske regering har talt om at fremme menneskerettighederne i Irak, peger de lækkede rapporter altså på, at den danske styrke kan have understøttet grove menneskerettighedskrænkelser i det krigshærgede land.
Hommel-sagen
Koalitionsstyrkerne deler de militære rapporter, så længe der ikke er tale om særlig følsomme efterretninger, og det danske forsvar har derfor også haft adgang til rapporteringerne om det irakisk politis metoder. Rapporteringer, som dokumenterer, at koalitionsstyrkernes eget kendskab til situationen stemmer overens med advarsler fra organisationer som Røde Kors og Human Rights Watch.
Information har gennemgået det lækkede materiale og fundet dokumentation for, at den danske Irak-styrke alene i årene 2004 og 2005 har medvirket til tilfangetagelsen af mindst 95 personer, hvoraf mindst 62 blev overladt til de irakiske myndigheder. Det tal er markant højere end den officielle opgørelse, som Forsvarsministeriet har givet til Folketinget. I et svar til Forsvarsudvalget i august 2006 oplyste ministeriet, at den danske bataljon havde tilbageholdt 21 personer i 2004 og 2005.
Forskellen mellem tallene skyldes ifølge kilder, der har været udsendt af forsvaret til Irak, og som Information har kontaktet under arbejdet med materialet, at Forsvarsministeriet har valgt at kategorisere langt hovedparten af tilbageholdelserne som det britiske forsvars ansvar.
Efter den såkaldte Hommel-sag, der begyndte at rulle i sommeren 2004 og handlede om den danske officer Annemette Hommel, som blev anklaget for fangemishandling, blev håndteringen af fanger et kontroversielt emne i den hjemlige debat. Intet i det lækkede materiale tyder på, at sagen fik nogen reel betydning for de tilbageholdte irakere, men ifølge Informations kilder begyndte de danske enheder i Irak rutinemæssigt at tage britiske soldater med på operationer, så det rent fysisk var briterne, der lagde hånd på fangerne i forbindelse med tilbageholdelser og dermed også briterne, der stod tilbage med det juridiske ansvar.
Medansvar
Information har forelagt sagen for juristerne Peter Vedel Kessing fra Institut for Menneskerettigheder og Claus Juul fra menneskerettighedsorganisationen Amnesty International. Af hensyn til følsomheden af materialet, der først forventes at blive offentliggjort af Wikileaks i dag, har det imidlertid ikke været muligt at fremlægge selve de lækkede rapporter for de to menneskerettighedseksperter.
Begge jurister er skeptiske over for danske enheders involvering i fangeoverdragelser.
»Hvis det er danskerne, der står for en operation og så bare får nogle andre til at pågribe fangerne for at slippe for videre ansvar efterfølgende, så virker det til at være en omgåelse af Genèvekonventionen,« siger Peter Vedel Kessing.
»Vi kan ikke bare vaske hænder. Hvis vi har været inde og lave fælles operationer med for eksempel irakerne, så bliver vi nødt til at acceptere, at vi kan have medvirket til, at fangerne senere bliver udsat for mishandling i irakisk varetægt. Derfor bør vi efterfølgende følge op på, hvad der sker med de fanger eller have en klar aftale«.
Det er Claus Juul fra Amnesty enig i.
»Hvis danske soldater står for en operation, men får andre til rent fysisk at foretage arrestationerne for på den måde at komme udenom ansvaret for de pågrebnes videre skæbne - især hvor de skal anbringes og afhøres bagefter - så ligner det et forsøg på at omgå vores menneskeretslige forpligtelser, særlig forbuddet mod at udlevere personer til tortur og mishandling,« siger Claus Juul.
»Vi kan ikke bare sige, at ansvaret ligger hos 'de andre', fordi vi kun har udført støttefunktioner, for eksempel afskærmet et område, hvorefter andre, briter eller irakere, har foretaget arrestationerne. Det svarer til at sige, at den chauffør, der kører bilen for en gruppe bankrøvere, ikke er medskyldig i forbrydelsen. Argumentet holder ikke juridisk, og Danmark vil stadig have et medansvar for de fanger, der tages på de operationer.«
Pisk med kabler
I en rapport fra Internationalt Røde Kors til den amerikanske regering fra februar 2004, som blev lækket til offentligheden i maj samme år, advarer organisationen om mishandlinger begået af de irakiske myndigheder. I forbindelse med afhøringer er fanger ifølge Røde Kors blevet »pisket (..) med kabler på ryggen, sparket i kroppens nederste dele inklusive i testiklerne, lagt i håndjern og efterladt hængende fra jernstænger fra cellevinduer eller døre i smertefulde positioner i timevis og brændt med cigaretter.«
I januar 2005 udgiver Human Rights Watch (HRW) en rapport, der igen melder om omfattende mishandling af fanger over hele Irak begået af det irakiske politi. Undersøgelsen er foretaget i perioden fra maj til oktober 2004, og ifølge rapporten er situationen absolut ikke blevet bedre, siden Røde Kors-rapporten udkom et år tidligere. Det irakiske system er ifølge HRW præget af »tilfældige arrestationer, forlængede fængslinger uden juridiske vurderinger inden retssager, tortur og mishandling af fanger (..), uretmæssig behandling af børnefanger og skrækkelige forhold i varetægtsfængslerne.«
På dette tidspunkt må det altså betragtes som velkendt, at udlevering af fanger til irakisk politi ville kunne medføre tortur af fangerne. Men alligevel fortsætter den danske bataljon ifølge de lækkede rapporter både med at udlevere fanger og understøtte det irakiske politis operationer.
Den 10. april 2005 udleveres fire fanger således til de irakiske myndigheder efter en større dansk operation med britisk deltagelse. Hærens Operative Kommando oplyser om aktionen i en pressemeddelelse, og det fremgår også dér, at fangerne udleveres til irakerne. Af rapporten fra det lækkede materiale fremgår det yderligere, at det er Al Jameat politistation i Basra, som fangerne bliver overdraget til.
Senere har tidsskriftet The New Statesman beskrevet, hvordan briterne allerede dengang var bekymrede over forholdene på stationen, hvor det britisk trænede politikorps var ved at udvikle sig til en lokal milits. Et halvt år senere bliver to lig fundet på stationen med borehuller i kroppen efter omfattende tortur, og halvandet år senere får briterne nok og stormer politistationen, befrier de resterende 170 fanger fra kummerlige forhold og sprænger stationen i stykker.
Tortur-remedier
Blandt de tidligst daterede rapporter i det lækkede materiale er beretningerne om overgreb begået af det irakiske politi spredte og få. Men det ser ud til, at der sker en praksisændring i måden at rapportere på i maj 2005, hvor det amerikanske militær begynder at berette systematisk om politiovergreb i særlige 'mishandlings'-rapporter.
Alene inden for den første måned efter praksisændringen er der talrige eksempler på fangemishandling begået af irakisk politi. Den første rapport i rækken er dateret 3. maj 2005. En amerikansk forbindelsesofficer er til møde hos kriminalpolitiet i Bagdad, da han hører skrig fra etagen ovenover. Han beder om at få lov at komme derop, hvor han ser tre politibetjente og en fange, der »græder og hopper fra fod til fod«. Betjentene fortæller, at fangen bliver afhørt i en sag om bankrøveri, mens fangen selv fortæller, at han er blevet slået under fodsålerne. Den amerikanske officer spørger den ledende betjent, om fangen er blevet slået, og betjenten erkender, at »han er blevet slået et par gange for at få mere information ud af ham«. Dernæst gennemsøger officeren rummet og finder flere remedier, der kan bruges under tortur, blandt andet en hånddreven generator med ledninger tilsluttet, som er forsynet med klemmer for enden.
Men den danske styrke fortsætter med at sende irakere i hænderne på det irakiske politi. En kortfattet rapport fortæller, at en enhed under den danske bataljon fem dage efter den amerikanske officers besøg hos kriminalpolitiet i Bagdad understøtter irakisk politi med arrestationen af en civil iraker i en forstad til Basra. Og den 18. juli 2005 tilbageholder en britisk enhed under den danske bataljon to irakere for at have forsøgt at kapre en ikke nærmere identificeret genstand. Den ene af de to irakere er voksen; den anden et barn, som i rapporten vurderes til at være 13-14 år gammel. Begge anholdes af irakisk politi.
Krig er beskidt
Ifølge sikkerhedspolitisk ekspert ved Institut for Statskundskab på Københavns Universitet Peter Viggo Jakobsen er det »forventeligt«, at irakisk politi mishandler fanger.
»Ingen kan være i tvivl om, at det foregår. Når man ser på den kultur, der gik forud under Saddam, er det heller ikke så mærkeligt, at man har det problem, og at det vil tage lang tid at komme af med, hvis det nogensinde lykkes,« siger han.
»Men der er problematisk, at vores politikere er så berøringsangste på det her område og prøver at finde nogle procedurer, som gør det muligt at sige til Folketinget, at vi ikke selv har udleveret fanger, uden at det er direkte løgn. Man forsøger at feje det ind under gulvtæppet og undlader at påtage sig det ansvar, man retteligt har. Det ville være meget mere elegant, hvis man var åben om, at krig er beskidt, og at der sker nogle fejl. Det tror jeg også, der ville være større forståelse for blandt danskerne.«
Ifølge Peter Viggo Jakobsen er det grundlæggende problem, at de danske styrker og resten af koalitionsstyrkerne har været for dårlige til at overdrage ansvar til de irakiske myndigheder på en kontrolleret måde.
»Sådan er det også i Afghanistan,« siger han. »Så længe vi ikke er dygtigere til at opbygge de lokale sikkerhedsstyrker, kommer en anstændig exit også til at tage længere tid, eller man ender med at forlade området på et tidspunkt, hvor tingene ikke er i orden. Det så vi i Irak, og jeg tror, vi vil få det samme problem i Afghanistan.«

