Et angreb på Syrien lurer i horisonten
Gasangrebet mod civile i udkanten af Damaskus har fået USA og flere vestlige lande til at reagere. Der tales nu om et nært forestående væbnet angreb på landet
 
	USA's flåde og øvrige militære enheder har meldt klar, skulle præsident Obama give grønt lys for en operation i Syrien. På billedet ses USS Gettysburg og hangarskibet USS Harry S. Truman på vej mod en position i Middelhavet. Foto: Scanpix


 
	På trods af uklarheden om, hvem der egentlig iværksatte et kemisk angreb på civile i en forstad til den syriske hovedstad Damaskus, så kan flere vestlige lande, heriblandt Danmark, være parate til at gå til angreb uden et mandat fra FN.

	Amerikanske regeringskilder sagde tirsdag til NBC News, at et raketangreb mod Syrien kan finde sted allerede torsdag. Meddelelsen kom samtidig med, at Det Hvide Hus presser på for at samle en international reaktion på brugen af kemiske våben.

	Der tales om et tredages angreb, som vil være begrænset i omfang og rettet mod regimet omkring præsident Bashar al-Assad. Rygterne om et angreb tog til efter et heftigt telefondiplomati mellem USA, Frankrig og Australien.

	Den britiske premierminister, David Cameron, indkaldte tirsdag det britiske parlament midt i sommerferien for at drøfte reaktioner på begivenhederne i Syrien på torsdag. Briterne er også parat til en mulig militær intervention efter kemikalieangrebet.

	Angiveligt skal vestlige udsendinge under et møde i Istanbul mandag have givet repræsentanter for Syriens nationale samling besked om, at en aktion for at hindre Assad-regimet i yderligere brug af kemiske våben kunne komme i løbet af få dage.

	Langt fra alle støtter det vestlige ønske om en indgriben i den syriske konflikt. Den russiske vicepremierminister Dmitrij Rogosin skriver på sin twitterprofil, at Vesten opfører sig mod den islamiske verden som "en abe med en granat".

	Hans udtalelser er i tråd med præsident Vladimir Putins holdning til konflikten. Putin har dækket over Assad ved at nedlægge veto i FN's Sikkerhedsråd mod alle resolutioner og sanktioner mod Syrien.

	Den russiske præsident sagde mandag til David Cameron, at der fortsat ikke er beviser på, at det er regimet i Damaskus, der har brugt kemiske våben. Endnu er der ikke fundet beviser på, hvem der dræbte hundredvis af civile med gas.

	Oprørere har også været nævnt som mulige gerningsmænd til angrebet, simpelthen for at fremprovokere en væbnet reaktion fra USA mod Assad.

