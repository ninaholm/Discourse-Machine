Dansk Folkeparti beskyldes for kovending om folkemord
DF har gentagne gange krævet, at Tyrkiet anerkender det armenske folkemord, før landet kan komme med i EU. Nu afviser partiet til gengæld selv at anerkende folkedrabet officielt


 Enhedslistens udenrigsordfører, Nikolaj Villumsen, beskylder DF for at have foretaget en kovending, fordi partiet ikke støtter en anerkendelse af Det Osmaniske Riges massakrer på armenierne i 1915 som et folkemord.
»Dansk Folkeparti har åbenbart bøjet nakken for det islamistiske regime i Tyrkiet,« siger Nikolaj Villumsen.
DF var blandt støtterne, da udenrigsminister Martin Lidegaard (R) tirsdag udtalte, at det bør overlades til historikerne, om »begivenhederne i 1915 med rette kan betegnes som folkemord«.
Og i går stemte partiets fire medlemmer af Europa-Parlamentet blankt til en ikkebindende resolution om at anerkende massakrerne som folkemord.
Det står i modsætning til, at Dansk Folkeparti gentagne gange har argumenteret for, at Tyrkiet ikke kan optages som medlem af EU, før det blandt andet har anerkendt massakrerne på armenierne som et folkemord.
Det har ikke været muligt at få en kommentar fra Morten Messerschmidt, som i dag sidder i Europa-Parlamentet for DF og var med til at stemme blankt til gårsdagens resolution. Så sent som i marts 2010 krævede han, at Folketinget skulle stemple tyrkernes massakre på armenierne som et folkedrab.
Søren Espersen, medlem af Folketinget for partiet, afviser imidlertid beskyldninger om at have foretaget en kovending.
»Vi kritiserer ofte Tyrkiet og mener stadig, at det var et folkemord, som Tyrkiet må forholde sig til. Men rent principielt bør parlamenter ikke afsige historiske domme.«
For Nikolaj Villumsen giver argumenterne »ingen mening«, i og med Danmark har en officiel, årlig mindedag for Holocaust, nemlig den 27. januar. Anders Vistisen, også medlem af Europa-Parlamentet for DF, siger, at han »ikke er i tvivl om, at det var et folkemord« og mener stadig, at en af Tyrkiets forudsætninger for optagelse ligeledes skal være en anerkendelse af folkemordet. Han forklarer partiets manglende anerkendelse med, at parlamentet skal føre udenrigspolitik.
»Vi anerkender ikke, at EU har en udenrigspolitisk kompetence, for vi ser det som en farlig glidebane, hvis først EU bliver anerkendt som en udenrigspolitisk aktør,« siger han.

