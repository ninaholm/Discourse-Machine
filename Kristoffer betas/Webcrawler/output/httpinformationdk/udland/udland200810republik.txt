Republikanske aviser peger på Obama
De er traditionelt republikanske aviser, men i weekenden valgte Chicago Tribune og Los Angeles Times at give deres støtte til Barack Obama


 "Han er klar." Sådan skrev den ellers konservative avis Chicago Tribune noget overraskende i en leder fredag om præsidentkandidat Barack Obama. 
"Vi har stor tillid til hans intellektuelle omhu, hans moralske dømmekraft og hans evne til at foretage sunde, velovervejede, forsigtige beslutninger," uddyber lederskribenten. 
Den udmelding er bemærkelsesværdig. Chicago Tribunes har 161 år på bagen, men har aldrig tidligere støttet en demokratisk kandidat. Også Los Angeles Times bakker for første gang op om en demokrat. Faktisk har avisen ikke anbefalet en specifik præsidentkandidat siden 1972, hvor avisen opfordrede læserne til at genvælge præsident Nixon.
'Uforsvarligt' med Palin
Men nu peger LA Times på Obama - ikke mindst fordi, de er skuffet over John McCains kampagne. Den har efterladt en "næsten uigenkendelig" John McCain, og valget af Sarah Palin som vicepræsidentkandidat er ifølge avisen "uforsvarligt".
"Den beslutning sætter spørgsmålstegn ved hvilken tankegang - hvis tankegang er det rette ord - der ville styre Det Hvide Hus med McCain som præsident," skriver LA Times.
Washington Post
Også avisen Washington Post annoncerede fredag i sin leder, at den ser Barack Obama som den bedst egnede kandidat til det amerikanske præsidentembede. Avisen mener, at Obama besidder en "nuanceret forståelse af komplekse emner og viser tydelige evner til mægling og opnåelse af konsensus". 
Hvis ikke situationen i USA var så problematisk, skriver avisen, ville Obama have mulighed for at blive en "fantastisk" præsident. 
Præsidentvalget har set to "ualmindeligt talentfulde og kvalificerede kandidater", men avisen mener, at valget mellem Obama og McCain er blevet gjort nemmere af "McCains skuffende kampagne" og hans "uansvarlige valg af vicepræsident", som, avisen ikke mener, er klar til at blive præsident. Også frygten for at flere af de folk, der har haft indflydelse under Bush-regeringen, vil få lov til at fortsætte under McCain, anser avisen for problematisk, selvom det understreges, at fire år med McCain ikke er det samme som fire år mere med Bush. 
Erfaring
Men der er da også McCain-fans blandt aviserne. Tampa Tribune skriver, at republikaneren vil bringe Det Hvide Hus "et helt liv af brugbar erfaring, herunder hans grusomme tid i Vietnam og hans lange tjeneste i Senatet." 
The Dallas Morning News gav deres støtte til McCain lørdag med ordene: "I bedre tider kunne USA overveje at lægge Det Hvide Hus i hænderne på en begynder som Mr. Obama (..) Men på et tidspunkt med så stor usikkerhed har det amerikanske folk brug for en erfaren leder," lød det fra studieværten, der betegnede McCain som en "progressiv konservativ."


