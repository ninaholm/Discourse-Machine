I dag Ramadi, i morgen Mosul
Den irakiske regering har fået blod på tanden efter befrielsen af provinshovedstaden Ramadi. Men der er stadig lang vej, før den irakiske regering kan erklære sejr over Islamisk Stat
 Krigen mod IS
En række byer er i 2015 generobret fra IS, og efter indtagelsen af Ramadi er Mosul nu næste store skridt i krigen.


 Lykønskningerne haglede i går ned over den irakiske regering og ikke mindst de irakiske sikkerhedsstyrker, der for første gang siden Islamisk Stat invaderede landet i 2014, har befriet en større irakisk by. I går blev de sidste IS-krigere smidt ud af Anbar-provinsens hovedstad Ramadi, en storby med 500.000 indbyggere, som har været besat siden maj måned. Og på irakisk tv kunne man dagen igennem se folk danse i gaderne og fyre fyrværkeri af.
Det er da også et stolt øjeblik for Irak, understreger militæranalytiker Lars Cramer-Larsen fra Forsvarsakademiets Institut for Militære Operationer. Det er første gang de irakiske sikkerhedsstyrker selv har befriet en by, understreger han og mener, at befrielsen af Ramadi kan blive det vendepunkt i krigen mod IS, som både irakerne og omverdenen har ventet på.
»Det er et kæmpe boost for Iraks selvværd,« siger han og forudser, at det ikke vil vare længe, før de irakiske sikkerhedsstyrker vil fortsætte offensiven og forsøge at befri Mosul, der med sine to millioner indbyggere udgør kronjuvelen i Islamisk Stats tusindsårsrige.
Kun begyndelsen
Både han og andre eksperter, som følger krigen mod Islamisk Stat, advarer imidlertid mod at tro, at krigen snart er ovre. For det er den ikke.
»En ting er at befri Ramadi og de andre byer. Noget helt andet er at beholde kontrollen over dem og derudover levere de basale fornødenheder, som kan overbevise den sunni-muslimske befolkning om, at den irakiske regering også er deres regering,« siger Lars Cramer-Larsen.
Læs også: ’Rotterne angriber med bilbomber!’
Samme advarsel kommer fra Irak-specialist Patrick Martin fra den amerikanske tænketank Institute for Study of War.
»Erobringen af Ramadi er en stor sejr for de irakiske sikkerhedsstyrker og for premierminister Haidar Abadi, men der er store udfordringer forude,« siger han i et interview med den australske dagblad, Sydney Morning Harald.
Her peger han bl.a. på at Ramadi kan forvente at blive genstand for bombeattentater og måske modoffensiver fra Islamisk Stats side. Derudover ligger store dele af byen i ruiner, hvilket vil gøre det svært at få de indbyggere, der er flygtet, til at vende hjem igen.
Lars Cramer-Larsen understreger, at genopbygningen af de ødelagt bydele kun er en af de udfordringer, som den irakiske regering står over for i Ramadi. Der skal også hurtigst muligt gang i leveringen af basale statslige tjenesteydelser som vand, skoler og hospitaler osv.
»Det er nu Abadi skal bevise, at han mener sine løfter om inklusion af sunnierne alvorligt,« siger Cramer-Larsen.
 Krigen mod IS
En række byer er i 2015 generobret fra IS, og efter indtagelsen af Ramadi er Mosul nu næste store skridt i krigen.

Hæren skal holde
Han roser i den forbindelse Iraks regering for at holde de berygtede sekteriske shia-militser borte i forbindelse med befrielsen af Ramadi.
»Det er et vigtigt signal, at det er de officielle irakiske regeringsstyrker, der har befriet Ramadi,« siger han, men understreger samtidig, at det ikke er den almindelige irakiske hær, der har stået i spidsen.
Det er derimod Iraks antiterrorkorps, som er en specialstyrke på i alt 4.500 mand, som USA har trænet siden 2003. Omkring 500 mand fra denne specialstyrke har ifølge Cramer været spydspidsen i befrielsen af Ramadi, mens den almindelige irakiske hær stadig mangler at bevise sit værd. Det var den, der stort set smeltede væk uden at tage kampen op, da IS invaderede Irak i januar 2014.
I den kommende tid er det hæren, som bl.a. Danmark har været med til at træne, som skal sikre freden i Ramadi, og det er en opgave, som det fortsat er usikkert, om den kan klare. Ifølge en analyse, som USA har lavet, er der behov for at genuddanne og genudruste omkring 80.000 irakiske soldater, hvis hæren igen skal blive effektiv. Indtil videre er et sted mellem 5.000 og 10.000 irakiske soldater blevet genuddannet, heriblandt flere tusinde på den irakiske flybase Ain Al Asad, hvor danskerne er indsat. Her har de ifølge Informations oplysninger hovedsageligt trænet soldater fra Anbar-provinsen.
»Det er nu, vi skal se, om den træning, som bl.a. Danmark deltager i, har givet pote,« siger Cramer.
Mosul næste gang
Hvis det går godt i Ramadi, vil det irakiske antiterrorkorps blive sendt til Mosul, vurderer han. Ligesom i Ramadi har de irakiske sikkerhedsstyrker allerede i flere måneder været i gang med forberedelserne til at generobre Mosul. Men Cramer understreger, at det er en integreret del af strategien for krigen mod IS at vente, til de irakiske styrker og den irakiske regering er klar til at løfte opgaven, både i forbindelse med befrielsen, forsvaret og genopbygningen af byen.
»Strategien for hele Operation Inherent Resolve (den militære betegnelse for den amerikansk-ledede koalitions krig med IS, red.) skal krigen udkæmpes »af, med og igennem de officielle irakiske myndigheder«, siger han. »Det betyder, at næste skridt i krigen først gennemføres, når irakerne er i stand til at følge med. De skal kunne befri Mosul, sikre byen bagefter samt levere de basale samfundsmæssige ydelser, som viser befolkningen, at den irakiske regering er alle irakernes regering,« siger han.
Og her er Ramadi den store lakmustest.
Selv er den irakiske regering tilsyneladende overbevist om, at befrielsen af Mosul er lige om hjørnet. Som den irakiske parlamentsformand Salim al-Juburi udtrykte det i en pressemeddelelse efter Ramadis befrielse:
»Denne store sejr har knækket ryggen på Daesh (arabisk for Islamisk Stat, red.). Den repræsenterer affyringsrampen for befrielsen af Nineveh (den provins, hvor Mosul er hovedstad, red.).« lovede han.
Lars Cramer-Larsen understreger, at uanset tempoet, så går krigen mod IS den rigtige vej. Ifølge analyseinstituttet Jane’s Terrorism & Insurgency Centre har Islamisk Stat mistet 14 procent af det territorium, bevægelsen havde i Syrien og Irak ved årets begyndelse. Blandt de byer, der er generobret fra IS, er den kurdiske by Kobane, grænseovergangen Tal Abyad, den yezidiske landsby Sinjar, Saddam Husseins fødeby Tikrit, Iraks største olieraffinaderi i Baiji samt en del af hovedvejen mellem Mosul og Raqqa. Til gengæld har IS erobret den arkæologiske by Palmyra.

