Bangladesh blokerer Facebook efter premier-ministerkarikatur
En ny karikaturkrise truer. Denne gang i Bangladesh, hvor karikaturer af premierministerer Sheikh Hasina har ført til en national blokering af det sociale netværk Facebook. Den formastelige tegner er efterfølgende arresteret af specialstyrker, forlyder det
Man skal ikke lave sjov med Bangladesh' premierminister Sheikh Hasina! Karikaturer offentliggjort på Facebook har haft store konsekvenser for mange.


 DHAKA - Brugerne af den sociale netværkstjeneste Facebook i Bangladesh har måttet klare sig uden adgang til den populære tjeneste siden lørdag. Siden er spærret, efter at myndighederne fandt karikaturer af landets premierminister Sheikh Hasina. Samme dag, som blokeringen blev sat i værk, anholdt specialstyrker en 30-årig mand, der er kendt for at poste meget materiale på Facebook under skiftende aliaser, og man sigtede ham for cyberkriminalitet ved at »sprede ondskab og fornærme landets ledere«.
Lovgiverne i Bangladesh har længe ønsket at blokere de dele af Facebook, der har pornografisk materiale eller karikaturer af profeten Muhammed, men indtil videre uden held. Da karikaturerne af Sheikh Hasina så dukkede op, blev det dog for meget:
»Televæsenets teknikere forsøgte kun at blokere adgangen til billederne, men forgæves. Facebook blev nødt til at blive blokeret,« siger Sunil Kanti Bose fra den statslige telekommunikationsenhed til The Daily Star.
Studerende på gaden
»Grupperne (på Facebook red.) har publiceret æres-krænkende indhold, mest billeder af vores nationale og spirituelle ledere. Derfor har vi taget initiativ til at blokere for hjemmesiden, da det ikke var muligt at blokere for de specifikke links,« skrev telekommunikationsenheden i et forklarende brev til Facebook.
Kilder i regeringen oplyser dog til The Daily Star, at blokeringen kun er midlertidig, mens eksperter arbejder på en løsning, der kan få blokeret udelukkende for fornærmende materiale.
Blokeringen af Facebook skabte omfattende vrede, både online og på gaderne i Dhaka, hvor universitetsstuderende lavede menneskekæde og gik med protestbannere. Hos landets aviser kom modreaktionerne i form af trykningen af nye karikaturer samt spredningen af links til, hvor de forbudte premierministerkarikaturer nu kan ses. Til stor fortrydelse for Sunil Kanti Bose.
»Dette er en hån mod nationen,« siger han.


