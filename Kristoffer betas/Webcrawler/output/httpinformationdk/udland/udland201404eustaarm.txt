EU står magtesløst over for cambodjansk landgrabbing
EU aftager næsten alt sukker fra Cambodja, hvor store industriplantager tvinger tusinder af bønder fra deres jord


 
	Som Information kunne berette i gårsdagens avis, importerer EU-landene 97 procent af det sukker, der produceres i Cambodja. Uheldigvis betyder den stigende sukkerproduktion, at tusinder af bønder bliver fordrevet fra deres jorde, da regeringen i Cambodja satser på plantagedrift.

	Problemet har været kendt i årevis. Blandt andet har FN flere gange rapporteret om omfattende land-grabbing – altså jordtyveri – og påvist en direkte sammenhæng mellem det sukker, der sælges i EU, og tyveri af jord fra fattige bønder. Alligevel er der ikke meget, EU kan stille op, siger medlem af Europa-Parlamentet, Margrete Auken (SF).

	»Cambodjas handelsaftale med EU er en såkaldt EBA-aftale (Everyting But Arms, red.), og der skal rigtig meget til, før et land direkte bliver smidt ud af en EBA – og også en hel del til, før EU kan true med at afbryde samarbejdet,« siger hun.

	Det skyldes, at en EBA-handelsaftale er den svageste og mindst forpligtigende aftale, EU kan indgå. En aftale, der typisk indgås med verdens fattigste lande, selv om de hverken har underskrevet konventioner om menneskerettigheder eller arbejdsrettigheder.

	Margrete Auken peger dog på et par muligheder af diplomatisk karakter, som EU kan benytte.

	Dels kan EU, når der afholdes bilaterale møder med Cambodja, tage problemet op. Og dels kan EU lægge pres på Cambodja igennem ASEAN samarbejdet (de sydasiatiske landes samarbejdsorganisation), hvor Cambodja er medlem, og som EU er ved at forhandle en mere omfattende handelsaftale med.

	»Dér både bør og skal Cambodja-situationen tages op,« siger Margrete Auken.

	Efter at Information er gået ind i sagen, vil Margrete Auken igennem Europa-Parlamentets Grønne Gruppe, som SF er en del af, desuden lægge pres på EU’s handelskommissær, Karel De Gucht.

	Han skal blandt andet svare på, hvordan det kan være, at store selskaber som Coca-Cola og Pepsi kan indføre en nultolerance overfor land-grabbing, når EU tilsyneladende ikke kan stille samme krav til sine leverandører.

