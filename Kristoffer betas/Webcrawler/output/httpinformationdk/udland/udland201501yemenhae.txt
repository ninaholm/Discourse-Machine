Yemen hærges af blodig terror med tråde til Vesten
En ny autokratregering har ikke hjulpet på situationen i Yemen, hvor al-Qaeda-angreb skaber frygt for et nyt Bagdad, og konfrontationer mellem landets nye kongemagere, de shiitiske houthier, og en af den arabiske verdens stærkeste al-Qaeda-grene skaber nye sekteriske frontlinjer i et allerede sammenbrudt land
Yemenitiske politifolk samler bevismateriale blandt krops- og ejendele ved gerningsstedet for en bilbombe, der dræbte 37 unge mænd, der stod i kø for at blive optaget på en politiskole i hovedstaden Sanaa i onsdags.


 Det var tidlig morgen, da en minibus i onsdags parkerede i det centrale Sanaa, Yemens hovedstad, mellem en stor gruppe unge mennesker, der enten allerede var optaget eller håbede på en vej gennem landets økonomiske morads ved at blive optaget på det nærliggende politiakademi. Det håb røg imidlertid, da en sprængladning skjult i køretøjet detonerede og tog 37 af de håbefulde aspiranter med sig og spredte blodige identitetskort og kropsdele rundt om det sønderrevne bilvrag.
Mens bombeangrebet, som de fleste med søvngængeragtig sikkerhed tilskrev al-Qaeda på den arabiske halvø (AQAP), hurtigt druknede i nyheden om terrorangrebet på Charlie Hebdo i Paris og knap nok kom som en overraskelse for Sanaas martrede indbyggere, er det ikke en situation, nogen ville have forudset for et halvt år siden.
Dengang stod Yemen sammen med Tunesien som det eneste opmuntrende levn efter Det Arabiske Forår. Uden en diktator, der ovenpå bølger af demonstrationer var gået af via en fredelig forhandlingsløsning, men til gengæld med en aktiv national dialog om, hvordan fremtiden skulle se ud – med deltagelse af de fleste af Yemens traditionelle kamphaner.
I dag er det imidlertid svært at få øje på hverken håb eller dialog, og samtidig har de islamistiske attentatmænd bag angrebet i Paris med deres forbindelse til landets al-Qaeda-afdeling draget opmærksomheden hen på Yemens udfordringer, hvor AQAP, der allerede er en af organisationens stærkeste afdelinger, er i offensiven.
Houthier har udbredt kontrol
Årsagen til det er i høj grad Yemens såkaldte houthi-bevægelse, en sammenslutning af shiitiske stammefolk, der har kæmpet for indflydelse for Yemens shiaminoritet og imod centralregeringen siden begyndelsen af 90’erne og også spillede en aktiv rolle i de demonstrationer, der rullede henover Yemen i 2011.
I begyndelsen af september indtog de hovedstaden Sanaa til de flestes overraskelse og i nogen grad også deres egen og vendte den yemenitiske magtbalance på hovedet. Uden at affyre et skud erobrede de hovedstadens regeringsbygninger, afsatte den siddende regering og tvang præsident Abdrabbuh Mansour Hadi til at udnævne en ny teknokratregering.
Mens den udvikling har vendt Yemens sekteriske balance på hovedet, har ændringerne i og for sig været mindre drastiske, end man kunne tro, forklarer Andreas Sugar, der er programleder i medieudviklingsorganisationen International Media Support i Yemen:
»Houthierne har egentlig spillet deres kort fornuftigt. De har taget hånd om en række folkelige problemer, og i begyndelsen var folk lettede over deres måde at agere på. Selv om de uden tvivl er den stærkeste gruppe i dag, har de jo heller ikke tiltaget sig magten direkte, men overladt den til en teknokratregering. Som i øvrigt gør et udmærket stykke arbejde, bare under utrolig svære vilkår,« vurderer han.
Et sted er den nye situation imidlertid ikke blevet accepteret, nemlig hos al-Qaeda, der traditionelt ikke er tilhængere af shiaislam og i særdeleshed ikke af houthi-bevægelsen, der er en mere skræmmende modstander end den yemenitiske regeringshær, selv uden dennes amerikanske logistikstøtte.
Erklæret krig mod al-Qaeda
»Houthierne har erklæret krig mod al-Qaeda. De er stærkere end al-Qaeda og har jaget dem væk fra en række af deres traditionelle områder,« forklarer den dansk-yemenitiske sikkerhedsekspert Siris Hartkorn, der er dansk og bosat i Yemen.
»Det har tvunget al-Qaeda til at optrappe en asymmetrisk krig og også til at føre den ind i Sanaa, og det er det, vi i øjeblikket ser resultatet af i form af de mange bomber og attentater,« forklarer hun.
Det er også en udvikling, der i ubehagelig grad puster til sekteriske opdelinger i et Yemen, der ellers ikke har store traditioner for den slags spændinger, men til gengæld har et temmelig konservativt islamisk miljø – og også folk, der har interesse i at udnytte spændingerne til deres egen fordel, blandt andet den mangeårige, men i dag afsatte præsident Ali Abdullah Saleh.
»Der er ingen tvivl om, at al-Qaeda prøver at gøre det til en sekterisk konflikt og har en vis succes med det, fordi der i øjeblikket sker en radikalisering. Det er temmelig bekymrende,« konstaterer Siris Hartkorn, som samtidig understreger, at houthierne søger at gøre det modsatte, f.eks. ved at inkludere sunniimamer i deres demonstrationer og tage hånd om temaer, som angår alle yemenitter – som f.eks. stigende benzinpriser.
Yemen – en dysfunktionel stat
Alligevel er de sekteriske spændinger kraftigt stigende, mener Adam Baron, forsker ved European Council on Foreign Relations, der boede i Yemen, indtil han for et halvt år siden blev udvist for at skrive for kritisk om regeringen.
»Der er en stor frygt blandt almindelige mennesker for, at Sanaa bliver til et nyt Bagdad. Den sekteriske iscenesættelse er en helt ny ting, og har ikke nogen historisk baggrund, men bliver udnyttet politisk fra flere sider. Problemet er, at mange sunnier, der tidligere havde en politisk repræsentation igennem blandt andet det ortodokse Islah-parti (islamisk parti, der i princippet stod i opposition til præsident Saleh og er forbundet med Det Muslimske Broderskab, red.) i dag føler sig forrådt, truet, og at de ingen politisk repræsentation har – og det skubber dem i armene på al-Qaeda, som har ideelle forhold for at rekruttere og sprede deres sekteriske dagsorden. Og det er noget, de vil udnytte,« forklarer han.
»Det er en utrolig sårbar situation, og der er en vis sandsynlighed for et betydeligt omfang af blodsudgydelser,« siger han og langer samtidig ud efter de internationale aktører, der har overset faresignaler i form af »anarki, en dysfunktionel regering og fattigdom. Kerneingredienserne i en hurtig radikaliseringsproces«.
De elementer er stadig til stede, selv om alle tre eksperter for så vidt er enige om, at den nye teknokratregering gør sit bedste. Den er blot fanget i en temmelig vanskelig situation med en elendig økonomi, hvor saudierne – der har deres egne problemer med shiaoprørere og ikke er begejstrede for houthierne – synes at have trukket den økonomiske støtte tilbage, der lige præcis har holdt landet i live, en sikkerhedssituation, der befinder sig i en hastigt nedadgående spiral, og en hovedstad, der stadig er kontrolleret af nominelle shia-oprørere til bekymring for Sanaas sunniflertal.
»Det nuværende status quo kan ikke holde, og mange håber på, at houthierne trækker sig tilbage og overlader magten til regeringen. Men hvorfor skulle de?« spørger Adam Baron.
»Deres talsmænd siger, at de sådan set gerne ville, men hvem skulle de overlade deres området til? Det ville være al-Qaeda.«
På den anden side har Yemen i temmelig mange år bevæget sig på kanten af et absolut sammenbrud, men halter sig akkurat igennem.
»Yemen er altid ved at kollapse, og det er svært at sige, hvor det her kan ende,« konstaterer Siris Hartkorn.
»Meget afhænger også af omverdenen, som har meget at sige i Yemen, uanset om det er saudierne, Qatar, USA eller – i mindre grad – Iran. Og afhængigt af, hvilken karakter forbindelsen mellem angrebet i Paris og AQAP viser sig at have, kan den internationale reaktion, som næsten må komme, også være temmelig afgørende for Yemens fremtid,« konstaterer hun.

