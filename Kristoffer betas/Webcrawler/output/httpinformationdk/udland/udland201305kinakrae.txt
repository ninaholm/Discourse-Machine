Kina kræver sit territorium med soldater og turister
Nabolande ser med voksende uro på det, de anser som Kinas stadig mere åbenlyse forsøg på at sikre sig kontrollen med omstridte territorier. Senest har New Delhi anklaget Kina for at sende soldater ind i Indien
I New Delhi er der stor utilfredshed med, at Kina har sendt soldater ind på indisk territorium. Indiens udenrigsminister har efterfølgende varslet et besøg i Beijing i næste uge.


 En lejr med fem telte, tre dusin soldater og to hunde truer nu med at udvikle sig til en større konflikt mellem Kina og Indien. I midten af april sendte Kina soldaterne ind i den afsidesliggende Depsang-dal i Himalaya, som ifølge Indiens regering ligger næsten 20 km inde på indisk territorium. New Delhi kræver, at Kina trækker sine tropper tilbage, men Beijing nægter og insisterer på, at området ligger inden for Kinas grænser.
Flere forsøg på forhandling er endt uden løsning, og med blot et par hundrede meters afstand holder de kinesiske og indiske militære styrker nu skarpt øje med hinanden i det omstridte grænseområde, hvor de to store nabolande i 1962 udkæmpede en kort, men blodig krig – og ikke siden er blevet enige om, hvor grænsen præcist går.
Den indiske regering forsøger at nedtone striden, men rapporter om, at de kinesiske soldater har sat et skilt op, som på engelsk erklærer, at området er del af Kina, gør det svært for New Delhi at benægte, at der er tale om en bevidst provokation fra kinesisk side, lyder det fra indiske medier og oppositionen.
De kræver, at regeringen leverer en robust militær respons på det, som anses for at være den mest alvorlige kinesiske indtrængen på indisk territorium i et kvart århundrede. Ledende oppositionspolitikere er de seneste dage gået så langt som til at sige, at den største militære trussel mod Indien ikke kommer fra ærkefjenden Pakistan, men derimod fra Kina.
I indiske medier og i flere asiatiske lande ses den voksende indisk-kinesiske konflikt som del af et mønster, hvor Kina på det seneste stadig mere aggressivt gør krav på områder, som andre lande anser for deres.
Adskillige konflikter
Kina strides med Japan om kontrollen over fem ubeboede øer i Det Østkinesiske Hav. Krigsskibe og jagerfly fra de to lande har i flere måneder leget en farlig omgang kispus med hinanden over de japanskkontrollerede øer – kaldet Senkaku i Japan og Diaoyu i Kina.
Ifølge Tokyo fløj ikke mindre end 40 kinesiske militærfly ind i luftrummet over øerne forrige tirsdag, og samme dag sendte Kina otte fartøjer ind i det japanskkontrollerede farvand. I Tokyo blev det kinesiske militærs handlinger betegnet som en eskalering af konflikten og en »trussel uden sidestykke«.
Et af de mest aggressive kinesiske træk fandt dog sted i januar, da en kinesisk fregat låste sin radar fast på en japansk destroyer – en handling, der normalt er sidste skridt før affyring af et missil mod et fjendtligt fartøj.
Samtidig har Kina også en konflikt med Filippinerne om kontrollen over småøer kendt internationalt under navnet Scarborough Shoal. Sidste år lød der skarp krigsretorik i Kinas statslige medier rettet mod Filippinerne, samtidig med at flådefartøjer fra de to lande vogtede på hinanden.
I slutningen af marts fremviste Kina sin militære styrke over for Malaysia, da fire skibe fra den kinesiske flåde dukkede op ved James Shoal, som begge lande anser for deres – den kinesiske ankomst chokerede, da de ubeboede sandbanker ligger hele 1.800 km fra det kinesiske fastland og kun 80 km fra Malaysias kyst. Det sås som et tegn på, at Kina er klar til militært at tiltvinge sig kontrollen med hele Det Sydkinesiske hav, som også bl.a. Brunei, Vietnam, Malaysia og Filippinerne gør krav på dele af.
Turist-tropper
Men også kinesiske turister bruges i landets sats på at gøre sit krav på territorium tydeligt for enhver. I søndags tog ca. 300 kinesere af sted på det, der blev solgt som et firedages krydstogt, inklusiv tid til at nyde de hvide, urørte sandstrande på Xisha-øerne. Passagererne skulle blot udfylde en ansøgning om at komme til ’Den kinesiske folkerepubliks Xisha-øer’. Krydstogtet blev hyldet af regeringen i Beijing og af kinesiske statsmedier.
Det lød uskyldigt, men i Vietnam anses krydstogtet for intet mindre end en invasion. For regeringen i Hanoi ser nemlig øerne som en del af Vietnam, og udenrigsministeriet har højlydt klaget.
Alle de havområder, som Kina kræver, kan bl.a. give landet adgang til store energiressourcer og kontrol med vigtige internationale skibsruter, men opfattelsen af kinesisk aggressivitet har skabt udbredt ængstelse i nabolandene. Og udviklingen har sat fokus på, hvad Kinas nye leder, Xi Jinping, mener, når han taler om sin ambition om at opfylde det, han kalder ’den kinesiske drøm’, og som han beskriver som ’den store genopblomstring af den kinesiske nation’. Flere i Kina har sat lighedstegn mellem drømmen og det nye lederskabs udtrykte tilsagn om at opbygge landets militære magt for at styrke sin position i de territoriale stridigheder med naboerne. Xi Jinping har beordret Folkets Befrielseshær til at være klar til at forsvare Kinas territoriale ’kerneinteresser’, et udtryk, som det kinesiske styre normalt bruger om territorium, som Beijing ikke er villig til at forhandle om, men er klar til at gå i krig for.
En hvidbog om Kinas forsvarspolitik, som Beijing kom med i midten af april, fremlagde en direkte relation mellem militær magt og Xi Jinpings drøm, med ordene om, at militærets rolle er »at sikre realiseringen af ’den kinesiske drøm’«.
I en rapport om hvidbogen fra det officielle nyhedsbureau Xinhua lød der en potentiel trussel mod nabolandene:
»Kinas forsvarsstrategi er fortsat defensiv af natur, men Kina vil ikke veksle sin suverænitet og interesser for fred.«
 

