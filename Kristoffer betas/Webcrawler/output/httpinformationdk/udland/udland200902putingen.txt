Putin vil genoprette USSR - med Obamas velsignelse
Moskva søger en helt ny stor aftale med USA, som skal respektere Putins ønske om at genoprette Sovjetunionen som et russisk imperium, siger russisk millitærekspert
Putin ønsker et nyt forhold til USA, NATO og Vesteuropa, som tager hensyn til russiske interesser, vurderer analytiker. For få dage siden mødtes Putin med EU-s Barroso - for første gang siden gas-sagen i december - og nu vender Putin så opmærksomheden mod USA og præsident Barack Obama.


 MOSKVA - Den russiske ledelse har tydeligvis ikke tænkt sig at give den nye amerikanske præsident, Barack Obama, 100 dages honeymoon. Tværtimod er Moskva i fuld gang med at komme med en række udspil, der, som den russiske analytiker Pavel Felgenhauer siger til Information, har til formål at afprøve, "om Obama har nosser og er til at gøre forretninger med".
Ifølge Felgenhauer, der er fast kommentator ved den stærkt regeringskritiske avis Novaja Gazeta, som netop har fået sin anden kvindelige journalist skudt ned i Moskva, så føler den russiske regering nu, at den har godt fat i en vis legemsdel på Obama, for, som Felgenhauer siger, at bruge et af den russiske premierminister Putins yndlingsudtryk. 
Rusland har, siger han, på det seneste demonstreret sin styrke på flere måder. For det første har Moskva sat Ukraine og Vesteuropa grundigt på plads, da russerne lukkede for gashanerne. Resultatet var dels, at Europa pludselig indså sin afhængighed af Rusland, og at Ukraines provestlige ledelse er ved at gå i opløsning i et tilsyneladende endeløst og kaotisk internt slagsmål mellem præsidenten og premierministeren.
USA ud af Centralasien
For det andet, fremhæver Felgenhauer, så har Rusland netop i sidste uge styrket sin position voldsomt i Centralasien. Det skete ved, at Rusland simpelthen først købte Kirgisistan til at lukke den amerikanske base, der er meget vigtig for USA's krig i Afghanistan. Som et plaster på såret lover Rusland dog, at amerikanerne kan få lov til at benytte russisk territorium som fragtvej til Afghanistan. Naturligvis under russisk kontrol. 
Desuden indgik Rusland i weekenden en aftale med lande som Tadsjikistan, Kirgisistan, Kasakhstan og Uzbekistan om en fælles hurtig udrykningsstyrke og en stabiliseringsfond til bekæmpelse af den økonomiske krise. Selvfølgelig hovedsageligt betalt og styret af Rusland.
Endelig er der, siger Pavel Felgenhauer, det russiske krav om, at USA ikke opretter elementer af missilforsvaret i Tjekkiet og Polen. Ruslands svar var at true med at opsætte Iskander-raketter i Kaliningrad med sigte mod Europa. 
"Resultatet var positivt for Moskva. Nu siger den nye amerikanske administration, at den overvejer beslutningen endnu en gang og tilbyder samtidig en ny stor reduktion af atomarsenalet, som ingen af os i øvrigt har brug for længere. Moskvas gode vilje blev vist ved, at man sagde det, som alle vidste i forvejen, nemlig at man ville stoppe opsætningen af Iskander-raketter i Kaliningrad. Stoppe? Opsætningen var ikke engang nået til planlægningsfasen."
Putin ønsker nyt USSR
"Alt det her handler om nogle få simple ting," siger Felgenhauer med et højt grin. "Putin og hans dukkepræsident ønsker et helt nyt forhold til USA, NATO og Vesteuropa, som tager hensyn til russiske interesser. Putin ønsker garanti for, at Vesten igen accepterer, at dele af Østeuropa, Kaukasus, Ukraine, Hviderusland, Central-asien er og bliver russisk interessesfære, som NATO og amerikanerne skal holde fingrene fra. Til gengæld lover Rusland amerikanerne hjælp til at fuldføre krigen i Afghanistan og måske endda Iran. Og europæerne får al den gas og olie, de har brug for, i en lind strøm."
"For Putin er hovedmålet at genoprette USSR som et russisk imperium uden den kommunistiske ideologi, men byggende på den russiske form for statskapitalisme, hvor den egentlige kontrol ligger i Moskvas centrum i Kreml. Det lægger han jo heller ikke skjul på, han har tidligere sagt, at det 20. århundredes største geopolitiske katastrofe var Sovjetunionens sammenbrud. For Putin handler det om at genoprette Ruslands storhed," siger Felgenhauer.
Storsind, ikke storhed 
Der findes imidlertid også stemmer i Rusland, som ikke er enige med den russiske premierminister i dette. Natalja Oss, forfatter, journalist og kommentator ved netavisen gazeta.ru skrev forleden et bemærkelsesværdigt og sjældent indlæg i den russiske debat. Et indlæg, som hun straks har fået på puklen for fra mange sider.
"Lad mig sige det med det samme," skriver hun, "vi har ikke brug for store rystelser eller et stort og stærkt Rusland."
"Personligt ønsker jeg mig et andet Rusland," fortsætter hun. "Jeg ønsker ikke storhed, men storsind og menneskekærlighed. En stat, der elsker sit folk ... Det er på tide at indse, at vi ikke har råd til eller, hvis vi skal være ærlige, samvittighed til russisk storhed. Det er meningsløst at tale om landets storhed, når gamle mennesker brænder levende på et gudsforladt plejehjem. Hvor syge dør på hospitalernes gange på grund af pladsmangel. Hvor der ikke er plads på akutmodtagelserne. Hvor det er farligt at besøge politigården. Det er uhyggeligt at rejse i Rusland, ikke fordi du ikke kan komme igennem, men fordi det er uudholdeligt at se på, hvad der sker ude i provinsen ... Jeg har ikke brug for et russisk storhed. Jeg ønsker et blomstrende, frit, rigt, mæt, ufarligt, stærkt land, der kan beskytte sin ære, og sine borgeres liv - et land, hvor de gamle kan være stolte over deres fortid, og børnene tro på fremtiden - et ægte Rusland."


