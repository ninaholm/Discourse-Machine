Hvem har magten i Iran?
Irans præsident Mahmoud Ahmadinejad har i virkeligheden ikke særlig meget at skulle have sagt i Iran. Her et overblik over vigtige spillere i Irans magtspil:


 1) Ayatollah Ali Khamenei
Den åndelige leder, Ayatollah Ali Khamenei, har absolut magt, da Iran er en republik med teokratisk overbygning. Styreformen kaldes velayat-e faqih (groft oversat: ’beskytter af loven’), en tradition i shiaislam for vejledning af samfundet, og som i den islamiske republiks grundlægger, ayatollah Ruhollah Khomeinis aftapning fortolkes som absolut magt over staten.
Ali Khamenei var præsident fra 1981 til 1989, hvor han umiddelbart efter Khomeinis død blev udnævnt til øverste åndelige leder.
Værd at vide om Ali Khamenei: Selv om han ikke er en mand, der taler for ytringsfrihed og fri adgang til internettet, har han en profil på billeddelingsnetværket Instagram under navnet ’khameneir_ir’, hvor han jævnligt tagger billeder af brunøjede børn og hujende folkemasser.
2) Vogternes Råd
Rådet består af 12 islamiske jurister, hvor seks er udpeget af den åndelige leder. Formanden er den konservative ayatollah Ahmad Jannati. Rådets opgaver er at overvåge valg, godkende kandidaters valgbarhed og kontrollere, at lovgivning i parlamentet er i overensstemmelse med forfatningen og islamisk sharialov.
Vogternes Råd har stærkt konservativ indflydelse på udviklingen og gjorde bl.a. håbet om liberale reformer efter valget af den moderate Mohammad Khatami til præsident i 1997, til skamme.
Værd at vide om Vogternes Råd: Den øverste åndelige leder har ret til at udskifte medlemmer af Vogternes Råd, hvis han er utilfreds med deres indsats.
3) Forfatningen
Den iranske forfatning er islamisk med vestligt-demokratiske elementer. Den er hovedsagelig bygget på Khomeinis sene skrifter, der kombinerer shia-retningens traditionelle velayat-e faqih med ideer hentet hos Aristoteles, Platon og liberale europæiske forfatninger – herunder deling af statens institutioner i lovgivende, dømmende og udøvende funktioner og garantier for borgerlige frihedsrettigheder. Afgørende er imidlertid, at forfatningen baseres på sharia, islamisk lov, og fortolkes af den øverste åndelige leder og de rådgivningsorganer, han har til rådighed. Al lovgivning skal ske i overensstemmelse med islamiske principper.
4) Ekspertrådet
Ekspertrådet er en forsamling af 86 islamiske lærde, der udnævner den øverste åndelige leder og holder øje med hans embedsførelse. Formanden er fra 2011 Mohammad Reza Mahdavi Kani, en konservativ ayatollah og tidligere premierminister. Han afløste Akbar Hashemi Rafsanjani, den rige tidligere præsident og vigtige figur i magtens kulisser.
Ekspertrådet vælges for en otteårig periode efter accept af Vogternes Råd og mødes to gange årligt til konferencer om den åndelige leders aktiviteter.
Værd at vide om Ekspertrådet: Rådet indkalder gerne den øverste leder, der jo er genstand for granskning, til at deltage i mødet.
5) Præsidenten
Mahmoud Ahmadinejad er uddannet ingeniør og lærer med folkelig baggrund og en karriere i studenterpolitik. Blev valgt som Teherans borgmester i 2003 og som præsident i august 2005. Ahmadinejad er for mange symbolet på den iranske magt udadtil med lange brandtaler mod USA og ærkefjenden Israel. Internt beskyldes han for at være økonomisk inkompetent og populist med foragt for basale menneskerettigheder.
Værd at vide om Ahmadinejad: I Irans interne magtkampe menes han at have støtte i Revolutionsgarden, regimets livgarde, der er bedre uddannet, lønnet og udrustet end Irans stående hær.
6) Parlamentet
Majlis – består af 290 parlamentarikere, som bliver valgt af befolkningen. De personer, som befolkningen kan stemme på, er udvalgt af Vogternes Råd. Fem medlemmer repræsenterer ikkemuslimske minoriteter.
Værd at vide: Formanden for parlamentet er Ali Larijani, en højt uddannet akademiker og indtil 2008 Irans atomforhandler som Ali Khameneis repræsentant og sekretær for Det Nationale Sikkerhedsråd. Menes at være mere moderat end præsident Mahmoud Ahmadinejad.
Ingen parlamentariker er valgt uden forudgående godkendelse i Vogternes Råd først.
7) Befolkningen
Den iranske befolkning på over 80 millioner er etnisk spraglet med mere end 20 millioner aserbajdsjanere og næsten fem millioner kurdere. Dertil kommer usbekere, armenere og andre minoriteter, bl.a. en lille gruppe jøder. Den sociale skala er bred med rige og fattige, sekulariserede og konservative, byboere og landboere. Efter præsidentvalget i 2009 blussede en opstand op i protest mod valgresultatet, der udviklede sig til en oppositionsbevægelse ’De Grønne’ med et demokratisk program. Bevægelsen havde tilslutning fra studenter og de større byers middelklasse. Opstanden blev hurtigt slået ned og dens ledere, bl.a. den slagne præsidentkandidat Mir-Hossien Mousavi, blev fængslet eller sat i husarrest.
 

