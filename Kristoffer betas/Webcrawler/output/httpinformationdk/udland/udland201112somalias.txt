Somalias islamister udfordres for alvor
Med diskret opbakning fra USA, Frankrig og FN har den Afrikanske Union samt nabolandene Kenya og Etiopien sat tommelskruerne på al-Shabaab
Den Afrikanske Unions 9.000 mand store fredsstyrke i Somalia, AMISOM, har de seneste måneder taget kampen op mod al-Shabaab. Planen er at fordoble styrken og få FN til at udvide mandatet, så styrken også kan operere uden for hovedstaden Mogadishu.


 Somalias militante islamister har for første gang i flere år fået ørerne i maskinen. I al ubemærkethed har en ny front bestående af den Afrikanske Unions fredsstyrke AMISOM samt nabolandene Kenya og Etiopien sat de Taleban-lignende fanatikere under voldsomt militært pres.
I hovedstaden Mogadishu har AMISOM fået kontrol med størstedelen af byen, i syd har en 2.000 mand stor kenyansk invasionsstyrke kurs mod al-Shabaabs finansielle livline, havnebyen Kismayo, og nu rykker også den etiopiske hær ind i landet fra vest.
Momentum
Det er første gang, at al-Shabaab, der siden 2009 har styret hele det sydlige og centrale Somalia, for alvor udfordres.
Vendepunktet kom i sommer, da den Afrikanske Unions fredsstyrke skiftede taktik og begyndte at bekæmpe al-Shabaab fra hus til hus i stedet for at besvare militsens angreb med bombardementer af de — ofte civile — områder, hvor al-Shabaab gemte sig.
Når AMISOM pludselig har fået succes, skyldes det ifølge den danske Somaliaekspert Joakim Gundel, at den Afrikanske Union valgt at bryde det meget begrænsede fredsbevarende mandat, som styrken har fået af FN.
»AMISOM opererer i dag uden for sit mandat, men det har det internationale samfund stiltiende valgt at acceptere,« siger Gundel.
Derudover er AMISOM den seneste tid blevet trænet af elitesoldater fra en række private sikkerhedsfirmaer, og det har givet pote. Ifølge New York Times er det USA, der betaler for træningen, som på kort tid har forvandlet den før så udskældte og impotente fredsstyrke en effektiv »krigsmaskine«, der igen og igen opsøger fjenden trods risikoen for tab.
Fredsstyrken »har klaret sig bedre, end nogen havde drømt om«, konstaterede Afrikaekspert Peter Pham fra den amerikanske tænketank Atlantic Council for nylig.
Gundel påpeger imidlertid, at sejren over al-Shabaab har haft en høj pris. Den Afrikanske Union offentliggør ikke tabstal, men både somaliske og internationale medier anslår, at AMISOM har mistet mindst 500 mand siden 2007, heraf langt de fleste i år.
De fleste af soldaterne i AMISOM kommer fra ludfattige stater som Uganda og Burundi, hvor en månedsløn på 1.000 dollar er mere end rigeligt til at få unge mænd til at sætte livet på spil.
Kenyas kamp
AMISOM’s succes i Mogadishu har ifølge flere iagttagere været medvirkende til, at nabolandet Kenya for seks uger siden valgte at invadere Somalia sydfra med foreløbig 2.000 mand.
Det officielle mål med invasionen er at afskære al-Shabaab fra havne- og smuglerbyen Kismayo, der er af afgørende betydning for bevægelsens økonomi, men regn og oversvømmelser har foreløbig forhindret den kenyanske hær i at nå frem.
Når Kenya har fået nok af al-Shabaab, skyldes det ifølge iagttagere især en række spektakulære kidnapninger af hjælpearbejdere i Kenya, som militsen har udført. Men også den voldsomme flygtningestrøm fra det sultende og krigshærgede Somalia er en stor udfordring for den kenyanske regering, der frygter, at al-Shabaab vil infiltrere og destabilisere landet.
»Kenyas motiver er formentlig både humanitære og sikkerhedsmæssige,« siger Joachim Gundel.
Den kenyanske invasion er ligesom AMISOM’s mandatbrud blevet mødt med stiltiende international accept. Derudover har USA og Frankrig diskret bistået Kenya med både efterretninger og flystøtte.
Ifølge det franske dagblad Le Monde har det franske forsvar haft kampfly på vingerne i forbindelse med invasionen, mens USA især har koncentreret sig om droneangreb mod højtstående al-Shabaab-ledere.
I sidste uge kom de første meldinger om, at Somalias vestlige nabo Etiopien endnu en gang er på vej ind i landet med en større militærstyrke.
Med støtte fra USA invaderede Etiopien landet i 2006 og fordrev Rådet af Islamiske Domstole, som sad på magten. Herefter holdt Etiopien en antiislamistisk overgangsregering ved magten frem til 2009.
Flere iagttagere mener imidlertid, at Etiopien denne gang vil nøjes med en begrænset intervention i det vestlige Somalia. Frem for at sende tusindvis af kristne soldater ind i landet, ventes Etiopien at finansiere, bevæbne og træne den sufiislamiske og regeringsvenlige militsgruppe Ahl al-Sunna wa al-Jama’a, der bekæmper al-Shabaab.
»Etiopien er ikke interesseret i, at Somalia fungerer som fristed for Ogaden-oprørere, der ønsker at løsrive Ogaden-grænseområdet fra Etiopien,« siger Gundel.
Risiko for bagslag
Joakim Gundel fremhæver dog, at det kan give bagslag, at Kenya og nu Etiopien har invaderet Somalia. »Læren fra sidste gang er, at somalierne opfatter nabolandene som besættelsesmagter. Invasionerne kan derfor øge opbakningen til al-Shabaab i stedet for at mindske den,« advarer Gundel.
Flere lokale og internationale medier rapporterer, at der af samme grund er planer om at optage både de kenyanske og etiopiske styrker i AMISOM, så snart det kan lade sig gøre — og så søge et udvidet mandat, der tillader AMISOM at operere uden for Mogadishus bygrænse.
Gundel peger på, at der er et momentum i krigen mod al-Shabaab, men efterlyser en plan for, hvad der skal ske, hvis det virkelig lykkes den nye front at smide de middelalderlige islamister på porten.
»Der er en tendens til, at de gamle krigsherrer blot overtager magten, og hvis det sker, så er vi lige vidt.«
Samtidig har ingen eksperter tiltro til, at præsident Sheik Sharif Sheik Ahmed og den korrupte og ineffektive overgangsregering i Mogadishu kan stå for en genopbygning af landet.
Selv efter AMISOM har befriet byen for al-Shabaab, har den FN-støttede regering ikke været i stand til at levere selv den mest basale hjælp til den sønderbombede og sultende by.

