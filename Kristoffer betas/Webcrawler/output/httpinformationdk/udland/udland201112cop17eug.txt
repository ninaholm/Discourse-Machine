COP17: EU går i alliance med verdens fattigste lande
EU og 90 af verdens fattigste lande danner ny alliance for at lægge pres på klodens største CO2-udledere, Kina og USA


 Klimatopmødet er normalt præget af dyb splid og mistillid mellem verdens fattige og rige lande. Men muligvis ikke længere.
I går annoncerede den danske klima- og energiminister, Martin Lidegaard (R), og Gambias minister for skov og miljø, Jato Sillah, at EU’s 27 medlemslande går sammen med 90 af verdens fattigste og mest sårbare lande for i fællesskab at lægge pres på klodens største CO2-udledere, Kina og USA.
»Det er første gang, at verdens absolut fattigste lande går i direkte alliance med nogle af verdens rigeste nationer,« siger Martin Lide- gaard, der kalder den nye alliance »et lille stykke verdenshistorie«.
Sammen vil EU og de fattigste lande arbejde for, at der ved klimatopmødets afslutning i aften er opnået enighed om en fremtidig fælles klimaaftale, hvor alle lande forpligter sig juridisk senest i 2015.
»Vi opløser det giftige forhold mellem rige og fattige, der ved de tidligere klimatopmøder har været så ødelæggende. I stedet for at tale om det, der deler os, så sætter vi nu fokus på det, vi er enige om,« siger Martin Lidegaard.
Nyt venskab
Den gambiske minister, der også har formandskabet i gruppen af verdens fattigste lande, LDC-landene, takkede EU for »at tage ansvar«.
»Som formand for LDC-landene kan jeg fortælle, at vi allerede lider på grund af klimaforandringerne. For os er det vigtigste, at vi holder klodens temperaturstigning under to grader, og derfor må vi alle sammen give noget,« sagde Jato Sillah.
Ifølge Martin Lidegaard vil EU arbejde med de fattige lande for både at sikre en global klimaaftale, men også for at den grønne fond, som de rige lande har lovet u-landene, bliver en realitet. Danmark gav onsdag tilsagn om at give 100 mio. dollar til fonden. Efterfølgende har Tyskland og Japan også lovet penge. Og EU besluttede i går i Bruxelles at skrue op for klimabistanden til verdens fattigste lande. I alt vil EU-Kommissionen over de kommende fem år give 20 pct. af EU’s eksterne budget eller godt 14 mia. euro til klimaaktiviteter.
»Det er selvfølgelig med til at skabe tillid, og så viser det, at vi tager det her alvorligt,« forklarede Martin Lidegaard.
Den nye alliance er dog ikke meget værd, hvis ikke det lykkes at overbevise resten af verden. For selv om de 117 lande i alliancen udgør to tredjedele af verdens nationer, så står de samlet for blot en fjerdedel af verdens udslip af drivhusgasser.
»Når vi kigger på udledninger, så dækker gruppen ikke meget. Men vi er mange lande. Og jo flere lande vi står sammen, jo større bliver presset på dem, der står udenfor,« sagde Martin Lidegaard.
— Er alliancen et gennembrud i forhandlingerne?
»Det er i hvert fald en helt ny situation, der fuldstændig vil ændre spillereglerne,« sagde Martin Lidegaard, der samtidig gjorde det klart, at »det stadig kan gå helt galt i Durban«.
Klimatopmødet i Durban slutter efter planen i aften.

