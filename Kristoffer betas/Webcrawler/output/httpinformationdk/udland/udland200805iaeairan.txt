IAEA: 'Iran er usamarbejdsvillig'
Det Internationale Atomenergiagentur udtrykker bekymring over udviklingen i Irans atomprogram og efterlyser svar på 'væsentlige spørgsmål'
Den iranske præsident, Mahmoud Ahmadinejad, besøgte i sidste måned uranberigelsesanlægget Natanz syd for Teheran. Det Internationale Atomenergiagentur (IAEA) klager over Irans manglende samarbejdsvilje angående atomprogrammet.


 I en usædvanlig detaljeret rapport med usædvanlig kontante konklusioner betegner Det Internationale Atomenergiagentur udviklingen i det iranske atomforskningsprogram som "dybt bekymrende". Samtidig understreger IAEA, som er FN's nukleare tilsynsmyndighed, at Iran skylder agenturet "forklaringer" på "væsentlige spørgsmål".
Ydermere anklages iranerne i rapporten for "bevidst mangel på samarbejdsvilje" i forhold til at få belyst de aspekter af dets atomprogram, der kan have militær værdi. IAEA henviser i sin rapport til 18 dokumenter, som er tilvejebragt af vestlige efterretningstjenester. Disse dokumenter tyder på, at iranerne har iværksat aktiviteter - uranforarbejdning og design af missilsprænghoveder - der kan have åbenlysrelevans for produktion afa-våben.
"Der er visse dele af Irans atomprogram, hvor militæret ser ud til at have spillet en rolle," udtaler en højtstående IAEA-embedsmand til avisen The New York Times, "og vi vil gerne vide hvorfor".
'Forfalskede dokumenter'
Iran afviser beskyldningerne, idet man hævder, at de dokumenter, IAEA lægger til grund, er "forfalskede". Præstestyret fastholder, at dets eksperimenter og projekter intet har at gøre med et våbenprogram, men afviser dog fortsat at lade IAEA udspørge dets forskere, ligesom man har undladt at fremlægge dokumentation, der kan bekræfte påstanden.
Af rapporten fremgår det, at Iran er i færd med at udvikle kraftigere centrifuger, der hurtigere kan berige uran - som kan bruges til såvel elproduktion som fremstilling af atombomber. Ifølge rapporten er nogle af centrifugekomponenterne blevet fremstillet af Irans militær. IAEA giver i den forbindelse udtryk for frustration over, at Iran ikke har kommunikeret oplysninger herom videre til agenturet, og at dets folk under et besøg i april blev nægtet adgang til det anlæg, hvor centrifugekomponenterne fremstilles. 
IAEA-embedsmanden pointerer, at agenturet har brug for yderligere flere måneders efterforskning, før tiden er inde til at formulere "definitive konklusioner" om målsætninger og fremgangsmåder i Irans atomforskningsprogram.


