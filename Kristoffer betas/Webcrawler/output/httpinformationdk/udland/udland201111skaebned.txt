Skæbnedage for Occupy-bevægelsen
De amerikanske myndigheder slog i går til i en koordineret politikaktion mod den unge Occupy-bevægelse. Hovedkvarteret i Zuccotti Park er nu ryddet, og parken er lukket. Besætterne forsikrer, at de aldrig giver op, og er flyttet videre til en anden plads i New York, Foley Square
Politiet i New York ryddede tidligt i går Zuccotti Park for Occupy Wall Street-aktivister.


 Så skete det, som den unge græsrodsbevægelse Occupy Wall Street længe har frygtet, men som medlemmerne indtil i går behændigt havde modarbejdet: Tidligt i går morges rykkede en talrig kampklædt styrke fra NYPD (New York City Police Department) ind i bevægelsens ’hovedkvarter’, Zuccotti Park i det nedre Manhattan, og ryddede området efter to måneders besættelse.
Aktionen gik langtfra stille af. For om end de unge besættere bogstavelig talt blev taget på sengen af borgmester Michael Bloombergs politistyrker og helikoptere, så tog det ikke de camperende demonstranter lang tid at starte en modaktion. Mange bandt sig til træer, bænke og lygtepæle, og over 100 demonstranter blev anholdt for ikke at adlyde politibetjentenes ordrer. De amerikanske medier viste videofilm fra aktionen, hvor der lød højlydte protester og skrig, når betjentene trak deres stave i de mange sammenstød med besætterne. Der blev også meldt om enkelte tilfælde af brug af peberspray.
Ryddet blev Zuccotti Park imidlertid, og efter at politiet havde slået en ring om parken og de tilstødende kvarterer, og efter at alle de anslået 200 indbyggere og deres ejendele var blevet fjernet fra området, rykkede en anden gruppe ind: en hær af uniformerede sanitetsarbejdere med orange veste bevæbnet med dampkanoner og affaldssække forvandlede hen over morgenen området fra en miniudgave af Roskilde Festivalen på en dårlig dag tilbage til udgangspunktet — en ren og ryddelig park uden affald, telte og presenninger.
Parken lukket
Myndighederne meddelte først, at demonstranterne kunne vende tilbage til Zuccotti Park senere, når parken var blevet renset, men uden de telte, presenninger og soveposer, som havde gjort det muligt for dem at opholde sig i parken i næsten to måneder.
Men ved en velbesøgt pressekonference i går fortalte borgmester Michael Bloomberg — der havde beordret rydnings- og rengøringsaktionen sat i gang på vegne af ejerne, Brookfield Properties — imidlertid, at genåbningen af parken ville blive forsinket, mens byens embedsmænd reagerer på en retskendelse indhentet af advokater for de protesterende.
Retskendelsen siger nemlig, at borgmesteren ikke kan forbyde besætterne at vende tilbage til parken med alle deres ejendele og dermed, med de unges egne ord, »generobre pladsen«. Dommeren, der afsagde kendelsen, er højesteretsdommer Lucy Billings, der selv har en fortid som advokat med speciale i borgerrettigheder.
Bloomberg: mit ansvar
Borgmesteren tilkendegav ved pressemødet, at selv om Brookfield Properties havde bedt ham om hjælp til at håndhæve parkens forbud mod campering og overnatning samt gøre noget ved den »uhygiejniske og farlige tilstand«, som parken efterhånden var havnet i, så var ansvaret for rydningen hans:
»Tag ikke fejl, den endelige beslutning om at handle var min og min alene. Parken er blevet fyldt med telte og presenninger, hvilket gør det næsten umuligt at navigere for offentligheden og for de offentligt ansatte, der er ansvarlige for parkens sikkerhed. Parken er beregnet til rekreativ brug for alle byens borgere, og det var blevet umuligt,« lød det fra Bloomberg, der også understregede, at han som borgmester »fra begyndelsen har haft to vigtige mål: at garantere den offentlige sundhed og sikkerhed samt at garantere de protesterendes forfatningssikrede ytrings- og forsamlingsfrihed. Når disse to mål støder sammen, får den offentlige sundhed og sikkerhed den højeste prioritet.«
’Vi overgiver os aldrig’
Og imens borgmesteren talte, og sanitetsarbejderne skrubbede, omgrupperede besætterne sig. I løbet af natten og morgenen indtog de unge en anden plads på Manhattan, Foley Square, der ligger 10 blokke nordøst for Zuccotti Park. Derefter gik de trommende og syngende til demonstration mod Canal Street og Sixth Avenue til tonerne af »We Shall Overcome« og Beatles-sangen »Revolution«.
Rygterne om rydningen spredte sig med lynets hast via en række sociale medier, og der var mange hundrede nytilkomne ved demonstrationen, der forsikrede, at bevægelsen »ikke kan isoleres til Zuccotti Park og ikke vil forsvinde, før uretfærdighederne ophører«.
En af de anholdte efter morgenens aktion er den særdeles populære rådmand i New York, Ydanis Rodriguez fra Manhattan.
En talsmand for lokalpolitikeren siger til den lokale tv-station NY1, at Rodriguez omgående tog hen til Zuccotti Park tidligt tirsdag morgen, da han fik at vide, at politiet var ved at evakuere parken. Rådmanden har været en ivrig tilhænger af Occupy- bevægelsen. Det står ikke klart, hvad Rodriguez vil blive sigtet for, men på Twitter lød det, at han var blevet slået og tydeligt blødte, da han blev ført væk af politiet.
Tegninger smidt ud
Mange af de unge var både oprørte og kede af det efter rydningen. »Hvis park? Vores park!« lød det fra demonstranterne, der rytmisk messede. »De stjal vores freaking telte, stjal fra de 99 %!«
»Det var mit hjem,« sagde 23-årige Shane Stoops fra Seattle til NY1. Han fortæller, at han har boet i Zuccotti Park siden bevægelsens fødsel den 17. september i år.
»Kan du se alle de skraldevogne? Det er, hvor jeg bor nu. De tog mit liv ... alt mit tøj, mit firemandstelt og madras, alle mine bøger og tre års tegninger.«
Det er uvist, hvordan rydningen vil påvirke de planlagte ’fødselsdagsdemonstrationer’ i morgen, der skal markere og fejre tomånedersdagen for Occupy-bevægelsen.

