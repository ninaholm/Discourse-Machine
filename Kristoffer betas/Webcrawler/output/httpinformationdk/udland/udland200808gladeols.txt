Glade OL-smil i Beijing
Så kunne kineserne endelig fejre, at det OL, de har ventet på i årevis, startede med et ordentligt fyrværkeriknald. Der var endeløs begejstring og stolthed i Beijings gader i går - og et par enkelte belærende ord


 BEIJING - "Så er du blevet en ven af Kina," siger 33-årige Zhao, da han klistrer et kinesisk flag på min brystkasse.
- Var jeg da ikke det før?, spørger jeg.
"I udlændinge var jo mod Kina, ikke sandt?" svarer han, "men nu starter OL, og så er alt det glemt."
Folk stimler sammen og nikker overbærende, som tegn på, at også de er klar til at byde udlændingen tilbage i folden.
"Efter OL vil I forstå os bedre," siger en kvinde i blomsterkjole og kinesiske flag på kinderne. Ægtemanden peger tommelfingeren opad og udbryder: "Én verden, én drøm!" - det er også præcis det budskab, der står på plakaten bag ham.
Der er ingen tvivl om, at dagen endelig er oprundet. OL er ved at starte, og tusindvis af kinesere, der nyder at have fået fri i dagens anledning, er på gaden for at vise deres smil og flag.
"OL, fred, sammenhold," råber en ældre herre som med sin cykel er blevet mobil leverandør af T-shirts og pandebånd. Alle hans produkter i cykelkurven har fået påtrykt 'Zhongguo jiayou', (kom så Kina!)
Her ved Den Himmelske Freds Boulevard har tre unge fra Hunan-provinsen fået fat i hele pakken: flag, T-shirts, pandebånd og badges.
- I ligner nogle, der er klar til OL.
"Ja, vi er. Vi har ventet så lang tid på det her. Jeg kan ikke fatte, at OL starter nu. Det er fantastisk!," siger 25-årige Zhu Meng. 
De tre har ikke reddet sig billetter til nogle af konkurrencerne, men siger, de vil gå gaderne tynde og opleve så meget af OL-atmosfæren, som de overhovedet kan.
Som farvelhilsen knytter de næverne, og råber i kor: "Kom så Kina, Kina skal vinde!"
Stolthed
Entusiasmen er enorm over, at begivenheden, som kineserne har rettet alle deres aspirationer mod i årevis, nu er så tæt på. En cirka 50-årig mand kommer hen og prikker mig på skulderen.
"Jeg har noget at fortælle dig. OL i Beijing symboliserer Kinas nationale stolthed. Jeg er meget stolt. Beijing har ændret sig meget de sidste år, er blevet moderne. Vi har det godt, meget bedre end før. Vores liv er bedre."
Han peger mod himlen. "Der er heller ikke så meget forurening mere," konstaterer han tilfreds og forsvinder fluks ned i metroen - der, med flere nyåbnede linjer, er et af de mest håndgribelige beviser på den forbedring, som OL har medført.
Tidlig eftermiddag går alle mod Den Himmelske Freds Plads. Men den er afspærret. Man kan ikke engang se Mao-portrættet.
Lukket plads
På den vestlige side af pladsen, i Folkets Store Hal, byder præsident Hu Jintao de besøgende statsledere velkommen. Der er slukørede ansigter på de mange, der er skuffede over, de ikke kan komme ind på hovedstadens centrale plads og vise deres begejstring.
"Jeg er skuffet over ikke at komme derind på denne dag," siger Gao Guomin, der bruger sit nykøbte pandebånd til at tørre sveden af panden. "Men jeg mister ikke min olympiske passion af den grund. Jeg vil fortsætte med at heppe på Kina."
- Hvorfor er OL så vigtigt?
"Fordi vi kan vise det bedste af Kina. Vi skal vise, hvad der er særligt ved Kina. Vores kultur, vores udvikling, vores folk," siger han.
På trods af heden og de tætpakkede menneskemasser på gaden er der ingen, der maser på eller bander.
- Har hovedstadens etikettekampagne fremkaldt det ønskede resultat på præcis det rigtige tidspunkt?
"Ja, folk opfører sig bedre. Det gør Beijing mere præsentabel," siger Yang Zhongsheng, en OL-frivillig. 
"Vi skal ikke spytte, ikke smide affald på gaden, vi skal være bedre til at stå i kø og til at smile," siger Yang og citerer stort set direkte fra de etikette-manualer, beijingerne har fået udleveret.
I dag er der masser af smil. Politiopbudet er enormt, men også betjentene smiler. OL har medført større sikkerhedsopbud, flere sikkerhedstjek i bl.a. metroen, restriktioner på antallet af privatbiler, der må være på vejene.
Væk fra området ved Den Himmelske Freds Plads sidder Chen, en 26-årig musiker, på en bar, og har ikke i sinde at fejre OL. Han opfordrer til, at medierne fortsætter deres kritik af hans eget land.
"I dag kan vi koncentrere os om at fejre OL, men det fjerner ikke problemerne," siger han, og peger specielt på korruptionen og manglende ytringsfrihed.
Han har sammen med venner planlagt en koncert i en lille bar, som vil finde sted samtidig med åbningsceremonien, og "absolut ikke vil have noget med OL at gøre."
Men hans kritiske røst er der ikke plads til i dag.
Bliv hjemme
Hen mod aftenen er folk heller ikke tilfredse ved Chaoyang-parken i den østlige del af Beijing. Åbningen skulle vises på storskærme her, men det er pludselig blevet aflyst, oplyses der over højttalere.
En af de OL-frivillige sikkerhedsvagter siger, at man pludselig er blevet nervøs for at for mange mennesker samler sig på samme sted.
I stedet opfordres folk til at tage hjem og se det på tv.
Kioskejer Chen Minhong vil ikke gå glip af åbningsceremonien. Han har ikke lukket butikken før efter midnat i adskillige år, siger han. Men det gør han i dag. Han skal ikke forstyrres nu. Han inviterer indenfor i det lille værelse, der ligger over kiosken.
"Lad os nyde det sammen," opfordrer han.
Her bor han sammen med sin kone, datter og konens søster. På 10 kvadratmeter med 1,70 til loftet, med datterens skriblerier på væggen og med en madras på gulvet, som alle fire deler. Og så er der selvfølgelig fjernsynet.
Mens de sidder og spiser solsikkefrø og bolsjer, stirrer de forventningsfuldt på skærmen.
Den 5-årige datter peger på skærmen, da præsident Hu Jintao ses og siger meget rammende: "Leder!"
Chen knapper en øl op, lægger hånden på min skulder og siger stille: "Jeg føler mig helt rørt."
Hans kone er mere direkte, da fyrværkerishowet brager igennem: "Hold da helt kæft - det er flot!"


