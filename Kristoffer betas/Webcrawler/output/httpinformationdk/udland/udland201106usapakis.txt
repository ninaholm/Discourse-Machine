USA og Pakistan på kollisionskurs
Det anstrengte forhold mellem de to lande nærmer sig et nyt lavpunkt. Kongrespolitikere i Washington truer med at skære  i bistanden efter afsløringen af Pakistans tilbageholdelse af personer, som bistod CIA med at overvåge Osama bin Ladens hus
Halvanden måned efter Osama bin Ladens død er livet vendt tilbage til det normale på markedet i Abbottabad. Men forholdet mellem Pakistan og USA er stadig på frysepunktet.


 Forholdet mellem USA og Pakistan har nået et historisk lavpunkt efter gårsdagens afsløring i en amerikansk avis af, at fem  pakistanske statsborgere bliver tilbageholdt af den pakistanske efterretningstjeneste ISI under mistanke for at have hjulpet CIA med at overvåge Osama bin Ladens residens i Abbottabad nær Islamabad.
The New York Times kaldte i sin torsdagsudgave de fem pakistanere for CIA-informanter, der skal have samarbejdet med amerikanske CIA-agenter om at holde øje med trafik ud og ind af bin Ladens bygningskompleks fra et nærliggende hus.
En af dem skal være major Amir Aziz, hvis hus ligger kun 70 meter fra bin Ladens. Aziz skal efter sigende have aflæst nummerplader på køretøjer, der besøgte den nu dræbte leder af al-Qaeda-netværket.
Pakistan dementerede i går, at en major er blevet arresteret. Men den britiske avis The Guardians Pakistan- korrespondent berettede, at han dagen efter det amerikanske kommandoangreb den 2. maj på bin Ladens bygning havde set et skilt med navnet major Amir Aziz på et nabohus. Korrespondenten fortæller, at det siden er blevet fjernet.
Tilbageholdte nægter
Der hersker ydermere usikkerhed om, hvor mange pakistanere og muligvis amerikanere, de pakistanske myndigheder har tilbageholdt, forhørt og frigivet siden det spektakulære kommando- angreb i maj.
Der kan ifølge pakistanske regeringskilder, citeret af BBC, være tale om snesevis, og nogle få kan have været personer, der er mistænkt for at have hjulpet bin Laden med at holde sig skjult gennem seks år.
En pakistansk regeringsembedsmand siger til The Guardian, at alle tilbageholdte pakistanere nægter at have samarbejdet med CIA.
»De siger, de blev kontaktet af en pakistaner, rapporterede til en pakistaner, og at de ikke vidste, at de spionerede for en fremmed magt  de troede, de overvågede terrorister,« siger den pakistanske myndighedsperson.
CIA's netværk af hjælpere omfattede ifølge kilden også pakistanere, der genoptankede de amerikanske kamp- helikoptere på pakistansk territorium, og lokalpersoner, som kastede lysbomber over muren og ind i bin Ladens bygningskompleks. Disse medhjælpere vil blive stillet for en domstol.
USA's dybe frustration
Gårsdagens afsløring sender et tydeligt signal om den amerikanske regerings dybe frustration over Pakistans håndtering af CIA's pakistanske sekundanter.
Siden deres arrestation kort efter drabet på bin Laden har USA lagt pres på Pakistan for at få dem løsladt. For de fem pakistaneres vedkommende er det trods gentagne forsøg indtil videre mislykkedes. Sidste fredag prøvede CIA-chef Leon Panetta at overbevise Pakistans hærchef og efterretningschef under et møde i Islamabad.
Det er på den baggrund, man skal se gårsdagens nyhed i The New York Times. Den er blevet 'plantet' af højtstående amerikanske regeringskilder for at mobilisere politikere i Kongressen og den amerikanske opinion mod Pakistan på et yderst følsomt tidspunkt, hvor sam- arbejdet mellem hærens efterretningstjeneste, ISI, og CIA er tæt på at bryde sammen.
Et pressionsmiddel er bistand. Kongressen har i de seneste 10 år gennemsnitligt bevilget to mia. dollar om året til Pakistan, hvoraf to tredjedele er beregnet til hæren, mens resten er af civil karakter. Flere uafhængige rapporter har påpeget, at det faktiske bistandsbeløb er betydeligt mindre.
Fra amerikansk side hævdes det, at penge øremærket til bekæmpelse af pakistansk Taleban og terrorgrupper er blevet kanaliseret andre steder hen.
Efter kommandoangrebet i maj er kravene vokset i Kongressen om at beskære bistanden eller i det mindste holde et vist beløb tilbage, indtil Pakistans regering og hær udviser større sam- arbejdsvilje i bekæmpelsen af afghanske og pakistanske Taleban-grupper samt medlemmer af al-Qaeda-netværket.
Droner skaber splid
Det mest følsomme samarbejdsområde angår CIA's anvendelse af bevæbnede førerløse fly, kendt som droner, til at dræbe medlemmer af disse organisationer i Pakistans vestlige stammeområder. Tænketanken New America Foundation vurderer, at mellem 600 og 1.000 mennesker blev dræbt af droner i 2010  et tal, som Pakistans regering mere eller mindre bekræfter.
I 2011 er angreb med droner fortsat med uformindsket styrke. I forrige weekend blev lederen af en islamistisk terrorgruppe, Ilyas Kashmiri, og ni andre personer dræbt af en CIA-bombe i det sydlige Waziristan. Kashmiri var eftersøgt i Pakistan. Han skal have været involveret i attentatet i Mumbai i 2008 og beordret et kommandoangreb på en flådestation i havnebyen Karachi i maj, hvor 10 soldater omkom.
USA håbede, at elimineringen af Kashmiri – som formentlig skete på grundlag af pakistanske efterretninger – ville optø det spændte forhold til Pakistan. Men det er ikke sket. Den pakistanske regering er stadig så forbitret over krænkelsen af landets suverænitet under angrebet på bin Laden, at man efter sigende nu vil forbyde CIA's droner at operere fra en base i Baluchistan.
Pakistans efterretningstjeneste har ydermere sat en kampagne i gang for at identificere amerikanske statsborgere med visum, der muligvis arbejder som agenter eller informanter. Efter bin Laden-angrebet har CIA og USA's hær allerede trukket et betydeligt antal agenter og jægersoldater ud af landet og truer nu med at sende flere svært identificerbare pakistansk-amerikanske spioner til Pakistan.

