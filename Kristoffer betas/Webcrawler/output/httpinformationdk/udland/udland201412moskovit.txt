Moskovitterne forbereder sig på lang økonomisk vinter
Den traditionelle dystre russiske fatalisme blomstrer i den russiske hovedstad, hvor frygten for et valutarisk sammenbrud for rublen nu breder sig
 En kunde poserer i GUM-indkøbscentret ved Den Røde Plads. Mange russere har vænnet sig til at have mange penge mellem hænderne, men med den nuværende økonomiske udvikling ser fremtiden ikke specielt lys ud.


 På vej ned ad Bolshakja Nikitskaja-gaden en sen fredag aften vil den tilfældige iagttager ikke umiddelbart registrere tegn på, hvor truende situationen tegner: Her er lige så mange lokkende forbrugstilbud for Moskvas middelklasse, som der plejer at være.
På det mondæne Coffee Mania nipper kvinder i pelse grøn te med kirurgisk forskønnede læber og kigger med deres mascaramalede højne ufravigeligt på deres velhavende ’sponsor’. Længere oppe ad gaden er der travlhed på de stilfulde cafeer og restauranter, der er åbnet her i de sidste par år: En østersbar i Brooklyn-stil, en pseudo-engelsk pub med navnet Cockneys, diverse bohemeværtshuse, og en butik, hvor ekspedienter med hipsterhuer på sælger japanske luksustandbørster og håndæltet brød.
Men kradser man i overfladen, fornemmer man et voksende ubehag. Priserne i butikkerne stiger, og samtaler på restauranter og barer handler med stor sandsynlighed om den russiske økonomis tilstand.
Frygten blev i sidste uge yderligere forstærket, da rublen faldt til endnu et lavpunkt – den har mistet næsten 50 procent i forhold til dollaren i år – og præsident Vladimir Putin holdt en kompromisløs tale, i hvilken han tilskrev landets problemer en påstået vestlig konspiration om at ville »skære Rusland i stykker«.
Meget at tabe i dag
Trods de vestlige sanktioner, den faldende rubel og de kollapsende oliepriser siger analytikere, at det er usandsynligt, at Rusland står over for et økonomisk katastrofescenarie i stil med gældskrisen i 1998, da Rusland gik bankerot. Men utryghed er ikke desto mindre en dominerende følelse i den urbane middelklasse.
»Jeg tror ikke nødvendigvis på, at vi står over for en katastrofe, men det kan på den anden side heller ikke udelukkes«, siger Ilja Tsentsiper, en tidligere magasinredaktør, som nu driver sit eget konsulentfirma og leder et projekt, der skal om- danne en park fuld af gamle sovjetiske udstillingssteder til et nyt og smart mødested for det moderne Moskva.
»Folk lægger kun planer frem til nytår. Derefter kan vi forestille os alle scenarier. Jeg genkender den her følelse fra min tid som studerende, hvor man så intenst frem til næste ferie, men ikke anede, hvad der derefter skulle ske.«
Andre er mindre tvetydige: »Min kommentar til situationen er meget enkel. Alt er fucked up,« siger Anton Krasovskij, tidligere studievært på stats-tv og stabschef for oligarken Mikhail Prokhorov, da denne i 2012 stillede op imod Putin som Kreml-sanktioneret pseudo-oppositionskandidat.
Selv om millioner mistede deres opsparing i 1998, handlede bekymringen dengang ikke om sanktionspåført knaphed på importeret parmesanost, men om at få mad overhovedet. Alligevel hævder Krasovskij, at moskovitterne er i værre psykologisk forfatning end under forrige krise, fordi de nu har mere at tabe.
»I 1998 havde ingen af os nogen god tilværelse alligevel. Der var aldrig den her følelse af håbløshed, hvor man forstår, at alt, hvad der var godt, nu er tabt, og der kun vil være lort, så langt man kan se frem. I de tidligere kriser var der aldrig denne følelse. Man kan ikke komme ud af en krise, hvis der er modløshed. Dengang var det anderledes: Alle forsøgte at tage sig sammen. Nu er alt bare lort«.
Producerer ikke meget
Ikke alle er så sortseeriske som Krasovskij, men der findes næppe ret mange moskovitter, der ikke har følt et øjebliks panik over rublens frie fald igennem de seneste uger.
Den russiske valutas tilstand er blandt de spørgsmål, der diskuteres mest og satiriseres mest over på det russisk-sprogede internet.
»Centralbanken har besluttet at lade rublen flyde frit«, lyder billedteksten til en tegning, hvor man ser en mand kaste valuta ud fra en balkon. På en anden ses rublen og en tønde olie synke mod havets bund i en parodi på Titanics forlis. Den satiriske digter Dimitrij Bykov har sågar forfattet vers, hvori han sammenligner effekterne af krig, propaganda og stålsat patriotisme med henholdsvis den russiske valuta og en penis: Jo mere sidstnævnte får rejsning i takt med Ruslands erobringer, jo mere synker førstnævnte til nye lavpunkter.
Som Tsentsiper pointerer: »Ingen ved endnu, hvor dybt rublen vil falde. Taler vi om 50-60 rubler for en dollar, taler vi om 100 rubler for en dollar, eller taler vi om 27 millioner rubler for en dollar? Jeg kan forestille mig alle disse scenarier«.
I sin tale i sidste uge til Stats-dumaen talte Putin meget om, at sanktionerne og den svage rubel bør blive et incitament for de lokale virksomheder. Russiske produkter ville fremover blive mere konkurrencedygtige, sagde han. Problemet er, at Rusland ikke producerer så meget, og at sidste årtis olieindtægter snarere har fundet vej til offshore-bankkonti, end de er blevet investeret i innovative nystartede virksomheder. Over halvdelen af fødevarerne i Ruslands supermarkeder importeres, og med hensyn til russiske forbrugsgoder er de fleste enten af dårlig kvalitet eller ikke-eksisterende.
Alt dette betyder, at den faldende rubel sandsynligvis vil få katastrofale følger for alle russere, og ikke kun for de heldige få, der havde vænnet sig til at tilbringe weekenden i Sydfrankrig.
’Tiden ikke inde til kritik’
Forretningsmanden Alexander Lebedev, der bl.a. ejer avisen Evening Standard og en stor russisk bank, har i de senere år investeret i boligprojekter og kartoffellandbrug. Selv på et så ærkerussisk produkt som kartoflen har den faldende rubel enorm effekt.
»Vi importerer alle frø, de fleste pesticider og de fleste elementer til gødningen. Vi importerer også alt udstyr, og vi importerer generatorerne,« siger Lebedev og nipper til sin latte i en eksklusiv Moskva-restaurant.
Lebedev, som i en årrække har været kritisk over for Kreml og ejer en del af Novaja Gazeta, en af Ruslands få tilbageværende uafhængige aviser, siger, at »tidspunktet lige nu ikke er inde til kritik«. Han er sågar trådt offentligt frem som tilhænger af Ruslands aktioner på Krim, som han betegner som »en forebyggende humanitær intervention«.
Lebedev siger, at de vestlige sanktioner er meningsløse. I stedet for at fremkalde et regimeskift, vil de ifølge ham kun ramme de almindelige russere og styrke de samme høgeagtige kræfter, som de var tiltænkt at skulle svække. »Jeg tror ikke, at sanktionerne vil påvirke noget politisk, og isolerer man Rusland, er det kun vand på de reaktionæres mølle,« siger han.
Ifølge Putins tale ville den bedste reaktion på de lumpne vestlige fjenders sanktioner såvel som på Ruslands interne problemer være at »udnytte friheden til udvikling i den økonomiske, sociale og civile sektor«.
Dette var ukarakteristisk retorik for den tidligere KGB-agent, men han modererede dog hurtigt disse ord ved at præcisere sin definition på frihed i form af dette citat fra den russiske filosof Ivan Iljin: »Den, der elsker Rusland, bør ønske hende frihed. Først og fremmest frihed for selve Rusland, for hendes uafhængighed og internationale status ... og endelig, frihed for det russiske folk, for os alle«.
Frihed kan således være meget godt, men hensynet til statens inter-esser kommer dog først. Og enhver, der mener, at Ruslands annektering af Krim og indgreb i Ukraine var det, der udløste sanktionerne og den økonomiske tilbagegang, er håbløst naiv, insisterede Putin: Vesten var simpelthen på udkig efter et påskud for at straffe og skade Rusland.
’Modstand er meningsløst’
Indtil videre virker propagandaen, og Putins popularitetstal står stadig højt. Men det lunkne bifald, hans tale blev mødt med, og den urolige stemning i Moskva tyder på, at stemningen i eliten kan være under forandring. Næste år vil reallønnen falde for første gang i mange år. At forudse, hvad der sker i næste omgang, er ikke let.
»Selv hvis rublen rammer 250 over for dollaren, kan kombinationen af russernes høje standhaftighed og graden af politisk kontrol holde os oven vande i flere år,« hævder Lebedev. Andre forfalder dog til traditionel russisk fatalisme og forudsiger, at tingene hurtigt kan gå galt, uanset at de finansielle analytikere på mellemlang sigt forventer stagnation fremfor krise.
Krasovskij, der i weekenden hyggede sig med at agere DJ på en bar i det centrale Moskva, siger, at der ikke er så meget andet at tage sig til end at nyde livet.
»Det her er et af de tilfælde, hvor det er umuligt at ændre noget. At kæmpe imod er meningsløst. Hvis man har en masse penge, kan man redde sig ud. Hvis ikke, må du bare vente og se. Hvad kan du foretage dig i et fly, der er ved at styrte ned. Bede, måske?«
© The Observer og Information. Oversat af Niels Ivar Larsen

