Besat af Occupy
Trods færre synlige demonstrationer har Occupy-bevægelsen ændret dagsordenen i USA og vundet indflydelse på flere niveauer – selv i magtens korridorer i Washington
Bevægelsen Occupy Wall Street er gået ind i en ny fase, hvor man satser mindre på synlighed og mere på at opnå indflydelse i samfundets institutioner.


 Stemningen var optimistisk på Union Square i Manhattan i sidste uge, da Occupy Wall Street og lokale fagforbund fejrede 1. maj og indledte et nyt kapitel i deres oprør mod bankerne på Wall Street og politikerne i Washington, D.C.
I den ene ende af den historiske plads, der har været centrum for mange vigtige arbejderdemonstrationer i amerikansk historie, malede aktivister slogans på fortovet, opførte alternativt teater og spillede musik. I den anden ende havde Occupy-folk opstillet en scene, hvorfra der blev holdt brandtaler af bl.a. den legendariske arbejderhistoriker Frances Fox Piven.
Efter nogle timer med taler og underholdning marcherede flere tusinde demonstranter sydpå mod skyskraberne i finansdistriktet. Umiddelbart skulle man tro, at deres mål var en genbesættelse af Zuccotti Park nær Wall Street, hvor Occupy-bevægelsen blev født i september sidste år. Men det var ikke tilfældet. Pladsen er i dag blevet et mål for nysgerrige og udenlandske turister, og Occupy-bevægelsen har opgivet at besætte dette territorium fysisk, om end bevægelsen har bebudet, at demonstrationer og ’direkte aktioner’ vil fortsætte.
Ordet occupy, at besætte, er til gengæld – takket være bevægelsens protester –blevet et gængs udtryk i amerikansk sprogbrug – en term, der anvendes til at beskrive aversion mod det eksisterende system.
Kunst og musik
Akademikere taler f.eks. i overført forstand om at ’besætte’ universitetsverdenen, hvormed der menes en omlægning af de højere uddannelse med vægt på at indgyde de studerende grundlæggende værdier som social retfærdighed.
Og amerikanske psykologer planlægger på en konference om Occupy i juli at kritisere psykologiens rolle i den ulige fordeling af politisk magt og penge i institutionerne.
Til forskel fra Tea Party-bevægelsen har Occupy-bevægelsen også sat sig spor i kunst og musik. 15. maj udkommer det første Occupy-album med bidrag fra næsten 100 musikere, herunder kendte sangere som Joan Baez, Crosby & Nash, Lucinda Williams, The Guthrie Family, Willie Nelson og Yoko Ono. Og i New Yorks gallerikvarter, Chelsea, udstiller maleren Mira Schor – der har atelier nær Wall Street – for tiden værker i Marvelli Gallery med implicitte referencer til Occupy-bevægelsen.
Politisk associeres ordet occupy i dag med præsident Barack Obamas valgslogan fra 2008, change. Og betydningsmæssigt giver occupy udtryk for den udbredte opfattelse, at noget er gået grueligt galt i USA i de sidste 20-30 år, og at tiden er inde til at gøre modstand.
»Amerikansk historie er præget af perioder med lukkethed og stilstand, og så kommer der pludselig en åbning og en folkelig aktivisme. Det er det, vi oplever lige nu, og det er fascinerende at følge,« siger John Cassidy, finansreporter på ugemagasinet The New Yorker.
»Vi havde nogle årtier med global amerikansk økonomisk dominans og liberalisering i USA og Europa. På et eller andet tidspunkt blev det hele skævvredet med så absurde indkomstforskelle, at krisen i 2008 totalt miskrediterede finanssektoren. Udviklingen går nu i modsat retning – mod regulering af bankerne og højere skatter.«
Anden bølge
I virkeligheden begyndte oprøret med Tea Party i 2009, der primært gav forbundsstaten skylden for finanskrisen og den økonomiske recession, men som også rettede skytset mod banker på Wall Street, der havde modtaget statslån for at undgå konkurs.
»Det var den første protestbølge. I den anden bølge reagerede Occupy mod, at Obama og Demokraterne ikke havde gjort noget for at løse problemerne,« mener Cassidy.
Ligesom Tea Party ændrede Occupy den politiske dagsorden i USA. I 2009-11 var debatten koncentreret om USA’s voksende budgetunderskud og gæld. Siden sidste efterår har fokus været på økonomisk ulighed.
Det er ikke kun præsident Obama, der er vendt på en tallerken og nu ses som en ’populist’, der vil føre ’klassekamp’. Selv den republikanske præsidentkandidat, Mitt Romney, nævnte »urimeligheder i det amerikanske samfund«, da han i en tale i New Hampshire takkede for sine seneste primærvalgsejre.
Occupys indflydelse på den politiske debat i valgåret har endvidere givet anledning til mærkbar nervøsitet på Wall Street, hvor den ledende bank, Goldman Sachs, for nylig indledte en charmeoffensiv og lod bankdirektør Lloyd Blankfein interviewe. Og aktionærer i Bank of America har protesteret mod den generøse aflønning af bankens ledelse.
Midtsøgende og konservative demokrater er lige så foruroligede som republikanere over Occupys ’besættelse’ af den nationale politiske debat, hvormed menes talen om ulighed, højere skat for de rige og regulering af banker.
I et foruroliget tonefald skrev kampagnerådgiveren Douglas Schoen i sidste uge i webavisen Daily Beast, at »Occupy har formået at sætte den politiske dagsorden i dette valgår«.
Douglas Schoen, der arbejdede for Hillary Clintons kampagne i 2008, peger på, at kernen i Occupy-bevægelsen er blevet ’radikaliseret’, og han vurderer, at bevægelsen ønsker at skabe et samfund baseret på den skandinaviske socialdemokratiske velfærdsmodel.
»Ja, måske endnu længere ude til venstre,« varsler han. Schoen baserer sin vurdering på en meningssondering blandt 200 aktivister, der færdes jævnligt i Occupys nyetablerede kontor på Union Square i New York.
Hvor langt Occupys indflydelse rækker, kan ydermere ses af en debat om den nyudgivne The Occupy Handbook, som for nylig fandt sted i Washingtons fineste tænketank for konventionel økonomisk tænkning, Peter G. Peterson Institute for International Economics.
Instituttet blev grundlagt i de glade 80’ere på Wall Street af C. Fred Bergsten, en igennem mange år tro tilhænger af international frihandel og globalisering. Instituttets vigtigste finansielle sponsor er finansmanden Pete Peterson, og listen over bestyrelsesmedlemmerne er en veritabel ’Who’s Who’ i den internationale finansverden.
Det var vitterlig en ny verden, da Bergsten som ordfører skulle præsentere antologien om Occupy-bevægelsen med bidrag fra ledende amerikanske økonomer, tænkere og venstrefløjsakademikere.
»Jeg må indrømme, at det her er et noget usædvanligt initiativ for os, men vi samles her i dag, fordi Occupy i den seneste tid er blevet centrum for alles opmærksomhed,« indledte Bergsten.
I bogen optræder Occupy-bevægelsens uofficielle filosof, den britiske antropolog David Graeber, side om side med den tidligere direktør for den amerikanske centralbank Paul Volcker. Det var Graeber, der formulerede det nu verdenskendte motto: »Vi er de 99 pct.« – et tal baseret på forskning i ulighed i USA af de to venstreorienterede franske økonomer Thomas Piketty og Emmanuel Saez.
Den rigste 1 pct.
Det mest opsigtsvækkende resultat af de to franske økonomers forskning er, at den rigeste ene procent af USA’s befolkning kaprede to tredjedele af indkomstforøgelsen i USA mellem 2002 og 2007.
Efter justering for inflation voksede denne lille befolkningsgruppes indtægt med 10 pct. om året, mens de resterende 99 pct. kun oplevede en indkomststigning på 1,3 pct. om året i samme periode.
»Hvis man måler på perioden fra midten af 1970’erne og frem til 2007, har de rigeste 1 pct. tilegnet sig 50 pct. af al indkomststigning. Hvordan kan det i et demokrati lade sig gøre, at 99 pct. af befolkningen kun får del i halvdelen af væksten?« spørger Emmanuel Saez, professor på University of California i Berkeley, i et interview i Occupy Handbook.
Et gennemgående svar fra bogens mange andre bidragydere lyder, at det er økonomiske midlers korrumpering af den politiske magt i Washington, som bærer hovedansvaret for den kolossale ulighed.
Især peges på Wall Street-bankers heftige donationer af penge til de folkevalgte i Kongressen, hvilket skal have ført til lempelser af reguleringen af USA’s finanssektor.
Paul Volckers opskrift på at bryde det nære bånd mellem Wall Street og Washington lyder således: »Occupy K Street!« (K Street er gaden i USA’s hovedstad, hvor de fleste lobbyfirmaer har sæde).
Også i Kongressen findes der medarbejdere for de folkevalgte, der er bevidste om, at tiden er inde til at udligne indkomstforskellene og kontrollere bankerne i højere grad.
»Oppe på Capitol Hill (Kongressen, red.) anerkender flere og flere politikere, at der skal gøres noget,« siger Paul Freedenberg, en ældre herre, der er kommet til frokost på Peterson Institute for at lytte til en debat mellem bidragyderne til The Occupy Handbook.
Som tidligere medarbejder i Senatets bankudvalg i 1979-85 og senere embedsmand i Handelsministeriet under præsident Ronald Reagan har Freedenberg en god fornemmelse af, hvad der rører sig i politiske kredse.
»Årsagen til uligheden er vores skattesystem,« siger han.
»Den rigeste del af befolkningen – dem, der som Mitt Romney lever af investeringer – betaler en kapitalvindingsskat på kun 15 pct. af deres indtægter. Den marginale indkomstskat for de højeste indtægter er faldet fra 70 pct. i 1960’erne til 35 pct. i dag,« forklarer han.
Freedenberg er skuffet over præsident Barack Obama.
»Jeg troede, vi ville få nogle forandringer. Men Obama har ikke gjort noget. Det er uforståeligt, at han f.eks. ikke har fremsat et forslag om at reformere det dybt uretfærdige skattesystem.«
Vil Occupys aktivister stille sig tilfreds med reformer af det bestående system, eller vil de satse på mere radikale løsninger? Det er et spørgsmål, som er umuligt at besvare på nuværende tidspunkt. Men under 1. maj-festlighederne på Union Square i New York var der enighed blandt talerne om en ting: At Occupy vil komme til at indtage den plads, som arbejder- og borgerrettighedsbevægelserne traditionelt har ’besat’ i amerikansk historie.

