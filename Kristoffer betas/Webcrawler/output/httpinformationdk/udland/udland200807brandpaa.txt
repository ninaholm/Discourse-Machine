Brand på atomkraftværk



 Der udbrød fredag formiddag brand på taget af den store turbinehal på atomkraftværket Ringhals 2 i den svenske by Varberg. Branden blev slukket i løbet af to timer og fik ikke konsekvenser for atomkraftværkets produktion.
"Sikkerhedsmæssigt fik branden ingen betydning," siger kommunikationschef Gösta Larsen på Ringhals.
Branden opstod i forbindelse med noget arbejde på turbinehallens tag. Teorien er, at branden opstod efter brug af gasbrændere eller varmluftspistoler. Den kraftige røg spredte sig til bygningens ventilationssystem og udløste alarmen. Branden var slukket ved 13-tiden. 
ritzau

