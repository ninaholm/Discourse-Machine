Europa: Spanske politikere har svært ved at finde sammen
Der er stadig ingen tegn på en snarlig løsning på den spanske regeringsrebus


 For første gang siden parlamentsvalget i Spanien i december trådte kongressen i Madrid onsdag sammen. Og for første gang siden demokratiets genindførelse i kølvandet på Francos død i 1975 er der ikke udsigt til en stabil flertalsregering. Kong Felipe VI skal nu mødes med lederne for partierne for at afsøge mulighederne for en mindretals- eller koalitionsregering. Det ligner en umulig opgave, og derfor regnes et nyvalg i løbet af foråret som det mest sandsynlige resultat af kongerunden. Den fungerende premierminister, Mariano Rajoy fra det konservative PP, opfordrer socialisterne i PSOE og det nye liberale parti Ciudadanos til at medvirke til en bred samlingsregering for dermed at isolere det nye venstrefløjsparti Podemos.
Men PSOE’s formand, Pedro Sánchez, er inspireret af António Costas nye venstrefløjsregering i nabolandet Portugal og ønsker at stå i spidsen for et regeringssamarbejde, som ville sende PP i opposition. Det ville samtidig udfordre EU’s nedskæringspolitik, efter at både Grækenland og Portugal har fået nye regeringer på baggrund af venstrefløjens kritik af håndteringen af eurokrisen. Sánchez er dog splittet mellem to hensyn: På den ene side ville et regeringssamarbejde med PP nærmest garantere Podemos en fremtid som Spaniens største venstrefløjsparti, og på den anden side risikerer PSOE intern splittelse i tilfælde af en venstrefløjskoalition.
Regionalt oprør
Spørgsmålet om en folkeafstemning om national selvstændighed i landets rigeste region, Catalonien, komplicerer regeringsforhandlingerne yderligere. Søndag blev der omsider valgt en ny leder for det catalanske selvstyre, hvor Carles Puigdemont, tidligere borgmester i Girona, afløser partifællen Artur Mas. Den borgerlige separatistkoalition Junts pel Sí er afhængig af støtte fra det venstreorienterede separatist- og EU-modstanderparti CUP, som siden regionalvalget i slutningen af september har krævet Mas’ afgang. Puigdemont, som hverken sværgede den spanske forfatning eller kongen troskab under sin indsættelse, har udnævnt Cataloniens første udenrigsminister for at skabe forståelse for løsrivelsesprojektet i udlandet:
»Målet er at få et flertal, som ville have stemt nej ved en folkeafstemning, til at stemme ja til en forfatning, som de meget bedre kan forholde sig til end den spanske,« udtaler Puigdemont til den catalanske kanal TV-3.
Podemos støtter catalanernes krav om en folkeafstemning og blev således det største parti i både Catalonien og Baskerlandet. Det nye parti anbefaler forfatningsændringer, som kan give landets regioner større selvbestemmelse:
»Jeg sværger at rette mig efter forfatningen og at arbejde på at ændre den,« sagde Podemos’ parlamentarikere ved onsdagens åbningsceremoni på deres respektive sprog – castiliansk, baskisk, catalansk og galicisk.
Avisen El País kritiserer det nye parti for »en overdreven mangel på respekt for parlamentet«. Podemos’ ledere »er så vant til at stå foran kameraerne, at de forvekslede parlamentet med et tv-studie«, hævder El País.

