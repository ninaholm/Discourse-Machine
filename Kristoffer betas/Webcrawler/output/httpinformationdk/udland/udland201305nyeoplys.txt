Nye oplysninger skaber uklarhed om tolkes skæbne
Otte afghanske tolke fra Helmand, der har arbejdet for de danske tropper, er ikke længere under dansk eller britisk militærbeskyttelse. Amnesty International og Enhedslisten kræver øjeblikkelig handling
De otte afghanske tolke, fra Helmand-provinsen er ikke længere under dansk beskyttelse. Forsvaret vil nu skabe klarhed over situationen for tolkene.


 Mens regeringen arbejder med at finde en løsning på, hvordan man skal sikre sine afghanske tolke, når de danske kamptropper forlader landet til august, kommer det nu frem, at otte tolke fra Helmand-provinsen ikke længere er under militær beskyttelse.
Det viser et svar, Information har modtaget fra det britiske Forsvarsministerium.
»Ingen af de otte lokalt ansatte civile tolke fra Helmand, der har arbejdet sammen med danske styrker, er længere under kontrakt med Labour Support Unit,« lyder det i svaret.
Formelt ansætter Danmark ikke selv sine tolke, men hyrer dem gennem Labour Support Unit, der er en del af den britiske hær. Så længe tolkene har været ansat, har de været under militær beskyttelse. Ifølge en redegørelse fra Forsvarskommandoen bor tolkene under ansættelsen således i den stærkt bevogtede danske lejr.
Men da ansættelsesforholdet nu er ophørt, er det nødvendigt at skride til handling for at sikre, at tolkene ikke lider overlast, mener Amnesty International.
»Hvis de ikke er blevet genkendt endnu, giver det god mening, at man har stoppet samarbejdet, inden det bliver for farligt. Er de omvendt allerede i Talebans søgelys, er det meget problematisk, og så har man et ansvar for at sikre sig, at der ikke sker dem noget,« siger Claus Juul.
Tolk fyret
Tolkene fra Helmand har været i centrum for den danske debat, siden TV2 i marts afslørede, at de danske styrker i den afghanske Helmand-provins havde benyttet sig af tolke fra samme provins. Forsvarsminister Nick Hækkerup havde indtil da hævdet, at Danmark ikke benyttede sig af tolke fra lokalområdet. En påstand, som ministeren brugte som argument for ikke at give tolkene asyl, eftersom de efter endt tjeneste ifølge Nick Hækkerup kunne opholde sig i relativ tryghed i deres eget lokalområde uden for Helmand, hvor Taleban kunne have set dem bistå de danske styrker.
Det fik ministeren til at bede Forsvarskommandoen om en redegørelse. Af den fremgår det, at Danmark siden 2008 har benyttet sig af mindst 195 tolke, hvoraf de otte er fra Helmand.
Ministeren indskærpede i marts, at danske tropper ikke længere måtte gøre brug af lokale tolke. Forsvarskommandoen oplyser nu til Information, at kun én af de otte Helmand-tolke på det tidspunkt stadig arbejdede for danskerne
På et samråd den 2. april blev ministeren spurgt, hvad der var sket med tolken som følge af indskærpelsen. Her oplyste ministeren, at det var Forsvarets opfattelse, at tolken stadig var ansat.
»Da vi sagde, at vi ikke længere ville bruge lokale tolke, er han så blevet fyret? Nej. Det er han ikke. Han er røget tilbage til puljen og arbejder hos briterne nu. Tror vi. Og vi tjekker det. Men det er opfattelsen, at det er det, der er sket,« sagde Nick Hækkerup dengang.
Det viser sig imidlertid nu ikke at være tilfældet.
Forsvarskommandoen bekræfter over for Information, at tolken som følge af ministerens indskærpelse blev meddelt, at han ikke længere kunne bruges. Han blev derfor overført til Labour Support Unit.
Her blev tolken tilbudt ansættelse i »et andet geografisk område«, hvilket han angiveligt afslog. Derefter blev han afskediget, oplyser Forsvarskommandoen, der på nuværende tidspunkt ikke har nogen informationer om, hvor tolken blev tilbudt arbejde, eller hvordan hans nuværende arbejdsmæssige eller sikkerhedsmæssige forhold er.
Arbejdsløshed ingen beskyttelse
Uklarheden om tolkenes skæbne er uacceptabel, mener Enhedslisten.
»Det er dybt problematisk, at man ikke ved, hvad der er blevet af dem. De er nu ikke bare i fare, men har også mistet deres job. Og arbejdsløshed er altså ingen beskyttelse mod Taleban,« siger forsvarsordfører Nikolaj Villumsen (EL)Han mener ligesom Amnesty International, at regeringen nu må skride til handling.
»De nye oplysninger understreger, at der ikke er styr på, hvad der er sket med tolkene. Og det kan vi ikke leve med. Ministeren må skride til handling nu, så vi kan få vurderet hver enkelt tolks situation og givet dem den hjælp, de behøver. Det gælder også de tolke, der er fra andre dele af landet end Helmand.«
Som det fremgår af dagens Information, har forsvarsminister Nick Hækkerup sendt et hold officerer på Fact Finding Mission til Afghanistan. De skal blandt andet finde ud af, hvad der er blevet af de otte lokalt ansatte tolke.
 

