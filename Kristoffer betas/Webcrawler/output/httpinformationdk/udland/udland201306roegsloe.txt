Et røgslør sænker sig over militær retssag mod whistleblower
Det amerikanske forsvar gør sit for at stække pressens og tilskuernes adgang til retssalen på en militærbase i Maryland. Selv kendelser og udskrift af retsmøderne er mørklagte
Menig Bradley Manning (i midten) forlader dag to i hans krigsretsafhøring på basen Fort Meade i Maryland i går. Han er sigtet for at have stået bag den største lækage af hemmeligtstemplet materiale i amerikansk historie.


 
	Ikke meget er tilladt pressen og tilskuerne ved den militære domstol på hærbasen Fort George Meade i Maryland, hvor de første tre retsmøder i sagen mod menig Bradley Manning for at have lækket 240.000 regeringsdokumenter er blevet afholdt i denne uge.

	Tilhængere af den militære efterretningsanalytiker – Bradley Manning Support Network – måtte den første dag vende vrangen ud på medbragte T-shirts, hvorpå der stod skrevet »The Truth«– Sandheden. I formøder havde dommer Denise Lind forbudt adgang til personer med T-shirts påskrevet »Free Bradley Manning«.

	Men ifølge Manning-gruppen fik de på andendagen lov til at indtage deres pladser i retssalen uden at vende vrangen ud på deres T-shirts. Tilsyneladende vil Pentagon undgå, at retssagen bliver forvandlet til et politisk teater.

	Stort hemmelighedskræmmeri

	Pressen har også måttet løbe forhindringsløb. Kun en femtedel af de journalister, der har søgt om akkreditering, har været heldige nok til at få en plads. Ifølge en rapport fra Associated Press har den militære dommer endda nedlagt forbud mod, at militære talsmænd citeres med navn i medierne.Måske alvorligere fortsætter domstolen sin praksis med at undlade offentliggørelse af sine kendelser. Hvad offentligheden ved om dommer Linds afgørelser indtil nu, er udelukkende baseret på de dokumenter som pressen i kraft af loven om aktindsigt fik adgang til i februar. Alt andet er holdt hemmeligt.

	I modsætning til civile domstole laver den militære domstol heller ikke en daglig udskrift af retsmøderne tilgængelig for pressen. Det gør til gengæld en uafhængig organisation, Freedom of the Press Foundation, som hver dag kl. 17 lokal tid lægger en udskrift af formiddagens retsmøde ud på sin website.

	Anklagemyndigheden planlægger endvidere at føre vidner ved lukkede retsmøder,og dommeren har endda accepteret at holde offentligheden ude af retssalen, når hemmeligtstemplede dokumenter, som endda har ligget på WikiLeaks website i snart tre år, skal diskuteres.

	De militære myndigheders forsøg på lægge et stortrøgslør over retssagen mod Manning, har fået tænketanken Center for Constitutional Rights i New York og flere store aviser og nyhedsbureauer til at anmode en forbundsdommer om at gribe ind og sikre større åbenhed under retsmøderne.Efter de første retsmøder i denne uge er anklagemyndighedens og forsvarets strategi allerede trukket skarpt op. Den militære anklager fokuserer på at føre bevis for, at Manning overtrådte en paragraf i den militære strafferet, som kriminaliserer »bistand til fjenden«.

	Dumpede det i fjendens favn

	Mere specifikt gælder det for anklageren om at godtgøre, at Manning udmærket var klar over, at nu dræbte Osama bin Laden og al-Qaeda ville kunne komme i besiddelse af de klassificerede efterretninger, som han overdrog til Julian Assange, grundlæggeren af WikiLeaks.

	»Denne sag handler ikke om frigivelse af nogle få dokumenter eller om en regeringsembedsmand, der var lidt indiskret,« sagde den assisterende anklager, kaptajn Joe Morrow.

	»Nej, det handler om at have dumpet hundredtusinder af klassificerede dokumenter direkte ned i fjendens favn. Menig Manning krænkede den tillid, de overordnede havde til ham, for at opnå den opmærksomhed, han anglede efter.«

	Hvis dommeren kender Manning skyldig i at have bistået fjenden (al-Qaeda) vil han med sikkerhed blive idømt livsvarig fængseluden nogen mulighed for prøveløsladelse.

	Borgerretsadvokaten Chase Madar, forfatter til en bog om WikiLeaks, ser kun en ringe chance for, at dommeren vil kende Manning skyldig i dette det alvorligste ud af 22 anklagepunkter.

	»Dommeren har stillet et ret skrapt krav om, at Manning skal have haft specifik viden om, at dokumenterne ville blive benyttet af al-Qaeda. Jeg ved ikke, hvordan anklageren beviser det,« siger Madar.

	Tung opgave

	Men det giver ikke grund til optimisme på Mannings og forsvarets vegne, fremfører Madar.

	»Manning har allerede erklæret sig skyldig i at have overtrådt militære regulativer om at værne om hemmelige dokumenter. Det kan give op til 20 års fængsel. Hertil kommer en sigtelse for at have overtrådt spionageloven, hvilket kan give ham yderligere 120 års fængsel.«

	Kort fortalt er problemet, at Manning allerede bedyrede sin skyld i at have lækket klassificeret materiale, inden retssagen startede i mandags

	»Manning står allerede til en lang fængselsstraf. Spørgsmålet er alene, hvor lang tid han skal sidde inde,« siger Chase Madar.Forsvarets bedste strategi er derfor at beskrive soldatens hensigtermed at frigive de mange dokumenter som gode. At han aldrig havde til hensigt at skade USA’s nationale sikkerhed, men tværtimod ønskede at give offentligheden adgangtil oplysninger, som ikke burde være hemmelige.

	»Manning er en humanist, der værdsætter livet. Han var en ung og naiv mand fuld af gode intentioner,« sagde forsvarsadvokat David Coombs i sin indledende tale.

	Trods dommer Linds forbud mod at komme ind på Mannings motiver – det er en faktor, hun først vil tage stilling til ved udmålingen af straffen – lykkedes det for forsvaret i går at få vidnet, computerhackeren Adrian Lamo, til at bekræfte sin tese.

	Lamo førte en elektronisk chat med Manning i seks dage i maj 2010 – efter at de første dokumenter var tilgået WikiLeaks – hvor den menige soldat virkede som et følelsesmæssigt vrag.

	Lamo, der er blevet kaldt en »stikker« og det der er meget værre af Mannings støtter, indberettede soldaten til politiet i Boston.

	»Er det korrekt,« spurgte forsvarsadvokat Cooms vidnet, »at Manning håbede, at WikiLeaks’ offentliggørelse ville udløse en verdensomfattende debat … at han ville konfrontere offentligheden med sandheden, og at han håbede, de ville skifte mening, når de hørte om de hemmelige dokumenter?«

	»Ja, det er korrekt,« svarede Lamo.

