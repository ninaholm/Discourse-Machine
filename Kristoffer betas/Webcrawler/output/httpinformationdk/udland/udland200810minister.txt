Minister til Shell: Sænk prisen på benzin



 Storbritanniens finansminister, Alistair Darling, opfordrer nu olieselskaberne til at sænke benzinprisen, skriver The Guardian. 
Det sker som reaktion på meldingen om, at Royal Dutch Shell netop har noteret en stigning på 71 procent i sit overskud. 
"Jeg ser gerne, at den faldende oliepris slår igennem ved benzinstanderen hurtigst muligt - folk har ret til at se prisfaldet afspejlet i benzinrprisen," lyder det fra Darling.
Med et overskud på næsten 11 mia. dollar for tredje kvartal - en stigning på 6,4 mia. dollar i forhold til året før - går Shell imod strømmen af dystre økonomiske prognoser. Det skyldes de kraftige olieprisstigninger tidligere på året.
Tidligere på ugen kom det frem, at rivalen BP's overskud er vokset med 148 procent i forhold til sidste år. 
Det fik fagforeninger og politikere til at rejse krav om beskatning af de 'ekstragevinster', som de hævder, oliegiganterne har tjent ved at spekulere i oliepriserne. 
Prisen for en tønde råolie, som i juli var oppe på 147 dollar, nåede i går ned på 70 dollar.

