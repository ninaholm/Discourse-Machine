Greenpeace efter russisk krav: Lad nu Arktis være



 Sidste år annoncerede Danmark sit krav på en stor bid af Arktis, og nu har Rusland budt ind på et kæmpe område – som delvist overlapper det danske ønske.
I bund og grund er det en sørgelig historie, mener miljøorganisationen Greenpeace, som ville ønske, at landene ville holde sig fra det store, kolde nord.
»Ruslands krav er det næste naturlige skridt i det vanvittige kapløb for at opnå ejerskab over et helt unikt område.«
»Det er et fuldstændig surrealistisk kapløb, der udelukkende handler om at rage mest muligt til sig uden hensyntagen til miljø og klima,« siger Jon Burgwald, som er arktisansvarlig hos Greenpeace.
Nyhedsmediet Barents Observer skriver, at russerne efter meget omfattende undersøgelser gennem en årrække mener, at de har krav på blandt andet Mendelejevryggen og Lomonosovryggen.
Det er enorme områder under Nordishavet.
I december gjorde Danmark krav på 895.000 kvadratkilometer havbund i Arktis – et område, som går helt op til Nordpolen. Dele af det samme område har også Rusland og Canada gjort krav på.
»Staterne, herunder Danmark og Grønland, vil desværre sætte yderligere ind på at øge deres tilstedeværelse i et område, der i stedet burde blive ladt være i fred,« siger Jon Burgwald og fortsætter:
»Historisk har ingen af landene moralsk ret til området og i stedet for dette hovedløse kapløb, burde de i stedet sikre Nordpolens beståen til de kommende generationer.«
Også Norge gør krav på store områder i Arktis, der indeholder enorme mængder af mineraler, olie og naturgas.
Søtransportruten gennem Arktis har fundamental strategisk betydning for Rusland, som skal have sine store ressourcer i Arktis transporteret ud til verdensmarkedet i de næste mange år.
»Kampen om Nordpolen vil med Ruslands krav på Nordpolen nu accelerere, og det vil være et kapløb, som risikerer at sætte den allerede meget mangelfulde beskyttelse af Arktis årtier tilbage«, siger Jon Burgwald.

