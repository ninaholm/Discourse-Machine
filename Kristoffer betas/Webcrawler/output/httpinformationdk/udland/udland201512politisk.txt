Politisk opbrud i eurokriselande
Portugal har fået den mest venstreorienterede regering i landets historie, mens valget i Spanien om to uger tegner til at blive et opgør med det politiske system, der har skabt stabile flertalsregeringer siden overgangen til demokrati
Spanien og Portugal blev hårdt ramt af eurokrisen, der bl.a. medførte rekordhøj arbejdsløshed og en stigning i antallet af mennesker, der blev sat på gaden, fordi de ikke kunne betale husleje.


 På Den Iberiske Halvø har eurokrisen medført politiske forandringer. I Spanien og Portugal er de politiske systemer, der opstod for 40 år siden efter afviklingen af de mangeårige militærdiktaturer, i opbrud.
For to uger siden fik Portugal sin mest venstreorienterede regering siden Nellikerevolutionen i 1974, der blev udløst af utilfredshed i hæren over udsigtsløse kolonikrige i Afrika, og som gjorde en ende på fire årtiers autoritært styre. Det skete ganske symbolsk præcis 40 år efter et mislykket kupforsøg den 25. november 1975, der har præget den politiske dynamik i landet lige siden. Kupforsøget, som repræsentanter fra kommunistpartiet og en gruppe faldskærmssoldater angiveligt stod bag, medførte, at demokratiseringsprocessen blev baseret på et princip om at isolere kommunisterne. Således blev den såkaldte Processo Revolucionário Em Curso – bestræbelsen på at gennemføre en socialistisk samfundsrevolution – afbrudt, og siden valget i 1976 har centrum-højre-partierne domineret portugisisk politik.
Men eurokrisen og de seneste års omfattende besparelser gav venstrefløjspartierne et flertal ved valget i begyndelsen af oktober. Så selv om republikkens præsident, Aníbal Cavaco Silva, mener, at kommunisterne stadig bør udelukkes, og indsatte en konservativ mindretalsregering, der kun nåede at sidde i 11 dage, har socialistpartiets leder, António Costa, nu kunnet danne et decideret rødt kabinet. Den forrige centrum-højreregering har benyttet sig af den politiske usikkerhed, som præsidenten skabte efter valget, til at gennemføre privatiseringen af det konkurstruede flyselskab TAP, mens venstrefløjsflertallet i parlamentet har markeret sig med en ny lov, der giver homoseksuelle par ret til at adoptere.
Costa, som er søn af en indvandrer fra den tidligere portugisiske koloni i Indien, forfatteren Orlando Da Costa, er den første farvede regeringsleder i landets historie og har dannet en mindretalsregering med støtte fra venstrefløjen – venstresocialisterne i Bloco de Escuerda, kommunisterne i PCP samt miljøpartiet PEV – der prioriterer »økonomisk vækst, jobskabelse og mindskelse af uligheden«.
Ifølge regeringsprogrammet skal en række af de seneste års sparetiltag – f.eks. lavere løn for offentligt ansatte, lavere folkepension, lavere mindsteløn og momsstigninger – rulles tilbage. Samtidig må Costa da også konstant understrege, at Portugal vil leve op til sine forpligtelser i forhold til landets kreditorer og partnere i såvel EU som NATO. Under eurokrisen er statsgælden blevet mere end fordoblet, og den skal ifølge aftalerne bringes tilbage på samme niveau som inden krisen – omkring 60 pct. af BNP – i løbet af de næste 20 år. Renteudgifterne på omkring syv mia. euro om året opvejer den beskedne vækst. Så Costas råderum afhænger af udviklingen i EU, hvor den græske premierminister, Alexis Tsipras, ser ham som en allieret.
Nye spanske partier
Spanien får næppe et rødt kabinet efter parlamentsvalget den 20. december. Men allerede på forhånd står det klart, at den politiske orden med stabile flertalsregeringer, som opstod i kølvandet på Francos død i 1975, vil være fortid efter valget. Premierminister Mariano Rajoy fra det postfrankistiske folkeparti, Partido Popular (PP), lader dog, som om alt er ved det gamle, og nægter at deltage i valgdebatter med de nye aktører i spansk politik. Han vil kun diskutere med lederen for socialisterne i PSOE, Pedro Sánchez.
I 40 år har de to partier regeret på skift, men hverken Rajoy eller Sánchez har udsigt til at få flertal i parlamentet i Madrid, Cortes Generales de España. Det skyldes de to nye partier – Podemos og Ciudadanos – som har flyttet brudfladerne i spansk politik. PP står ifølge meningsmålinger stadig til at blive det største parti, men på grund af forandringerne i det politiske landskab er der en stor usikkerhedsmargin. Tre partier ligger side om side på mellem 22 og 25 pct.: PP, PSOE og Ciudadanos. For at kunne danne en ny regering efter fire år ved magten vil Rajoy således sandsynligvis blive afhængig af Ciudadanos’ stemmer. Det nye parti er bevidst tvetydigt, hvad angår dets ideologiske forankring, og holder mulighederne åbne for at indgå et regeringssamarbejde med såvel PP som PSOE. Partiets leder, Albert Rivera, har antydet, at han ville foretrække den 44-årige vicepremierminister Soraya Sáenz de Santamaría på Rajoys plads. Men hvis PP ikke får stemmer nok til at kunne hævde at have vundet en moralsk sejr, kan Ciudadanos vælge at støtte en PSOE-ledet regering.
Podemos, som kort efter partiets oprettelse fik otte pct. af stemmerne ved europaparlamentsvalget i 2014, og som på et tidspunkt så ud til at blive landets største parti, står til at få 14 pct. ved parlamentsvalget. En venstrefløjsregering bestående af PSOE og Podemos (eventuelt med støtte fra det lille venstrefløjsparti Izquierda Unida) virker altså usandsynlig. Podemos vil også helst undgå at blive identificeret med den traditionelle venstrefløj:
»Hvis du vil vinde, skal du ikke gøre, hvad venstrefløjen ville gøre,« lyder mottoet i Podemos-lederen Pablo Iglesias’ politiske manifest, Disputar la democracia (At diskutere demokratiet).
Han forsøger at koble diskussionen om den demokratiske udvikling i Spanien siden Franco-styrets fald sammen med en kritik af den politiske håndtering af eurokrisen. De seneste års sparepolitik har »ikke gjort andet end at accelerere et mindretals modrevolution mod befolkningsflertallet«, hævder Iglesias:
»For at have et fuldendt demokrati er det nok for dem, at man kan vælge imellem parti A og parti B. Denne forestilling om et indskrænket demokrati under de magtfuldes overopsyn er ikke ny, og de har kun accepteret ordet ’demokrati’, fordi de ikke havde andet valg,« skriver han.
Det afgørende spørgsmål inden valget er således, om det lykkes Podemos (og PSOE) at få Ciudadanos til at fremstå som et nyt højrefløjsparti, der er opstået for at beskytte hævdvundne interesser, eller om Rivera (og Sanchez) kan få Iglesias til at ligne en venstrefløjsekstremist.

