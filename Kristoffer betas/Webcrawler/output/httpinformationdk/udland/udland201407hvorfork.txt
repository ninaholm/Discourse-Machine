Hvorfor kommer politiet med kondomer?
I stedet for at chikanere sexarbejdere og stofmisbrugere kan politiet spille en aktiv rolle i at bekæmpe spredningen af hiv, påpeger ny rapport
I kampen mod hiv foreslår eksperter nu, at politiet skal spille en mere aktiv rolle og eksempelvis uddele kondomer, som de gør i Ghana. I mange andre lande oplever prostituerede derimod, at politiet bruger kondomer og deres indpakning som bevis på prostitution.


 Lederen af det ghanesiske politis narkotikaafdeling, Jones Blantari, bærer på en særlig form for ammunition: en taske fuld af kondomer. Det er et modigt træk, for kondomet har meget negative konnotationer, både religiøst og moralsk, i den ghanesiske befolkning, hvilket gør det vanskeligt at forhindre spredningen af smitsomme sygdomme, navnlig hiv.
Kriminalisering af hovedgrupperne af hivramte – sexarbejdere, narkomaner og homoseksuelle mænd – har tvunget disse miljøer til at gå under jorden. Det er grunden til, at Blantari og hans taske fyldt med kondomer markerer en forandring. Han og politifolk i andre lande, som er hårdt plaget af aidsepidemien, vælger bevidst ikke at håndhæve visse love, der risikerer at stigmatisere udsatte miljøer yderligere og holde de smittede væk fra behandlingstilbud.
»Hvis du bruger kondom her i Ghana, er det et tegn på, at du er umoralsk,« siger Blantari.
»Jeg er katolik, og i mit trossamfund rynker folk på næsen over brugen af kondomer. Men jeg spørger dem altid: Hvad er bedst? At bruge kondom for at beskytte sig selv og andre og så gå til bekendelse om søndagen, hvis det plager ens samvittighed, eller ikke at bruge beskyttelse, blive smittet med hiv, så konsekvenserne af dine handlinger altid vil følge dig, uanset hvor meget du bekender dine synder til Gud?«
»Det er svært at gøre op med den religiøse opfattelse af, at det er umoralsk at bruge kondom, men når folk indser, at det kun er sund fornuft, så begynder de at lytte.«
Kondomer som bevis
Det er svært for folk at købe kondomer i dagligvarebutikker og apoteker, siger Blantari. »Så derfor bliver det politiets opgave at uddele og afmystificere dem. Hvis politiet ikke har problemer med kondomer og viser, at vi ikke forbinder dem med en umoralsk adfærd, viser vi, at det er helt normalt at bruge kondomer.«
En ny rapport fra Open Society Institute forklarer, hvordan politi, sexarbejdere og stofmisbrugere kan samarbejde om at stoppe spredningen af smitsomme sygdomme, især hiv: »I lande fra Rusland til Zimbabwe påpeger sexarbejdere, at politiet bruger kondomer eller deres indpakning som beviser på prostitution, og at frygt for politivold får dem til at undlade med at søge lægehjælp og andre sociale ydelser,« skriver FN-generalsekretærens særlige udsending for hiv/aids i Østeuropa og Centralasien, Michel Kazatchkine, i rapporten. I Ukraine er frygten for politiet den største faktor i forbindelse med deling af sprøjter blandt stofmisbrugere, hævder rapporten.
I Rusland, Burma og Vietnam chikanerer og anholder politiet stofmisbrugere, der forsøger at få sundhedsinformation og sterile sprøjter på apoteker. I Kina har politiet anholdt medarbejdere af støtteprojekter for narkomaner og folk, der forsøger at få adgang til rene sprøjter. Og der er stadig 76 lande, der kriminaliserer homoseksuelle forhold.
»Mens folkesundhedseksperter beskriver sexarbejdere og folk, der bruger narkotika, som ’befolkningsgrupper, der er svære at nå’, har politiet ingen problemer med at finde dem,« påpeger rapporten.
Nye partnere
Men rapporten viser også, at retshåndhævelse, som viser hensyn til folkesundheden, kan mindske risikoen for at blive smittet med hiv, især blandt stofmisbrugere og prostituerede.
»Vi plejede at betragte disse mennesker som vores modstandere,« sagde oberstløjtnant Lam Tien Dung for Folkets Politiakademi i Vietnam ved en aidskonference i Melbourne i forrige uge: »Men nu ser vi dem som vores partnere.«
Samtidig med udgivelsen af rapporten har næsten 10.000 nuværende og tidligere politifolk fra mere end 35 lande underskrevet en appel fra organisationen Law Enforcement and HIV Network om at indføre praksisser, der reducerer skadevirkningerne blandt de mest udsatte befolkningsgrupper. Netværkets leder, professor Nick Crofts, siger, at politiet er den største faktor for risikoen for spredningen af hiv i mange lande. Og politiet har ofte svært ved at påvirke politiske spørgsmål, fordi de risikerer disciplinære foranstaltninger, hvis de står frem i offentligheden.
»Det er politiets adfærd, der bestemmer smittefaren for alle, der lever på gaden, for de marginaliserede befolkningsgrupper, og for dem, der har en øget risiko for at få hiv,« siger Crofts.
»Men aidsbekæmpelsesorganisationerne har længe forsømt muligheden for at samarbejde med politiet om at bekæmpe hiv. Vi har dokumenteret, hvordan politiets adfærd kan have negativ indvirkning på risikoen for at få hiv, men der er blevet brugt langt færre kræfter på at undersøge, hvordan disse adfærdsmønstre kan ændres, så vi får politiet på vores side. Det betyder, at en væsentlig del af aidsbekæmpelsen er blevet forsømt i 30 år.«
Skadelige love
Crofts’ organisation bringer politifolk, der går forrest for at ændre politiets behandling af sexarbejdere, narkomaner og homoseksuelle, sammen. Han hævder, at mange politifolk i udviklingslandene i årevis har set stort på deres landes love og nægtet at kriminalisere folk for deres seksuelle orientering eller stofmisbrug.
»Vi holder øje med igangværende politireformer rundt om i verden og bringer politistyrkerne sammen, så vi kan vise dem, at de ikke er alene. På den måde kommer de ikke helt så meget i skudlinjen, fordi de kan pege på et helt netværk af andre politifolk, som gør et lignende stykke arbejde.«
Crofts beskriver politiofficerer som Lam Tien Dung og Jones Blantari, der begge deltog i årets aidskonference i deres uniform, som »modige«.
»Det kræver sin mand at møde op til en aidsbekæmpelseskonference i politiuniform. Jeg ville være meget mere bange for aidsbekæmpelsesmiljøet end for de kriminelle miljøer, politiet normalt færdes i. Hvis man er prostitueret, aktivist eller advokat for stofmisbrugere og har set sine venner og familie blive brutalt behandlet, så har man det ikke godt med politiet. Så har man ikke lyst til at se dem ved en konference som denne.«
Den tidligere politichef i Seattle, Jim Pugel, siger, at politiet i den amerikanske by har erkendt, at politikere er for langsomme til at ændre loven, så de arbejder med kreative løsninger, indtil politikerne indhenter det forsømte.
»Teknisk set ignorerer politifolk loven om, at man skal arrestere personer, der er i besiddelse af narkotika. Vi kender godt loven, men politifolk på gaden siger, at den ikke fungerer, men blot gør skade og øger antallet af smittede med hiv og andre sygdomme.«
Oversat af Mads Frese.
© The Guardian og Information

