Grækenland står i nyt bankdilemma
Den nye Tsipras-regering kommer nu på overarbejde for at få reddet landets nødlidende banker, der på den anden side er presset af kundernes tomme lommer.
Grækenlands premierminister Alexis Tsipras skal redde landets svage banker, så de igen kan låne penge ud.


 De store græske banker er for tiden ude på dybt vand og skal have frisk kapital i størrelsesordenen 190 milliarder kroner for at undgå at lukke ned. Efter at Grækenland fik sit tredje hjælpeprogram i juli måned, blev euromedlemskabet sikret, men bankerne var mørbankede og blev kun holdt i live af ekstra indlån fra Den Europæiske Centralbank (ECB) på op til 675 milliarder kroner. Nu skal der ryddes op.
Men selv om bankerne får ekstra penge, får de endog meget svært ved at blive sunde. For mange af kunderne er temmelig pressede på pengepungen. En af dem er den athenske skolelærer Stathis Kyrillidis, der for nylig ringede til sin bank og fortalte dem, at han fremover kun kunne betale renterne, men ikke afdrage boliglånet til sin toværelses lejlighed tæt på Athens centrum. Og det var på ingen måde svært at overtale banken til at skære voldsomt i de månedlige udgifter.
»De var meget venlige, og der gik ikke mere end et par uger, før papirerne var klar og kunne skrives under. Jeg skulle bare overveje, om jeg ville acceptere aftalens præmisser, der gør min rente fleksibel, og som betyder, at udgifterne til boliglånet falder fra 380 euro til 200 euro per måned.«
Den nye aftale betyder en hel del for folkeskolelæreren, der ligesom mange andre grækere siden krisestarten har set reallønnen falde med omkring 40 procent, når man regner den faldende løn og skattestigningerne sammen. Og selv om flekslån og rentetilpasning er ganske almindelige i Danmark, så gør de græske banker det for tiden kun af ren nød. De vil hellere give kunderne bedre vilkår end at se dem holde helt op med at betale af.
»Jeg tror, bankerne er desperate, fordi mange af kunderne slet ikke betaler af på deres lån, så bankerne er slet ikke svære at forhandle med,« fortæller Stathis Kyrillidis, der købte sin lejlighed, før krisen barberede de græske boligpriser ned. Han tror nu ikke længere på, at han nogensinde vil kunne betale sit boliglån af. Den virkelighed er også de græske banker ved at indstille sig på ved at forlænge 20-årige lån til 40- eller 50-årige, hvor afdrag helt droppes, og renten gøres fleksibel.
»I de græske banker er man nu oppe på, at omkring 40 procent af alle de lånte penge ikke kan betales tilbage,« fortæller økonomiprofessor Panagiotis Patrakis fra Athens Universitet, der har regnet sig frem til, at der for tiden ikke afdrages lån for omkring 75 til 100 milliarder euro ud af en samlet lånemasse på 220 milliarder euro.
Millioner i fattigdom
Derfor skal de græske banker gennem en større hestekur, efter at pengeinstitutterne det seneste år har været den mest tydelige seismograf for mistilliden til regeringens politik: Om man evnede at holde landet inden for euroen. Mistilliden blev vekslet til rede kontanter, næsten 375 milliarder kroner hævede grækerne, indtil bankerne lukkede den 1. juli.
Uden velfungerende banker får den nye græske regering svært ved at nå sine mål om at skabe arbejdspladser og vækst og som belønning for de økonomiske resultater at kunne barbere 30 procent af den græske gæld. For når ECB efter planen rekapitaliserer de græske banker i november måned, giver det ikke nødvendigvis erhvervslivet bedre lånemuligheder.
»Selv om de bliver omstruktureret, så er jeg ikke sikker på, at bankerne igen vil begynde at låne ud og dermed være med til at skabe nye arbejdspladser. De vil fortsat være meget sårbare«, siger Panagiotis Patrakis.
Problemerne kan meget vel fortsætte i den forkerte retning. Det er slet ikke givet, at bankerne får det meget bedre hen over de første par år. For der vil være recession i år og næste år, og først i 2017 kan der igen komme vækst. Bankernes elendige økonomi spejler dermed befolkningens trængsler.
»Op til 36 procent af befolkningen balancerer på eller under fattigdomsgrænsen,« siger Panagiotis Patrakis. 2,9 millioner angiver kun at tjene under 12.000 euro årligt, hvad der svarer til 7.500 tusind kroner hver måned, siger økonomiprofessoren.
»Langt de fleste i den gruppe har dog en indtægt på 4.800 euro årligt, eller hvad der svarer til 3.000 kroner per måned. Det er derfor svært at se, hvordan millioner af bankkunder overhovedet formår at afdrage særlig meget over de kommende år, når de ikke rigtigt tjener nogen penge,« siger Panagiotis Patrakis.
Nyt arbejdsmarked
Den nye Tsipras-regering i Athen arbejder derfor med at skabe et såkaldt tredje arbejdsmarked, fortæller Christos Katsioulis fra den tyske socialdemokratiske tænketank Friedrich-Ebert-Stiftung i Athen. Det skal give langtidsarbejdsløse meningsfuldt arbejde. Det kan f.eks. være at klargøre nye strande i turistområder, der så kan støttes af midler fra EU og skabe nye indtægter til de over halvanden million arbejdsløse.
Og EU har netop indikeret, at man ønsker at frigive 15 mia. kroner ekstra fra de regionale udviklingsmidler, uden at Grækenland skal stille egne penge, hvilket ellers er det normale.
»Det kan især være med til at skabe jobs og indtægter,« fortæller Christos Katsioulis.
Fredag debatterede det græske parlament en større lovpakke, der bl.a. skal reformere det græske pensionssystem, hæve skatterne og dermed frigøre friske midler fra landets kreditorer.
Ifølge Christos Katsioulis er reformer af skatte-, pensions- og sundhedssystemet blandt regeringens væsentligste opgaver.
»Det er temmelig store reformer, som andre regeringer bruger hele valgperioder på, som nu skal gennemføres på rekordtid. Herefter håber jeg på, at regeringen vil prioritere den meget lange liste af reformer, man har sagt ja til.«
Han mener, at den kommende reform af pensionssystemet bør suppleres af en reform af socialsystemet.
»Så de 25 procent arbejdsløse ikke lades i stikken,« siger Christos Katsioulis, der fortsat ikke har et klart billede af, om regeringen formår at skabe vækst.
»Regeringsleder Tsipras er blandt de mere progressive i Syrizapartiet, men nogle er meget bagudskuende og har det især svært med at give luft og muligheder til private virksomheder.« Han nævner, at ideologien oftest står i vejen for en mere pragmatisk tilgang.
»Tspiras sagde for nylig under et besøg i Washington, at ingen har noget at miste, hvis de investerer i Grækenland, men det er ikke sandt. Der er fortsat ikke sikkerhed. Hverken økonomisk eller lovgivningsmæssigt«, siger han og nævner, at de største virksomheder tidligere var dem, der fik opgaver hos staten. Mange i Syriza mener, at staten fortsat skal være den styrende faktor i landet. Hvilket forhindrer, at der skabes de nødvendige job i det private erhvervsliv, som vil være afgørende for, at den nye regering får succes med sin politik.
»Derfor kan man kun håbe, at regeringen ønsker at indgå i dialog med de private,« mener lederen af den tyske Friedrich-Ebert Stiftung i Athen.

