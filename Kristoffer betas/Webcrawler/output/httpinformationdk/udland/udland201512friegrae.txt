De frie grænser er et privilegium, vi er ved at miste
Assya Kavrakova har kæmpet hele sin karriere for borgernes ret til at bevæge sig frit over de europæiske grænser. Nu oplever hun en tilbagegang forårsaget af panik og politiske automat-reaktioner. Hun savner en langsigtet politisk stillingtagen til, hvad vi vil med det projekt, der måske har betydet mest for de fleste almindelige EU-borgere: Schengen-samarbejdet
Grænselandet mellem Tyrkiet og Bulgarien. Østlandet har gjort meget for at sikre EU’s grænse mod Tyrkiet, men er stadig ikke velkommen i et ’grænsefrit’ Schengen-område, hvor grænserne i disse dage er på vej op igen.


 En fysisk genopbygning af nationale grænser finder sted i hele Europa. Bulgarien, Ungarn, Makedonien og Østrig er blandt de lande, der har valgt at bygge meterhøje hegn for at værne sig mod de flygtninge og migranter, som de ikke mener, de har ressourcer til at håndtere.
Dertil kommer mere kontrol og flere identitetstjek ved grænserne. Det er et grimt scenarie, vi står overfor, mener Assya Kavrakova, direktør i den europæiske ngo ECAS, European Citizen Action Service. Det, vi ser, er en langsom demontering af hele Schengen-samarbejdet, frygter hun.
Assya Kavrakova arbejder for borgernes ret til at bevæge sig over de europæiske grænser. Hun frygter, at de nationale og europæiske politikeres reaktioner på både immigrationskrisen og frygten for terror, kan få langvarige konsekvenser for den frie bevægelighed i Europa.
»Vi har hørt forslag om et mini-Schengen og om periodevist at ekskludere visse lande fra samarbejdet. Jeg frygter, at samarbejdet langsomt vil blive demonteret stykke for stykke – uden at der nogensinde indgås en politisk aftale om, at det er det, vi vil i Europa.«
Fort Europa
Inden Assya Kavrakova kom til Bruxelles i 2013 kæmpede hun i mere end 12 år for, at hendes hjemland, Bulgarien, skulle blive en del af det åbne europæiske samfund.
Information møder hende på ECAS’ hovedkontor i centrum af Bruxelles, hvor de til daglig tilbyder juridisk rådgivning til mennesker, der oplever vanskeligheder, når de på grund af arbejde, kærlighed, studier eller økonomi krydser de europæiske grænser.
»Dette er turbulente krisetider, men det er altafgørende, at politikerne bevarer fatningen og ikke indfører paniske lappeløsninger i sikkerhedens navn. For det risikerer at få alvorlige konsekvenser for borgernes liv og rettigheder.«
Ud over diskussionerne om mini-Schengen og midlertidig eksklusion af f.eks. Grækenland, henviser hun til, at man netop har godkendt et nyt europæisk register med data om flypassagerer, PNR, som indtil angrebet på Charlie Hebdo i Paris blev blokeret af Europa-Parlamentet, da et flertal mente, at det var reel masseovervågning af europæerne.
Dertil kommer Europa-Kommissionens forslag om en mere end fordobling af grænsevagter ved EU’s eksterne grænser. Ifølge kommissionsformand Jean-Claude Juncker selv et forsøg på at redde Schengen-samarbejdet.
»Et stærkere Frontex er muligvis en del af løsningen på de udfordringer, Europa står overfor, men jeg savner at se, at politikerne formår at træde et skridt tilbage fra et nu, der er præget af krise og panik. Vi har brug for holistisk tænkning og langsigtede politiske løsninger,« siger Assya Kavrakova.
»Vi har aldrig oplevet en immigrationsstrøm, som den vi ser lige nu. Men at gå på kompromis med borgernes grundlæggende rettigheder er ikke holdbart, ligesom at opbygge et ’fort Europa’ heller ikke er en intelligent løsning. Vi skal kæmpe for et åbent Europa. Selvfølgelig skal vi beskytte vores grænser, men parallelt hermed skal vi finde på reflekterede og menneskelige løsninger,« siger Assya Kavrakova.
»Spørgsmålet om sikkerhed versus rettigheder er meget ømtåleligt. Gentagne gange har vi nu set terror-attentater i Europa begået af europæiske statsborgere. Den politiske løsning er gang på gang mere kontrol af borgerne og midlertidig ophævelse af civile rettigheder, det har vi bl.a. set i Frankrig og Belgien.«
De fleste gerningsmænd var velkendte af politiet, så for Assya Kavrakova ville det helt oplagte spørgsmål have været, hvorfor politisamarbejdet så var gået galt?
»Men i stedet for at forsøge at forbedre det allerede eksisterende samarbejde, initieres nye tiltag. Det er blevet en standardreaktion at indføre ny og hårdere lovgivning, det er helt ude af proportioner. Vi har PNR, vi har Europol, vi har Frontex og SIS (Schengen-informationssystemet, red.), men vi mangler at se en samlet analyse af udkommet af alle disse systemers samspil.«
Kavrakova har indtryk af, at politikerne i Bruxelles lytter til deres råd og indsigelser, men at de reelt ikke aner, hvad de skal stille op. Derfor foreslår de automatisk mere kontrol for at sikre borgerne, forklarer Assya Kavrakova.
»Jeg har endnu ikke set bevis for, at yderligere kontrol skaber et mere sikkert og retfærdigt Europa.«
Genopbygning af grænserne
Assya Kavrakova har arbejdet med spørgsmålet om grænser igennem hele sin karriere og kalder det derfor »særlig smerteligt at se den tilbagegang, vi oplever lige nu.«
Før hun kom til Bruxelles i 2013, ledede hun en bulgarsk ngo, der analyserede, hvorvidt Bulgarien var klar til at blive optaget i EU og dernæst, hvorvidt landet var parat til at blive en del af Schengen-samarbejdet.
De overvågede den bulgarske grænse med Tyrkiet og tjekkede, om registreringsudstyret af mennesker, der bevægede sig ind i Europa, fungerede, og om deres rettigheder blev respekteret.
Bulgarien var et af de første europæiske lande, der fik opført hegn for at beskytte sine nationale grænse mod strømmen af flygtninge. Assya Kavrakova fortæller, at det blev gjort i et forsøg på at tilfredsstille EU; Bulgarien ville bevise, at landet var parat til at blive en fuldbyrdig del af Schengen-samarbejdet.
»Opbygningen af hegnet til den tyrkiske grænse startede for flere år siden. Vi var under et massivt pres. Vi vidste, at vores grænse til Tyrkiet risikerede at blive et knudepunkt. Allerede for fem år siden diskuterede man, hvad der ville ske, hvis en flygtningekrise brød ud i Syrien.«
Den bulgarske grænse til Tyrkiet er i dag en af de bedst bevogtede i hele Europa. Bulgarien har opfyldt alle stillede krav til at blive en del af Schengen. Det har EU også officielt anerkendt, men hverken Bulgarien eller Rumænien er endnu blevet accepteret i det grænseløse samarbejde, da flere medlemslande har modsat sig – bl.a. Holland og Finland, som betvivler de to østlandes parathed.
»Det føles ydmygende. Vi har gjort alt, vi er blevet bedt om, og alligevel er vi blevet straffet. Det har åbenbart været et vigtigt politisk signal at sende til nogle af de nye østlande. Men selvom vi ikke er en del af Schengen, har vi stadig ret til at bevæge os frit i EU – der er blot mere kontrol ved grænserne.«
»Det at kunne bevæge sig frit over grænserne er et privilegium. Det gør de unge mere kompetente. Arbejdsløshedsprocenten er tre gange lavere for de unge, der krydser de europæiske grænser for at arbejde og studere. En genopførelse af grænserne ville få daglige konsekvenser for mere end 700.000 grænsearbejdere, som hver dag ville skulle afsætte en anselig mængde tid til grænsekontrol. Selvfølgelig er der seriøse økonomiske omkostninger forbundet med at indføre yderligere sikkerhedsforanstaltninger. Det er udgifter, som borgerne i sidste ende vil komme til at betale,« siger Assya Kavrakova.
Hjertet af projektet
For Assya Kavrakova er den langsomme genopførelse af grænser »som at tage hjertet ud af Europa«:
Den opfattelse bakkes op af de sidste års »eurobarometre,» hvori det tydeligt fremgår, at europæerne mener, at EU’s to største bedrifter er at have skabt fred i Europa og at have muliggjort den frie bevægelighed over grænserne for både varer og personer.
»For mange af os europæere er EU ikke bare et indre marked. Det er også en drøm. Hvis vi begynder at gradbøje den frie bevægelighed, risikerer vi at fjerne selve hjertet af det europæiske projekt.»

