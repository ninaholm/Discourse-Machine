Obama tager Clinton til udenrigsminister
USA's kommende præsident, Barack Obama, nominerede mandag senator Hillary Clinton til sin udenrigsminister og Robert Gates til sin forsvarsminister


 CHICAGO | USA's kommende præsident, Barack Obama, nominerede mandag senator Hillary Clinton til sin udenrigsminister og bad den nuværende forsvarsminister, Robert Gates, om at fortsætte på posten i den ny regering.
 Obama, der indsættelses som præsident 20. januar, har lovet at lægge mere vægt på en samarbejdspolitik med Republikanerne og siger, at han har en vision om at forny amerikansk lederskab i verdens anliggender efter otte år med George W. Bush som USA's præsident.
- I denne usikre verden er tiden kommet til en ny begyndelse - et nyt daggry med amerikansk lederskab for at overvinde det 21. århundredes udfordringer, sagde Obama på et pressemøde i Chicago, hvor han offentliggjorde de nye udnævnelser.
- Hillary Clinton besidder en ekstraordinær intelligens og en bemærkelsesværdig arbejdsetik. Jeg er stolt over, at hun bliver vor næste udenrigsminister, sagde Obama.
Obamas meddelte videre, at han havde nomineret Arizonas guvernør, Janet Napolitano, til minister for intern sikkerhed, Eric Holder til justitsminister, den pensionerede general James Jones til national sikkerhedsrådgiver og sin mangeårige rådgiver Susan Rice til USA's FN-ambassadør.
I sin takketale sagde senator Clinton, at hun stolt over at slutte sig til Obama "på dette vanskelige, men spændende eventyr".
