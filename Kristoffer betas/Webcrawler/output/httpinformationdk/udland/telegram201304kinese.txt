Kineserne kan få brug for hjælp fra udlandet
Indtil videre klarer kineserne selv redningsarbejdet efter fredagens jordskælv, men de kan få brug for hjælp.


 Som redningsarbejdet skrider frem i den jordskælvsramte region Sichuan i Kina, kan det være, at kineserne får brug for udenlandsk hjælp.
- Efter jordskælvet i Sichuan udtrykte verdenssamfundet villighed til at hjælpe Kina med at håndtere konsekvenserne efter skælvet, siger den kinesiske udenrigsministers talsmand, Qin Gang, til det russiske nyhedsbureau Itar-Tass.
Han tilføjer, at den kinesiske regering og det kinesiske folk vil være taknemmelige for sådan en hjælp.
Men indtil videre klarer kineserne selv rednings- og oprydningsarbejdet.
- Hvis det bliver nødvendigt, vil vi gå til andre lande, siger talsmanden.
Naboerne i Rusland melder sig klar til at hjælpe kineserne, oplyser de russiske myndigheder til Itar-Tass. Rusland har ved tidligere jordskælv assisteret kineserne.
Redningsarbejdet har stået på dag og nat siden skælvet ramte natten til lørdag dansk tid, men det besværliggøres blandt andet af ødelagte veje, manglende telefonsignal og en 20 kilometer lang bilkø på en af hovedvejene i området.
- Vi vil virkelig gerne hjælpe folk, men i stedet for sidder vi fast i trafikken, siger en redningsarbejder på vej til Sichuan til nyhedsbureauet AFP.
Indtil videre har redningsarbejdere sammen med hjælp fra hunde reddet knap 100 mennesker ud fra ruinerne.

Mange af de overlevende frygter for nye jordskælv i området, som er meget udsat for kraftige skælv.
- Tre mennesker døde i den her bygning, så der er ingen, der har lyst til at bo her, fordi det er alt for farligt, siger en kineser med efternavnet Yang til AFP.
I maj 2008 blev Sichuan-regionen ramt af et meget voldsomt og dødbringende jordskælv. Skælvets styrke blev målt til 7,9 på richterskalaen, og dødstallet var på mindst 70.000.
I april 2010 ramte et stort skælv Qinghai-provinsen lige nordvest for Sichuan og dræbte 2700 mennesker og kvæstede 12.000.
