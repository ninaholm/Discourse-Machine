’En intervention i Syrien har intet moralsk grundlag’



 
Jürgen Todenhöfer (f. 1940) er tysk forfatter og journalist med talrige reportager fra Afghanistan, Irak og Syrien

– Skal det internationale samfund intervenere i Syrien?

	»Nej. En intervention strider mod folkeretten. Man kan ikke bare overfalde andre lande. Det er det moralske argument. En militær intervention vil derudover anrette mere skade end gavn. Man kalder det en humanitær intervention, men det er en sproglig voldtægt. Man kan ikke nedkaste bomber af humanitære grunde. Bomber rammer også altid civile. En af de vigtigste forudsætninger for fred er, at man ikke intervenerer i andre landes anliggender. Briterne og franskmændene vil ikke intervenere for at hjælpe mennesker. Som kolonialmagter har disse lande dræbt mennesker – man kan ikke tro, at disse magter kan hjælpe mennesker i Syrien.«

	»Man skal være meget dum for at tro, at Vesten intervenerer af humanitære grunde i noget som helst land. I alle tilfælde har der altid været andre grunde.«

– Hvilke grunde er der tale om?

	»Vesten ønsker at intervenere i Syrien, fordi landet hører til Irans allierede. I årtier har Vesten dæmoniseret enhver, der ikke har samarbejdet. Vi intervenerer ikke i allierede lande. Vi intervenerer ikke i Saudi-Arabien, selv om de ikke lader deres kvinder kører bil og foretager offentlige halshugninger.«

	»En militær intervention vil være et forsøg på at svække tre aktører, der ikke slutter sig til Vestens strategi: Iran, Syrien og Hizbollah. Vesten har aldrig ført politik for menneskerettigheder, kun for sine interesser. Hvis man går ind i Syrien, vil det blive en ny Irak-krig.«

– Er der ikke en moralsk forpligtelse til at assistere en folkelig opstand mod et undertrykkende regime?

	»Hvis der var tale om en folkelig opstand mod en diktator, ville Assad for længst være styrtet. Det er ikke et tal, som man kan efterprøve systematisk, men det er min vurdering, at Assad mindst er støttet af 40-50 pct. af den syriske befolkning, de kristne, alevitter og den sunnimuslimske middelklasse. Derfor er han heller ikke blevet styrtet. Mens rebellerne har omtrent 30-35 pct. af befolkningen bag sig. Vi har altså et mindretal i opposition mod en relativt stabil regering med flertal bag sig. Det er to befolkningsgrupper, der kæmper mod hinanden. Det er ikke, som alle tror, et folk, der kæmper mod en diktator.«

– Hvorfor?

	»Det hævdes eksempelvis, at oprørerne ønsker demokrati. Blandt rebellerne er der ingen relevante grupper, der kæmper for demokrati. For fire-fem uger siden talte jeg med en leder i Den Frie Syriske Armé. De ønsker alle et kalifat. I Syrien er der efter anslåede tal omtrent 100.000 oprørere. Det begyndte som en demokratisk opstand, men i dag er omtrent 90 pct. af dem religiøse ekstremister. Hvis man intervenerer, er det i sidste ende til al-Qaedas fordel.«

– Hvordan?

	»Enhver militær intervention, der vil føre til en storkonflikt med blandt andre Iran og bringe Assad til nederlag, vil samtidig være en sejr for hans modstandere som eksempelvis Jabhat-al Nusrah, der ønsker et kalifat. Jabhat al-Nusrah hører under det irakiske al-Qaeda og bliver målrettet støttet af Saudi-Arabien. De andre ekstremister støttes blandt andet af Qatar. Fordi Saudi-Arabien er en af vores allierede, bliver det helt bevidst accepteret af Vesten. Jabhat al-Nusrah har samtidig haft militær succes i de sidste par måneder.«

	»Vesten ville i givet fald ikke intervenere mod oprørerne, men mod Assad. Vesten har med andre ord ført en form for interessepolitik, der har skadet Vestens egne interesser. Vesten har troet, at man hurtigt kunne vælte Assad, og så gjorde det ikke noget, hvis man samtidig støttede et par radikale kræfter. Det er en dramatisk fejlvurdering.«

– Men er det ikke i første omgang Assad, der ikke respekterer civilbefolkningens liv?

	»Nej. Det påstås gerne, at det er Assads sikkerhedsstyrker, der står bag de fleste drab på civilbefolkningen. Politikere og aviser taler om en borgerkrig, men samtidig siger de, at Assad har slået 80.000 mennesker ihjel. Selvfølgelig bliver de fleste civile dræbt af oprørerne. Det er absurd at forestille sig, at kun en side er ansvarlig for at dræbe civile. Begge sider dræber lige mange. Det problem kan man ikke løse ved at kaste bomber eller invadere.«

	 

