’Vi har alt, hvad der skal til for at blive et selvstændigt land’
Mens Irak synes tættere og tættere på at bryde op i tre dele, kæmper to ulige parter, Iran og USA, for at holde det sammen – mod hårde odds. ’Vi har ret til at agere efter vores egen interesse,’ konstaterer en kurdisk leder, der håber på snarlig selvstændighed
 Irakiske kurdere træner uden for deres lejr i Erbil i det nordlige Iraks kurdiske provins. Det kurdiske selvstyre har både egen hær og selvstændig økonomi og øjner nu chancen for at blive anerkendt som et uafhængigt land.


 John Kerry har ikke haft meget held med sine forsøg på at få Iraks forskellige politiske ledere til at give indrømmelser for at få landet til at forblive samlet. Den amerikanske udenrigsminister forsøgte først at få den irakiske statsminister, Nouri al-Maliki, til at træde tilbage til fordel for en samlingsregering med deltagelse af de forskellige sekteriske ledere, men blev afvist. Og det var nogenlunde samme besked, Kerry fik fra den kurdiske selvstyrepræsident, Massoud Barzani.
Regeringens forsøg på at slå tilbage imod ISIL i Saddam Husseins fødeby, Tikrit, over de seneste dage har i store træk været en fiasko, og manglen på et effektivt modsvar til den ekstreme gruppes fremmarch og dens udråbelse af et selvstændigt kalifat lægger øget pres på Malikis regering. Og det på et tidspunkt, hvor ikke mindst kurderne i stigende grad melder ud, at de ikke er interesseret i at være en del af Irak.
»For kurderne er dette et afgørende øjeblik og vores største chance for at blive et uafhængigt land nogensinde. Men det er ikke ukompliceret, selvom mange kurdere ikke støtter Barzani, støtter stort set alle hans ønske om selvstændighed,« konstaterer analytiker og chefredaktør for det uafhængige politiske magasin Lvin, Ahmed Meera.
»Vi har alt, hvad der skal til for at blive et selvstændigt land; egen hær, selvstændig økonomi og så videre, og samtidig er Irak i realiteten ophørt med at eksistere. Men det er ikke så nemt. Hvis Kurdistan løsriver sig, vil det ændre det geopolitiske landkort, og derfor er vi afhængige af nabolandenes accept, ikke så meget USA’s, som har mistet sin betydning i regionen, men Tyrkiets og først og fremmest Irans. Geopolitik kommer før alt andet i spørgsmålet om Kurdistans selvstændighed,« siger han.
Tiden er afgørende
Teherans holdning til Maliki har været ambivalent. Stærke kræfter i den iranske ledelse – og ifølge rapporter især omkring præsident Rouhani – har angiveligt i den seneste uge søgt at finde en afløser, der ville passe til Irans interesser, mens landets øverste leder, Ali Khamenei, skulle støtte, at Maliki forbliver i embedet.
Under alle omstændigheder er resultatet lige nu en kraftigt øget støtte til den irakiske ledelse – og først og fremmest til, at landet forbliver samlet. Men Malikis modvilje mod at finde et kompromis gør det svært at finde en løsning i en situation, hvor tiden er afgørende, hvis regeringens modstandere inden for såvel sunni- som shia- og kurdersegmentet skal overtales til at støtte den smuldrende stat og en stærk centralmagt i Bagdad.
For sunni-befolkningen centralt i landet er målet lidt tåget. De mere civile kræfter ønsker en genforhandling af landets forfatning og en langt mere central rolle i landets ledelse, i første omgang med en samlingsregering med markant sunni-deltagelse og mere udpræget autonomi. Mere radikale kræfter ønsker en løsrivelse af sunni-områderne, et scenarie, der skræmmer mange i regionen – og et nølende USA – fordi områdets udsigt til ordnede forhold og en bæredygtig økonomisk model er dårlige, og fordi det vil give ekstreme grupper som ISIL perfekte arbejdsbetingelser i en region, der strækker sig fra Iraks sunnitiske provinser henover Syrien og ind i dets nabolande, og som allerede nu er blevet udnævnt til et selvstændigt kalifat af den ekstreme gruppe.
Løsrivelse en praktisk realitet
For kurderne er løsrivelsen imidlertid i højere og højere grad en praktisk realitet – og en økonomisk nødvendighed. Selvstyreregionen har ikke modtaget sin del af landets oliepenge fra styret i Bagdad i et halvt år og er i stigende grad forgældet. Selvstyreregeringen er begyndt at eksportere områdets olie uden om regeringen i Bagdad, og at kurderne har taget militær kontrol over Kirkuk gør uafhængighed økonomisk sandsynlig. Eksperter vurderer, at Kurdistan inden udgangen af 2015 vil kunne eksportere en million tønder olie om dagen. Et fremtidsperspektiv, der også er interessant for Tyrkiet, der i givet fald vil tjene på transporten gennem dets område.
»Irak er kun føderalt på papiret. Bagdad har reelt fjernet vores budget, og det er noget andre lande ville være parat til at gå i krig for,« siger Kamal Kerkuki, politbureaumedlem af Massoud Barzanis KDP-parti og leder af dets udenrigspolitiske komité. Information møder ham på et af de dyre hoteller, der tegner skylinen i Kurdistans hastigt voksende byer, mens almindelige mennesker venter på benzin i dagevis i kilometerlange køer på grund af kampene om blandt andet olieraffinaderier få kilometer mod syd.
»Koalitionen har siden 2003 søgt at gøre os til en del af Irak, og Kerry forsøger at gøre det i dag, men alting er forandret efter Mosul (som ISIL har erobret, red.), og det er essentielt, at kurderne får deres egen stat nu. Det vil være det bedste for alle i Irak, at det bliver delt op i tre lande, der kan eksistere fredeligt side om side: for kurderne ville resultatet af at blive i Irak være et nyt folkemord, og derfor må vi rive os fri,« siger han og understreger, at løsningen på Iraks nuværende problemer ikke er militær, men afhænger af en politisk løsning.
Om kurderne selv har bidraget til en fredelig løsning ved at erobre Kirkuk – i første omgang for at beskytte det – er måske mere tvivlsomt. Kurderne har i hvert fald ikke tænkt sig at opgive det igen, siger Kamal Kerkuki.
»Det er et historisk faktum, at Kirkuk tilhører kurderne, og vi har ikke tænkt os at opgive noget af det land, der retmæssigt tilhører kurderne. Vi vil beskytte mindretallenes rettigheder, men hvis de ikke bryder sig om at leve i Kurdistan, står det dem frit at rejse til andre steder i Irak, hvor de føler sig mere hjemme.«
Et godt forhold til Tyrkiet
Spørgsmålet er så, om en decideret løsrivelse er mulig i en situation, hvor en række nabolande er urolige for deres kurdiske minoriteter, og hvor især Iran og USA har en strategisk interesse i, at Irak ikke falder fra hinanden. Kamal Kerkuki er optimistisk.
»Vi har et godt forhold til Tyrkiet, og for dem er det væsentligt mere interessant at have et stabilt og stærkt naboland, som de kan handle med, i stedet for en konfliktramt og urolig nabo. USA burde som en demokratisk nation respektere et folks ret til selvbestemmelse. Iran er lidt et andet spørgsmål,« erkender han.
»Vi har aldrig kunnet få noget godt ud af dem. Men det her er Irak, ikke Iran,« konstaterer han.
»Selvfølgelig findes der geopolitiske forhindringer for et selvstændigt Kurdistan. Men vi har ret til at manøvrere og agere i beskyttelse af vores egne interesser og ikke som en brik i andre nationers spil om magt i regionen.«
Journalist Tobias Havmand rapporterer i en række artikler  fra Irak.Læs også:  ’Bag volden i Irak ligger et folkeligt oprør’, ’ISIL’s fremmarch er kurdernes mulighed for egen stat’ og ’Hvordan Iraks sunnier blev tabt af Vesten’.

