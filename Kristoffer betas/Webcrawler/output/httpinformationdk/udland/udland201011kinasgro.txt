Kinas grønne dragekraft har sat kløerne i Danmark
Den kinesiske stat og kinesiske iværksættere kender deres besøgelsestid - derfor er det, der kunne være blevet et nyt dansk eksportmirakel for vedvarende energi, nu kinesisk Dragon Power


 Der var engang to hæderkronede danske industrivirksomheder, FL Smidth og Burmeister & Wain. Begge blev etableret i det 19. århundrede, og begge voksede sig store, skabte arbejdspladser og tjente penge til Danmark ved gennem mere end 100 år at bygge henholdsvis cementfabrikker og jernskibe. Efter oliekrisen i 1970'erne fik begge fokus på energi- og miljøsektoren - ud af FL Smidth voksede FLS Miljø, og ud af Burmeister og Wain voksede B&W Energy. Opførelse af miljøvenlige kraftvarmeværker fyret med biomasse blev en ny central kompetence, og i 1997 overtog FLS Miljø B&W Energi for at skabe synergi af de to virksomheders kunnen. Nye biomasseværker bragte el og varme til bl.a. Rudkøbing, Maribo-Sakskøbing og Masnedø, flere og større projekter var på vej.
Dansk kompetence
Men finansielle kriser kradsede, den hjemlige politiske opbakning til den grønne kraftværksteknologi og elselskabernes entusiasme slingrede, og trods åbenlyse potentialer måtte FLS Miljø i 2002 frasælge B&W Energi til den italienske koncern STF Group og selv lade sig opkøbe af to japanske selskaber  - Takuma og Itochu - og fortsætte under navnet Bioener ApS, stadig med adresse i Danmark.
Imens var forståelsen for biomassens potentialer som energikilde voksende i det økonomisk buldrende, energihungrende, forureningsplagede Kina. I 2004 etablerede den kinesiske forretningsmand Kai Johan Jiang  - tidligere konsulent for Volvo og i flere år bosat i Sverige - firmaet med det kraftfulde navn Dragon Power i partnerskab med Volvos daværende vicechef, Karl Erling Trogen. Dragon Power ville kopiere de nye grønne erhvervseventyr med kinesiske vindmøller og solpaneler - blot med biomasse som omdrejningspunkt. Jiang og Trogen kendte den danske kompetence med biomassefyrede kraftvarmeværker, og i 2005 havde man lavet licensaftaler om brug af den danske teknologi med både B&W Energi og Bioener ApS.
I 2006 åbnede Dragon Power det første halmfyrede kinesiske værk i byen Shanxian, i 2007 overtog man den danske kedelvirksomhed Boiler Works i Tønder, en del af det oprindelige B&W Energi, og sidste år kom turen til også at overtage Bioener ApS, det tidligere FLS Miljø.
Under navnet DP Clean Tech Europe har Dragon Power nu dansk-europæisk hovedsæde på Papegøjevej i Tønder. På selskabets hjemmeside fremstår DPCT Europe som etableret i Tønder i 1959 og som konstruktør af syv af Danmarks biomassefyrede kraftvarmeværker, det seneste idriftsat i Køge sidste år. I Sverige har Dragon Power i fælles ejerskab med et statsligt kinesisk energiselskab og Härjedal kommune etableret firmaet NBE Sweden, der skal producere bioethanol, i Polen har man en ny fabrik, der fremstiller kedeludstyr til biomasseværker.
Verdens største
Hjemme i Kina sidder Kai  Johan Jiang for bordenden i Dragon Power Groups bestyrelse, øverste ansvarlige for en hidsigt ekspanderende koncern, der med en britisk CEO hentet fra Citi Bank og en dansk salgschef med FLS-fortid nu har 92 pct. af det nye kinesiske marked for biomasse-kraftvarmeværker.
»Vi driver 19 kommercielle værker, har 10 under opførelse og planlægger at starte konstruktionen af yderligere 13 i år,« sagde Jiang i et interview i marts.
I 2013 er ambitionen at nå 100 biomasseværker med en samlet kapacitet på 3.000 megawatt, tilføjede han. Allerede nu er koncernen i dag ifølge Jiang »verdens største virksomhed for biomassebaseret elproduktion«.
Kraftpræstationen er bl.a. lykkedes, fordi den kinesiske stat har bakket op og samarbejdet direkte. Dragon Power og et statsligt elselskab har således etableret det fælles selskab National Bio Energy Company, den statslige China Construction Bank har i år ydet Dragon Power et lån på 20 mia. kr. til at opføre nye anlæg, og regeringen har formuleret en ambitiøs national handlingsplan, der skal sikre 30.000 megawatt elproduktionskapacitet fra biomasse-værker i 2020. Dertil har staten ydet kinesiske bønder starthjælp, så de kan blive halmleverandører, fritaget lastbiler med halmleverancer for vejtold, lavet fordelagtige afregningspriser for biomasse-el m.m.
Perspektiverne for både virksomheden og nationen belyses af, hvad Dragon Power har opnået under sine første fem-seks år: I løbet af i år vil Dragon Power ifølge China Daily have skabt omkring 80.000 arbejdspladser, skaffet nye indtægter til millioner af fattige bønder, reduceret Kinas CO2-udledninger med nogle millioner ton og gjort nationens fossile energiafhængighed en lille smule mindre.
»Min filosofi er, at hvis en forretning gavner både samfundet og miljøet, så vil den forretning før eller siden blive en succes,« siger Kai  Johan Jiang til erhvervs-sitet China Knowledge@Wharton.
Den kinesiske model
Selv er han for længst en succes. I 2008 blev han f.eks. udpeget af det globale konsulentfirma Ernst & Young til 'Emerging Entrepreneur of the Year'.
»Personlig velstand betyder ikke så meget for mig,« siger Jiang, der er født på landet i Shandong-provinsen.
»Jeg har sjældent fri i weekenden og arbejder hårdt hver dag. Jeg er passioneret omkring det, jeg gør, og mine kolleger deler denne entusiasme.«
Den kinesiske drages kraft lyser ud af enhver omtale af Dragon Power og dets skaber. Og opskriften på succesen er den samme som i hundredvis af andre succeshistorier om Kinas ekspanderende grønne revolution: Hårdt arbejde, disciplin og entusiasme fra private kinesiske iværksættere, opbakning med nationale mål, lovgivning, penge og partnerskaber fra en kinesisk regering, der kender sin besøgelsestid, samt overtagelse af grønne cutting edge-teknologier og knowhow fra vestlige virksomheder, som er finansielt klemte eller savner tilstrækkelig opbakning og visionært udsyn fra egne myndigheder. Som Jiang siger i China Daily:
»Jeg importerede disse teknologier fra Danmark. Nu er jeg villig til at eksportere disse verdensledende teknologier til alle lande, for der er ingen grænser, når det gælder miljøbeskyttelse og fattigdomsbekæmpelse.«
Ej heller for kinesisk indtjening eller global erhvervsmæssig ekspansion og indflydelse.
»Snart vil en virksomhed nær dig være kinesisk,« skriver den norske økonomiprofessor Arne Jon Isachsen, Handelshøjskolen i Oslo, i et aktuelt essay om den kinesiske ekspansionsmodel. Det behøver man ikke fortælle dem på Papegøjevej i Tønder.

Læs kronikken 'Hvem har hørt om EU's Kina-strategi?' på side 18

