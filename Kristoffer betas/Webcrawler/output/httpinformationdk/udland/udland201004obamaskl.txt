Obamas klimapolitik får stadig stigende modstand fra erhvervslivet
Hidtil har store olie- og kulkoncerner tegnet modstanden imod nye og vidtgående amerikanske klimalove, men nu har en lyssky gruppe med forbindelser til en af Europas største kemiske virksomheder sluttet sig til kampagnen mod Barack Obamas grønne dagsorden


 En lyssky gruppe med forbindelse til en af Europas største kemiske virksomheder har sluttet sig til kampagnen mod Barack Obamas grønne dagsorden, hvorved kampzonen er blevet udvidet til at omfatte mere end de traditionelle aktører - de store olie- og kulselskaber - erfarer The Guardian.
Den hidtil ukendte Koalition for Ansvarlig Reguleringer (CRR) er den drivende kraft i en strategi for at fratage Obama-regeringen dens beføjelser for at regulere  udledning af drivhusgasser for det tilfældes skyld, at Kongressen ikke skulle tage markante skridt mod klimaændringer.
Også tænketanke
Koalitionen, der nægter at udlevere sin fulde medlemsliste, og som end ikke har en hjemmeside, har sluttet sig til de mere end et dusin amerikanske stater og den lange række af industrigrupper, som står bag 17 juridiske indsigelser imod det forbundsstatslige amerikanske miljøagentur, Environmental Protection Agencys myndighed.
Koalitionens forbindelser til den multinationale kemiske koncern Solvay, som har hovedkvarter i Belgien, tyder på, at modstanden imod en vidtgående indsats imod den globale opvarmning, som førhen blev tegnet af de store olieselskaber, nu har spredt sig til andre af de industrigrene, som vil blive berørt af nye love til reduktion af udledningen af kuldioxid og fem andre drivhusgasser.
Flere af sagsøgerne mod EPA er kendte navne, f.eks. Peabody Energy Corp, USA's største kulmineselskab, og Chamber of Commerce, det amerikanske handelskammer, som er verdens største erhvervssammenslutning og repræsenterer 3.000.000 virksomheder, har ført an i modstanden mod Obamas klimadagsorden. De tæller  ligeledes flere fremtrædende højreorienterede tænketanke.
Blokkere bestræbelser
Men andre af dem, som har formulere indsigelser mod udfordringer mod EPA, synes at være dukket op ud fra intet - såsom CRR.
Retsdokumenter indgivet til en domstol i Texas identificerer Richard Hogan, administrerende direktør for Solvays helejede datterselskab i USA, som en af tre direktører for det CRR, der fører an i den retslige bestridelse af EPA's myndighed til at sætte ind over for udledning af drivhusgasser. Dokumenterne angiver Solvays Houston-kontor som Hogans adresse. Koalitionen er tilsyneladende oprettet med det specifikke formål for øje at blokere Obamas for bestræbelser på at få styr på klimaændringerne.
En mulig nødudvej
Retsdokumenterne fra Texas afslører, at Koalitionen blev grundlagt den 10. november sidste år - dagen efter at EPA lod meddele, at agentures forskere, havde fastslået, at drivhusgasser var til offentlig fare. Gruppen indgav sin  indsigelse mod EPA den 23. december.
Eric Groten, der er advokat for Koalitionen, siger, at man indgive mindst tre yderligere juridiske indsigelser mod EPA, hvilket vil kunne bremse agenturet med papirarbejde.
Tilsvarende indsigelser mod EPA har hobet sig op i stadig større tal siden november sidste år, da agenturet signalerede, at det ville være i en position til at regulere udledningen af drivhusgasser - en foranstaltning, der i vidt omfang ses som en mulig nødudvej, hvis Kongressen skulle vise sig uvillig til at vedtage vidtgående klimalove.
Ingen navne
Mindst 15 statslige parlamenter overvejer nu beslutningsforslag, som skal så tvivl om klimavidenskaben eller søge at omstøde EPA's beføjelser til at regulere emissioner. Derudover har Republikanerne i Kongressen fremsat resolutioner, der opfordrer til at se bort fra EPA's konklusioner om farerne ved drivhusgasser, og Senatet vil efter sigende forsøge at fratage EPA dets klimareguleringsbeføjelser i et lovforslag, der ventes forelagt i næste uge.
Retsdokumenter identificerer CCR som et non-profit-foreningsselskab, der »har til formål at fremme social velfærd, herunder navnlig at sikre Clean Air Act (USA's lov mod luftforurening, red.) anvendes korrekt i forhold til drivhusgasser. Dets medlemmer omfatter erhvervs- og brancheorganisationer, som involveret i aktiviteter, der sandsynligvis vil kunne blive underlagt  regulering i henhold til Clean Air Act.«
Retsdokumenterne opregner seks selskaber og brancheforeninger, der repræsenterer minedriftsinteresser og oksekødsproduktion, blandt sine medlemmer - men ikke Solvay.
Groten siger dog, at der er flere medlemmer - såvel enkeltindivider som selskaber, men nægter at sætte flere navne på disse. Han sammenligner koalitionen med Sierra Club, et populært naturbevarelsesnetværk. »Alle, som ønsker at støtte koalitionens formål, kan støtte den finansielt,« >siger han.
Mark Wheeler, kommunikationschef for Solvay i USA, benægter, at hans selskab skulle være medlem af CRR.
Spreder sig
Kert Davies, som er forskningsdirektør for Greenpeace, oplyser, at det Bruxelles-baserede Solvay producerer svovlhexafluorid (eller SF6), som anvendes til industriel rengøring, men samtidig er en meget potent drivhusgas. Hver kg SF6 producerer en atmosfærisk varmende effekt svarende til næsten 24.000 kg kuldioxid. EPA foreslog sidste år at begynde at sætte restriktioner for udledning af SF6.
Den hemmeligholdelse, som omslutter CRR, er typisk for bestræbelserne på at blokere regulering af drivhusgasser, hævder Greenpeace, som har brugt flere år spore den indsats, som bag kulisserne orkestreres fra olieselskaber som Exxon og Koch Industries for at benægte videnskaben om klimaændringer.
Også Kert Davies vurderer, at forbindelsen mellem CRR og Solvay kan være indikator for, at modstanden mod love til forebyggelse af klimaændringer er ved at sprede sig til nye sektorer af økonomien. »Den industrielle blok er stærkt organiseret og velbeslået. Den har alle de værktøjer og alle de advokater, den kan ønske sig og vil gøre alt, hvad de kan for at stoppe kulstofregulering,« siger han.
© The Guardian og Information
Oversat af Niels Ivar Larsen

