Miljøaktivister likvideres i Brasilien
På blot en uge er fire miljøaktivister blevet dræbt i deres kamp for Amazonas regnskov i Brasilien. Samtidig erkender de brasilianske myndigheder, at rydningen af regnskoven på ny tager fart


 Tegucigalpa, Honduras Miljøaktivisten José Rebeiro da Silva og hans kone var tidligt om morgenen den 24. maj på vej hjem til deres hus i byen Novo Ipixuna i den brasilianske Amazonas-provins Pará. Parret blev stoppet på en bro og brutalt skudt ned og dræbt. José Ribeiro da Silva fik samtidig skåret det ene øre af. Det tyder ifølge det lokale politi på, at der er tale om en bestilt likvidering. Et afskåret øre bruges ofte som bevis for, at et mord har fundet sted.
Fredag i samme uge, den 27. maj, blev lederen af en lokal bondeorganisation i nabostaten Rondonia ligeledes likvideret. Ligesom José Ribeiro da Silva var han en kendt miljøaktivist, der kæmpede for Amazonas regnskov og hyppigt anmeldte tømmerfirmaer og store landbrug for deres miljøovertrædelser og ulovlig skovrydning.
Dagen efter blev endnu en aktivist fundet dræbt. Det var den 25-årige Erenilto Pereira dos Santos fra samme by som José Ribeiro da Silva og hans kone. Ifølge de lokale myndigheder havde Pereira dos Santos muligvis været vidne til nedskydningen af parret.
Med de fire mord inden for de seneste uger er antallet af dræbte miljøaktivister ifølge Amnesty International nået op på 42 over de seneste ti år, mens yderligere 30 har været udsat for mordforsøg.
Ifølge Amnesty International, der opfordrer de brasilianske myndigheder til at beskytte mere end 1.800 personer, som også frygtes at være i fare, skal drabene ses i lyset af såvel den udbredte mangel på myndighedstilstedeværelse i regionen som af den manglende politiske vilje til at intervenere.
»Det betyder, at magtfulde storbønder kan anvende vold som middel mod miljøaktivister, uden at det har nogen konsekvenser,« skriver Amnesty International i en pressemeddelse som reaktion på mordene.
Regnskoven ryddes
Forrige uges drab på fire miljøaktivister fandt sted, samtidig med at brasiliens Rumforskningscenter, INPE, netop har offentliggjort nye satellitbilleder, der viser, at Amazonas igen ryddes med skræmmende hast.
Det lykkedes at nedbringe afskovningen af Amazonas med 80 procent efter det historiske højdepunkt i 2004, men i løbet af de sidste ni måneder er der sket en overraskende stigning på 27 procent eller godt 1.800 kvadratkilometer målt i forhold til samme periode sidste år.
De seneste drab og den øgede skovrydning hænger ifølge miljøaktivister sammen med, at det brasilianske parlament med overvældende flertal netop har vedtaget en ny lovgivning, der gør det nemmere at udnytte Amazonas kommercielt. En lovgivning, der lægger pres på regnskovens ressoucer, og som som både miljøorganisationer og landets præsident, Dilma Rousseff, har kaldt »beskæmmende«.
»Det er åbenlyst, at med udsigten til den nye lov er der mange, der har fremskyndet deres planlagte aktiviteter, og det har allerede haft en voldsom effekt på afskovningen i Amazonas,« lyder det fra Paulo Adario, Greenpeaces talsmand for Amazonas.
Han forklarer, at der med den nye lov vil blive slækket på reglerne, så det bliver nemmere for landbrug og tømmerindustri at udnytte skovens ressoucer.
Forbrydere går fri
Samtidig står det klart, at forbrydelse betaler sig i Brasilien. I hvert fald hvis det gælder miljøet.
Den nye lovgivning om brugen af Amazonas ressourcer blev således vedtaget næsten uden modstand i parlamentet 410 stemte for og 63 imod. Men parlamentet vedtog samtidig med stemmerne 273 for og 187 imod en omfattende amnesti for alle strafovertrædelser omhandlende skovrydning i Amazonas begået før 2008. Og det på trods af, at Brasilien netop har gjort kampen imod global opvarmning til et af landet varemærker.
»Det sætter jo alvorligt spørgsmålstegn ved Brasiliens evne til at gå forrest som en af de nye ledere i kampen mod den globale opvarmning,« mener Paulo Adario fra Greenpeace.
»Hvis ikke vores præsident modsætter sig kongressens beslutning, er det helt tydeligt, at hendes regering blot er underlagt landbrugets interesser. Og det vil være stærkt skadeligt for hendes position som international forhandler på klimaområdet.«
Der er dog stadig håb for Amazonas. For parlamentets lovgivning kan først træde i kraft, når Brasiliens overhus, Senatet, har godkendt den.
Og skulle Senatet svigte i forsøget på at bremse skovrydningen, kan præsident Dilma Rousseff netop træde til med et veto. Landets forfatning giver præsidenten denne ret i spørgsmål, der kan fortolkes som modstridende i forhold til det generelle samfunds interesser. Og den ret har præsident Dilma Rousseff ved flere lejligheder luftet, at hun agter at gøre brug af.
Værre står det til med de mange mord på miljøaktivister. Af de mere end 1.500 mord der er begået på miljøaktivister siden 1985, er kun 100 opklaret. Og kun én person sidder i dag fængslet for at have bestilt et mord.


