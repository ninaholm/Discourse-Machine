Kina vil køre på batterier
Kinas bilproducenter lægger an til en revolution indenfor elektriske biler. Det er en udvikling støttet af regeringen, som er motiveret af energisikkerhed, ønsket om mindre forurening og en satsning på et stort miljøteknologisk spring



 SHANGHAI - Det er ikke store ambitioner, der mangler. Kinesiske BYD Auto blev først grundlagt i 2003, men bilproducentens præsident, Wang Chuanfu, er overbevist om, at hans firma vil være Kinas største bilfabrikant i 2015. Og verdens største allerede i 2025.
Det er et mål, som det ikke kun er virksomheden selv, der ønsker opfyldt. Også den kinesiske regering og miljøaktivister vil byde den udvikling velkommen. For BYD's og andre kinesiske bilfirmaers succes kan være med til at mindske nervøsiteten over det voksende kinesiske bilmarkeds ødelæggende konsekvenser for miljøet.
BYD - som står for Build Your Dreams - lancerede i december den klimavenlige hybridbil F3 DM. Det er verdens første kommercielle dual-mode elektriske bil, der kan køre udelukkende på el, og på benzin når batteriet er tømt. BYD har dermed skabt sig et forspring i forhold til amerikanske og japanske rivaler, der først forventer af få lignende biler på gaden om et år.
"Det er en af de tydeligste manifestationer af, at Kina satser stort på grøn teknologi," siger Deng Liangchun, en energipolitisk rådgiver i Beijing. 
"Det kan både være med til at gøre Kina grønnere, og give landets virksomheder et stort teknologisk løft i forhold til udenlandske konkurrenter."
BYD satser i første omgang primært på at udnytte potentialet på det hjemlige kinesiske bilmarked. Det er verdens næststørste - og det hurtigst voksende - og drives frem af den voksende middelklasse, som nu vurderes at udgøre mellem 100 mio. og 150 mio. mennesker.
BYD til Danmark
Men snart vil der også blive satset på udlandet. Danmark vil være et af de første lande, der vil komme til at mærke denne udvikling indenfor Kinas grønne revolution. BYD-biler vil blive introduceret i Europa i 2011, og formentlig i Danmark som det allerførste land. Bilfirmaet, der holder til i den sydkinesiske by Shenzhen, siger, at en af de vigtigste grunde er, at Danmark har en attraktiv afgiftspolitik, når det gælder elbiler. Samtidig har firmaet lagt op til, at det ved klimatopmødet i København senere i år vil introducere både hybridbilen F3DM og den 100 procent eldrevne bil E6, der vil blive masseproduceret fra slutningen af i 2009.
Hybridbilen F3DM kan lades op på ni timer, og kan køre 100 km udelukkende på batteriet, og 300 km med benzinmotoren tilkoblet. I Kina koster bilen 130.000 kr., som er omtrent samme pris som en almindelig personbil i mellemklassen, og næsten halv pris i forhold til hybridbilen Toyota Prius.
Store investeringer
Selvom BYD Auto er en opkomling på bilmarkedet, er dets moderselskab verdens største producent af genopladelige batterier. Det giver BYD adgang til vigtige forsknings- og udviklingsressourcer, der kommer produktionen af hybrid og elektriske biler til gode.
Men BYD er ikke alene. Andre kinesiske bilfirmaer - Dongfeng, Chery, Chang'an og Wanxiang - har gjort enorme investeringer i forskning og udvikling af elektriske køretøjer.
I sidste uge præsenterede Kinas Chery Automobile firmaets første elektriske bil, der kan køre 150 km på et fuldt batteri, og har en tophastighed på 120 km/t.
Den kinesiske stat har opfordret landets bilproducenter til at satse på elektriske biler, som led i landets forsøg på at mindske afhængigheden af importeret olie og forurene mindre.
"Regeringen er opsat på at udvikle grøn teknologi," siger Wu Changhua fra den internationale miljø-ngo The Climate Group. 
"Da de største olieselskaber og de fleste bilproducenter er statsejede, er det nemmere for centralregeringen at påvirke dem til at satse på alternativ energi og mere miljøvenlige køretøjer," siger Wu.
Kinas regering er bl.a. motiveret af udsigten til en mere konkurrencedygtig kinesisk bilsektor.
"Regeringen vil overhale de vestlige lande og blive en global leder indenfor det felt," siger Duan Chengwu fra IHS Global Insight Auto til The Guardian.
"Landet er flere år bagefter konkurrenterne i bilindustrien generelt, men når det kommer til grøn teknologi, så starter alle sammen fra bunden. I dette scenarie har Kina store muligheder."
Regeringen har bl.a. halveret skatterne på mere miljøvenlige biler for at gøre det mere attraktivt at satse på grøn teknologi. Og har samtidig direkte støttet forskning og udvikling med 8,5 mia. kr. 13 af Kinas største byer tilbyder subsidier til købere af hybridbiler. 
Regeringen støtter også udviklingen med øje på Kinas energisikkerhed. I dag importerer landet næsten halvdelen af den olie, som det forbruger. 
"Hvis Kina fortsætter med den samme vækstrate vil olieimporten blive fordoblet inden 2030," siger en nylig rapport fra McKinsey. 
"Men større brug af elektriske biler vil nedskære den vækst med en fjerdedel."
Miljøhensyn
"Men hensynet til miljøet spiller helt klart også en rolle," siger Wu Changhua om regeringens politik. 
Alene i Beijing kommer der 1.500 nye biler på gaden om dagen. På landsplan stiger antallet af biler med 14.000 om dagen. Og køretøjer vil blive en endnu større belastning for miljøet. Regeringen er nød til at promovere udviklingen af hybrid og elektriske biler, hvis køretøjer ikke skal komme til at overgå landets kulfyrede kraftværker, som den største forureningskilde. 
"Det har katastrofale følger for miljøet, hvis mere miljøvenlige biler ikke kommer til at udgøre en stadig større andel af Kinas biler," siger Wu.
Og det lader til at de kinesiske bilister er klar til at følge trop. En undersøgelse af Continental, der producerer bildele, viser, at kinesiske forbrugere er interesserede i hybridbiler. Næsten 54 procent af de adspurgte kinesere sagde, de ville være glade for at købe en hybrid, og lige over 73 procent ville overveje at købe en elektrisk bil.


