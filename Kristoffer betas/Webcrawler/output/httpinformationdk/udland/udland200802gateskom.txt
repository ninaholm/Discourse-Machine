Gates kommer til Bagdad



 En bilbombe kostede i går mindst 33 mennesker livet i det nordlige Irak. Attentatet fandt sted få timer før, USA's forsvarsminister, Robert Gates, indledte et besøg i landet for at vurdere sikkerhedssituationen. En amerikansk militærtalsmand sagde, at attentatet fandt sted i nærheden af en irakisk militærkontrolpost i landsbyen Balad, 80 kilometer nord for hovedstaden Bagdad. Der var tale om et af de blodigste angreb i Irak i år. Forsvarsminister Gates ankom til Bagdad direkte fra en NATO-sikkerhedskonference i München, Tyskland, hvor han og andre NATO-forsvarsministre diskuterede situationen i Irak og Afghanistan. 
ritzau/Reuters

