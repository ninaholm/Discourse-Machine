Pres på Syrien kan åbne for politisk løsning
Der er håb om, at USA’s militante retorik skræmmer Syrien til at lægge alle kemiske kort på bordet, men i regionen frygtes det fortsat, at al-Assad vil ‘snyde på vægten’ og nedkalde de amerikanske missiler


 
	Madame Norma i Beirut, en statelig, kristen libaneser i 60’erne, havde sin egen mening om Bashar al-Assads vilje til at adlyde den amerikansk-russiske ordre om at udlevere Syriens kemiske våben: »Syrerne er gode til at vinde tid,« sagde hun over en kop kaffe på hendes foretrukne Café Paul, hvor hun er omgivet af velaflagte enker som hun selv, »og jeg tror ikke på, han afleverer det hele. Det vil ende galt«.

	Madame Norma er repræsentativ for en udbredt mistanke i Beirut om, at det syriske regime vil forsøge at ‘snyde på vægten’, og hun overvejer nu at sælge den ene af sine tre Beirut-lejligheder, der er beliggende i et nabolag, hvor sunnitter og shi’iter bor dør om dør, og hvor der, som hun sagde, »kan blive risikabelt at bo«.

	Madame Norma hæfter sig ved, at USA opretholder det militære pres på al-Assad parallelt med udlevering og destruktion af Syriens kemiske våben, og viser det sig, at Syrien spiller dobbeltspil, frygter hun, at missilerne vil falde, hvilket igen vil udløse sekteriske kampe i Libanon.

	Kerry: Ingen slinger

	Efter offentliggørelsen af FN-våbeninspektørernes rapport, der påviser, at saringas blev anvendt i angrebet på Gouta-forstæderne, og at gassen blev fremført med russiske raketter (der lige så godt kan være erobret af oprørere), og efter USA’s udenrigsminister John Kerrys retorik i går efter et møde med Storbritanniens William Hague og Frankrigs udenrigsminister, Laurent Fabius, skal Bashar al-Assad lægge sig fladt ned, hvis han vil undgå ‘alvorlige konsekvenser’.

	»Det er afgørende,« sagde Kerry på et fælles pressemøde med de europæiske kolleger, »at (den kommende) sikkerhedsrådsresolution gennemtvinges som stærk, magtfuld, gennemsigtig og betimelig«. Kerry tilføjede, at heri er Rusland helt enig. Sådan lyder det nu ikke fra Moskva, hvor udenrigsminister Sergei Lavrov fastholder, at Rusland er imod voldsanvendelse. Men Rusland har ifølge Kerry accepteret, at en resolution vedtages under FN-pagtens kapitel 7, der åbner for væbnet aktion, hvis den ikke efterleves.

	»Hvis Assad-regimet tror, at dette ikke kan gennemtvinges, og at vi ikke er seriøse, spiller de højt spil,« lød det fra USA’s udenrigsminister. Det syriske regime har indvilget i at udlevere de kemiske våben til destruktion inden for den tidsramme, den russisk-amerikanske aftale har angivet, og som vil blive bekræftet i den komme FN-resolution. Resolutionen bliver stikordet til at genoptage forhandlinger om en politisk løsning, kaldet ‘Genève II’, hvis afsæt er aftalen fra Genève juni 2012, som daværende Syrien-mægler Kofi Annan fik på plads, men som Vesten nedlagde veto mod på grund af uenighed om Bashar al-Assads forbliven i embedet.

	Vesten fastholder stadig, at Bashar al-Assad ikke vil få nogen rolle i en politisk løsning, men synes at have slækket på kravet om hans afgang som en forhåndsbetingelse for forhandlinger, ligesom der er tegn på, at USA – i modsætning til juni sidste år – kan acceptere Iran som deltager i forhandlingsprocessen. Iran har ifølge Wall Street Journal optrappet den militære tilstedeværelse i Syrien med træning af shi’itiske militante på en base nær Teheran. Borgerkrigen i Syrien, hvor oppositionen støttes af de sunnitiske Golfstater og Vesten, handler i lige så høj grad om at trække Syrien ud af en årtier lang strategisk alliance med Iran; Golfstaterne er bange for Irans indflydelse på deres shiamindretal, og for USA handler det om at svække en militær trussel mod Israel. Men som tiden er gået, står det efterhånden klart for USA, at der ikke findes en Syrien-løsning uden om Iran.

	Oppositionen imod forhandling

	Den syriske eksilopposition, kaldet Syriens Nationale Koalition, er imod både aftalen om de kemiske våben, som de mener er udtryk for et amerikansk ‘svigt’, og deltagelse i en ny Genève-runde.

	Ifølge iagttagere i Beirut med kontakt til væbnede grupper i Syrien er koalitionens problem bl.a., at den ikke har reel politisk indflydelse på landjorden, hvorfor dens politiske rolle kan være udspillet, hvis der nås en løsning. Koalitionen har derfor insisteret på hurtig dannelse af en eksilregering under ledelse af den nyudnævnte (og Saudi-støttede) ’premierminister’, Ahmad Toumeh – trods henstilling fra USA om at undlade et sådant skridt, til man ved, om Genève II fører til konkrete resultater. Og konkrete resultater afhænger af Ruslands, Irans og Bashar al-Assads accept.

	Eksilpolitikernes satser på, at de vil være vanskelige at komme uden om, hvis Damaskus og al-Assad-regimet falder. Men Genève II sigter på dannelse af en samlingsregering med elementer fra al-Assad-regimet og den lokale opposition, belært af Irak-fadæsen, simpelthen for at forhindre, at staten braser sammen.

	Ruslands udenrigsminister, Sergei Lavrov, opfordrede i går USA til at ’tvinge’ oppositionskoalitionen til forhandlingsbordet, nu hvor aftalen om de kemiske våben er indgået. Og som i øvrigt har været undervejs længe: Rusland foreslog kontrol med Syriens kemiske våben for et år siden på et G20-møde i Mexico, men først i april i år tog John Kerry sagen op med russerne. Hans såkaldt ’uforvarende’ forslag på et pressemøde 9. september var altså ikke så uforvarende endda.

