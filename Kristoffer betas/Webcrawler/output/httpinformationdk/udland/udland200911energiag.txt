Energiagentur skifter kurs: Ingen vej uden om grøn revolution
Kul- og olieforbruget vil vokse stærkt, så uden en grøn revolution vil kloden være på vej mod en seks graders temperaturstigning og alarmerende klimaændringer, advarer Det Internationale Energiagentur (IEA), der afleverer plan for omstilling til klimatopmødet i næste måned
Greenpeace-aktivister til tops i går i den 172 meter høje skorsten på Nordjyllandsværket, kulkraft-værket nord for Aalborg, der forsyner store del af landsdelen med strøm lavet på kul. Det protesterede de med gennem deres bestigning af skorstenen.


 Hvis alverdens klimaforhandlere, der p.t. er ved at stryge skjorterne og skærpe argumenterne til klimatopmødet om 25 dage, skulle være i tvivl om situationens alvor, kan de bare kaste et blik på dagens 700 siders rapport fra Det Internationale Energiagentur (IEA).
»Uden et politisk kursskifte er verden på vej mod en stigning i den globale temperatur på op til seks grader med katastrofale konsekvenser for vort klima,« hedder det i rapporten World Energy Outlook 2009, som i dag præsenteres i København af IEA's generaldirektør, Nobuo Tanaka, og cheføkonom Fatih Birol.
Fortsætter udviklingen som hidtil - i rapporten kaldet 'Reference-scenariet' - vil efterspørgslen på fossile energikilder vokse med 40 pct. over de næste 20 år.
En »alarmerende« udvikling, kalder IEA det. 77 pct. af stigningen i det totale energiforbrug udgøres således af fossil energi med bl.a. en vækst i oliebehovet fra nu 85 mio. tønder pr. dag til 105 mio. tønder i 2030 samt en stigning i kulforbruget på 53 pct. Næsten hele væksten i energibehov ventes i udviklingslandene, herunder Kina og Indien.
At den aktuelle krise kortvarigt får energiforbruget og CO2-udledningernes vækst til at falde, ændrer ikke det langsigtede billede, betoner rapporten. Frem til 2030 kan der således ventes en vækst i udledningerne af CO2 fra energisektoren på 33 pct.
»Selv hvis man inddrager finanskrisens effekt, vil den fremskrevne vækst i udledningerne i Reference-scenariet sætte os på en kurs mod fordobling af (drivhus-) gasserne i atmosfæren til omkring 1.000 ppm (parts per million, milliontedele) CO2-ækvivalenter ved århundredets slutning,« hedder det.
Kriseramt
I dag er CO2-koncentrationen 387 ppm, og forskernes bud på, hvor den bør stabiliseres, er 350-450 ppm. Det er derfor, IEA taler om »potentielt katastrofale og uafvendelige klimaændringer.«
Energiagenturet er foruroliget over, hvordan finanskrisen går ud over investeringer i energisektoren.
»Energiselskaberne borer færre olie- og gasbrønde og mindsker investeringerne i raffinaderier, rørledninger og kraftværker. Mange projekter på vej er blevet bremset, og planlagte projekter er blevet udskudt eller aflyst.«
Hvis der til gengæld blev investeret tilsvarende mere i vedvarende energi, kunne det ses som led i en omstilling, men også de grønne energiinvesteringer er kriseramt, understreger IEA.
»I slutningen af 2008 og begyndelsen af 2009 faldt investeringerne i elproduktion med vedvarende energi relativt mere end i andre typer elproduktion. For 2009 som helhed kan de falde med næsten en femtedel.«
Derfor er perspektivet nye forsyningsproblemer, en forsinket omstilling til et klimavenligt energisystem og undergravelse af verdensøkonomien på grund af energiprisstigninger. Det behøver ikke gå sådan, betoner energiagenturet.
450-scenariet
En stor del af den digre rapport beskriver region for region, hvordan det stadig er muligt - omend »en stor udfordring« - at stille om til et grønnere energisystem og stabilisere atmosfærens CO2-koncentration på 450 ppm CO2.
Det forudsætter, at verden i perioden 2000-2050 kan holde sig inden for et 'CO2-budget' på i alt 1.000 milliarder ton - hvoraf de 313 mia. ton allerede er udledt. De globale CO2-udledningers vækst skal toppe inden 2020 og derefter falde med i gennemsnit 1,5 pct. hvert år de efterfølgende 10 år.
Mere end halvdelen af CO2-gevinsten frem til 2030 kan ifølge IEA's 450-scenarie opnås ved energieffektivisering og -besparelser, udbygningen med vedvarende energi kan sikre 20 pct. af den nødvendige reduktion, lukning af gamle kulkraftværker og erstatning med nye, effektive gas- eller kulværker - især i Kina og USA - kan sikre fem pct., biobrændstof i transportsektoren kan give tre pct., mens atomkraft og CCS-teknologi til CO2-rensning og -deponering på kulværker hver ifølge IEA kan supplere med 10 pct.
Energiagenturet EEA kalder denne omstilling »en revolution« og beregner, at den kræver ekstrainvesteringer på sammenlagt 10,5 billioner dollar for hele perioden frem til 2030.
»Denne omkostning bliver imidlertid stort set neutraliseret af økonomiske, sundhedsmæssige og energisikkerhedsmæssige fordele. Alene energiregningerne til transport, bygninger og industri bliver globalt reduceret med 8,6 billioner dollar i perioden 2010-2030.«
»Omfanget og dybden af denne energiudfordring er enorm - meget større end de fleste har indset. Men den kan og skal løftes,« skriver Det Internationale Energiagentur med adresse til bl.a. verdens klimaforhandlere og statsledere.
»Udfordringen for klimaforhandlerne er at blive enige om redskaber, der kan give de rette incitamenter til, at de nødvendige investeringer bliver foretaget, samt enige om mekanismer, der kan finansiere disse investeringer i lande uden for OECD,« siger IEA's generaldirektør, Nobuo Tanaka. Han mødes i dag i København med klimaminister Connie Hedegaard (K) for at drøfte, hvordan rapportens analyser kan fremme politisk handling på klimatopmødet, der starter i Bella Centret den 7. december.
»Det Internationale Energiagentur viser med al ønskelige tydelighed, at løsningen er inden for rækkevidde. Nu er det op til politikerne at vise, at de har viljen til at gribe mulighederne,« siger Connie Hedegaard.
Som aktuel kommentar til den skæve udvikling besatte Greenpeace i går Nordjyllandsværket, ejet af det statsejede svenske elselskab Vattenfall. Værket ved Aalborg fyrer med kul og er medansvarlig for, at halvdelen af Danmarks elproduktion stadig er kulbaseret.


