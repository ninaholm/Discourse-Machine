Øjne og ører for Maldiverne
27-årige Ida Peters Ginsborg sad med i Maldivernes forhandlingsdelegation på topmødet. Den lille ø-stat havde ikke selv kræfter til at løfte den store opgave
27-årige Ida Peters Ginsborg var en del af Maldivernes delegation ved det netop overståede klimatopmøde i København.


 De seneste to uger har forhandlere fra alle mulige lande arbejdet for fuld kraft i Bella Center for at få den bedst mulige klimaaftale hjem for netop deres land.
En af dem er Ida Peters Ginsborg fra København, men hun var ikke en del af den danske delegation. I stedet sad den 27-årige sociologistuderende bag Maldivernes skilt, når forhandlings-delegationerne mødtes.
Et arbejde der for Ida Peters Ginsborgs vedkommende foregik ganske frivilligt og ulønnet fra tidlig morgen til sen aften.
»Det er jo superspændende. Dels brænder jeg for sagen, men det er jo også en fantastisk læreproces,« siger Ida Peters Ginsborg i en kort pause, efter hun netop har fulgt Maldivernes præsident, Mohamed Nasheed, ud af centret.
Her i anden uge af forhandlingerne er Ida Peters Ginsborg blevet sat til at følge præsidenten og assistere ham, men i sidste uge stod den på forhandlinger.
Det foregår på den måde, at delegationens medlemmer går til så mange forhandlinger som muligt.
»Man kan sige, at jeg er øjne og ører for Maldiverne. Jeg sidder med ved forhandlingerne og rapporterer det tilbage til ministrene, som jeg mener, at de skal vide. På den måde kan de reagere, hvis der er noget, der er relevant for dem,« forklarer Ida Peters Ginsborg om sin rolle i Maldivernes delegation, der i sforrige uge talte 11 personer og i sidste uge 30.
Til sammenligning havdenogle af de større lande, der deltog i klimatopmødet, op mod 100 personer i deres delegationer.
Den kapacitet har Maldiverne med sine kun 350.000 indbyggere slet ikke.
Skal lykkes
At Ida Peters Ginsborg er havnet på det maldiviske hold, skyldes en professor ved Yale University, hvor hun læste sidste år. Han har arbejdet i FN i 30 år og ved, at de små ø-stater ikke har folk nok. Derfor arrangerede han at hans studerende kunne komme i ulønnet praktik i FN i New York for at assistere dem. Her blev Ida Peters Ginsborg assistent for Maldivernes ambassadør, og da der var klimatopmøde i Poznan i december sidste år, kom hun med der, fordi delegationen ikke havde forhandlere nok.
»Det var selvfølgelig meget spændende at være med til. Jeg mødte en masse fra Maldivernes miljøministerium og var selv derefter på Maldiverne i to en halv måned fra februar i år, hvor jeg arbejdede for dem og i min fritid kunne samle materiale til mit speciale,« siger Ida Peters Ginsborg, der nu skriver speciale på Dansk Institut for Internationale Studier om, hvordan folk på Maldiverne oplever klimaforandringerne.
Og hun er stolt af at arbejde for en ø-stat, der har været så god til at gøre opmærksom på sin sag.
»Det er et interessant sted, fordi man med det blotte øje kan se, hvad klimaforandringerne betyder. Der er ingen planter og træer udover palmer, fordi de ikke kan vokse i så salt et miljø og højeste sted ligger kun 1,3 meter over havniveau, så der skal ikke meget fantasi til at forestille sig, hvad en tsunami kan gøre. Derude handler klimaforandringerne virkelig om overlevelse - både helt fysisk og i forhold til fødevareproduktion.«
Topmødet er nu et overstået kapitel, men selv om forhandlingerne de sidste dage gik meget trægt og ikke gavnede de truede ø-stater, holdt Ida Peters Ginsborg dampen oppe.
»Skal jeg være realistisk, havde jeg måske ikke så store forhåbninger til en aftale, men skal jeg være idealistisk, så skulle jeg tro på det.«



