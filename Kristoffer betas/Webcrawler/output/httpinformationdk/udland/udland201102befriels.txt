En befrielse med omkostninger
At diktatorerne væltes i mellemøstlige lande kan blive et stort fremskridt for demokratiet, men selve omvæltningen kan true den regionale og globale økonomi og geopolitiske stabilitet


 Det er ikke kun på Tahrir Pladsen i Kairos centrum og i Hosni Mubaraks præsidentpalads  angiveligt målet for nye store demonstrationer i morgen  at nervøsitet og spænding om den egyptiske revolutions vej hersker.
Også på de globale finansmarkeder er stemningen febrilsk med priser og kurser, der svinger op og ned i takt med de vekslende meldinger fra den egyptiske hovedstad.
Siden weekenden er prisen på Nordsøolie nået op på 102 dollar pr. tønde  det højeste niveau siden september 2008  samtidig med at investorer har solgt ud af deres porteføljer af mellemøstlige aktier og obligationer.
»Det, der sker i Egypten, har igen mindet os om, at verdensøkonomien ikke er ude af suppedasen, og at begivenheder, vi ikke kan forudse, kan have betydelige negative virkninger på de globale markeder og oplevelsen af risiko,« siger finansanalytikeren Rachel Ziemba til Washington Post.
Suez-kanalen
Det er ikke faren for at gå glip af Egyptens egen olieproduktion, der gør markedet nervøst. Egypten producerer mindre end en tiendedel af Saudi-Arabien  og knap tre gange så meget som Danmark  og langt det meste går til indenlandsk brug. Verdensmarkedet vil derfor ikke gå i panik, hvis den egyptiske olieeksport for en periode falder bort som følge af kaos i landet.
Større betydning har det, at omkring fire mio. tønder olie fra bl.a. Saudi-Arabien og Iran hver dag passerer gennem Suez-kanalen med retning mod Europa og Nordamerika. Otte pct. af den globale søtransporterede varehandel går også gennem kanalen. Hvis opstanden i Egypten skulle føre til, at kanalen lukkes, vil det derfor skabe uro på det spekulative marked og antagelig bringe priserne yderligere op.
»Der kan blive tale om en pris i størrelsesordenen 150 dollar pr. tønde olie, alene drevet af spekulation,« skønner Fadel Gheit, olieanalytiker ved investeringsbanken Oppenheimer & Co. I øjeblikket meldes der om ro og normal sejlads på kanalen, og skulle den lukke, kan tankskibene i stedet tage vejen syd om Afrika. En forsinkelse og fordyrelse, men olien vil nå frem.
Dominoeffekt
Heller ikke Suez-kanalen er altså den afgørende grund til den finansielle uro.
»Den største frygt er, at den folkelige uro spreder sig til Mellemøstens og Nordafrikas olieproducenter og skaber markante rystelser i priserne og tilliden på det finansielle marked,« vurderer investeringsbanken J.P. Morgan.
Først ramte oprøret Tunesien, så Egypten, og medierne beretter nu om voksende folkelige protester i Yemen, Jordan og Syrien. Mareridtsscenariet er, at det også kan brede sig til større olieproducenter som Algeriet og Libyen  og til den største af alle, Saudi-Arabien.
Foreløbig synes der at være ro i de tre sidstnævnte lande, men alene situationens uforudsigelighed og frygten for forværring kan påvirke de nervøse gemytter i finanssektoren.
»Folk vil tænke sig om to gange. Vi har jo erfaret, at stabilitet kan vise sig at være en illusion,« siger Todd Moss, vicepræsident for Center for Global Development.
Reaktionerne vil blive en forstærkning af de to tendenser, der ses i disse dage: For det første vil tilliden til de mellemøstlige økonomier svinde. De store kreditvurderingsbureauer Standard & Poors og Moodys har begge inden for de seneste dage nedgraderet Egyptens valuta og egyptiske værdipapirer til junk status, og industrielle investorer vil  i det mindste for en tid  tøve med at investere i de urolige områder, hvis ikke ligefrem trække investeringer ud.
»Der lurer masser af bekymring blandt investorer for, at vi vil se en dominoeffekt på tværs af regionen,« sagde en saudiarabisk børshandler, Amro Halwani fra Shuaa Capital PSC, forleden, da saudiske såvel som andre aktier fra regionen pludselig faldt mere end i mange måneder.
»Det er paniksalg over hele linjen,« sagde Halwani til finansmediet Bloomberg. Konsekvensen af en mulig investorflugt fra mellemøstlige værdipapirer kan blive en undergravning af i forvejen yderst sårbare økonomier i revolutionsramte lande som Egypten.
Genopretning i fare
Den anden tendens, som forstærkes, hvis opstandene  eller frygten for dem  spreder sig, er olieprisens stigning. Og sker det, er det den globale økonomi, der trues.
»Hvis oliepriserne går op, vil økonomiernes sårbarhed øges markant, og det kan afspore økonomiens genopretning i mange lande, inklusive Europa og USA,« sagde cheføkonom Fatih Birol, Det Internationale Energiagentur, for to uger siden i et tv-interview. Birol satte 100 dollar pr. tønde olie som niveauet, der vil få alarmklokkerne til at ringe  det niveau er nu passeret for Nordsø-olien.
J.P. Morgan vurderer, at en vedvarende 10 pct. stigning i olieprisen vil æde 0,25 pct. af det globale BNP, mens analyseselskabet IHS Global Insight skønner, at en vedvarende stigning på 11 dollar pr. tønde vil betyde 270.000 færre nye job alene i USA.
Der er en tredje potentiel konsekvens af de folkelige opstande i flere arabiske lande: At Mellemøsten bliver en endnu mere politisk sprængfarlig region end i dag. Som IHS Global Insight skriver i en analyse: »Spredningen (af uroen, red.) til Egypten har fremprovokeret bred bekymring relateret til den afgørende rolle, Egypten hidtil har spillet med hensyn til at mindske spændingerne i andre dele af Mellemøsten.«
En ny demokratisk regering i Egypten skønnes at ville indtage en mindre Israel-venlig holdning, og det kan bringe den mangeårige fredsaftale mellem Israel og Egypten i fare, og dermed gøre Mellemøsten til et område, som det skønnes endnu mere risikabelt end i dag at anbringe sine penge i eller hente sine energiforsyninger fra.

