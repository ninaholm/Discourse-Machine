De Liberale går mod højre
Kursskifte kan gøre det tredjestørste britiske parti til parlamentarisk grundlag for konservativ regering


 De Liberale Demokrater - det tredjestørste parti i det britiske parlament - har foretaget et markant politisk kursskifte på deres kongres i Bournemouth i denne uge.
Det socialliberale parti - der i de seneste 10 år har ligget til venstre for Labour - vil kræve skattelettelser, en mindre offentlig sektor - og stoppe yderlige EU-integration, hvis de kommer til magten. Det sagde partiets leder, Nick Clegg, i går til BBC.
Kursændringen betyder, at De Liberale Demokrater har positioneret sig til at blive parlamentarisk grundlag for en konservativ regering efter næste valg
De Liberale Demokrater har været løst allieret med Labour siden valget i 1997 og i en periode var dets daværende leder Paddy Ashdown sågar medlem af et af Blair-regeringens kabinetsudvalg.
Men forholdet mellem de to partier er kølnet markant, siden de Liberale sidste år valgte den kun 39-årige Nick Clegg til formand.
Den kostskoleuddannede Nick Clegg har tidligere været kabinetschef for den konservative EU-kommissær Sir Leon Brittan og er personlig ven af de konservatives leder, David Cameron.
Men det er ikke kun på det personlige plan, at der er tilnærmelser. De liberale har ved de seneste valg krævet skattestigninger for at finansiere et bedre undervisningssystem og partiet har været tilhænger af EU og indførelsen af euroen. Alt dette er nu blevet droppet af partiet på årsmødet.
De seneste meningsmålinger tyder på, at de konservative kan danne flertal alene. Men eksperter vurderer, at det kan blive nødvendigt med et støtteparti.
Uro i Labour
"Det er sandsynligt, at de konservative har brug for parlamentarisk støtte. De er ikke stærke i Nordengland. Så selv om Cameron vinder et flertal af stemmerne, vil han ikke nødvendigvis vinde et flertal af pladserne i parlamentet. Det her skyldes ren valgmatematik", siger valgeksperten professor Adrian Blau fra Manchester University til Information.
"Det er i denne situation epokegørende, at De Liberale nu lægger sig tæt op ad de konservative. Det kan føre til et langsigtet systemskifte der vil holde Labour væk for magten i en menneskealder", vurderer Blau.
Den liberale kursændring kommer samtidig med, at der er stigende uro i det regerende Labour. Premierminister Gordon Brown måtte i går fyre endnu en juniorminister, nemlig Berry Gardier. Han er dermed den tredje, der er blevet afskediget på tre dage. Flere medlemmer af Labour har krævet, at Gordon Brown sætter sit formandsmandat på spil ved Labours landsmøde i Manchester i næste uge. Det har han hidtil nægtet. Men meget tyder på at Gordon Brown har mistet tilslutning fra mange af sine egne.


