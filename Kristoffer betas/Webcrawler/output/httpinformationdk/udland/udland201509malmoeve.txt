Malmø er ved at være fyldt
Efter at de danske myndigheder har besluttet at lade flygtninge passere til Sverige, er der kommet mindre tryk på de danske stationsbyer. Helt anderledes ser det ud i Malmø, der er under hårdt pres fra de hundredvis af flygtninge, som hver dag ankommer med toget fra København
 Foran den tyrkiske moske i Malmö. Mændene på billedet er venner fra Damaskus og er flygtet sammen. Det er 50 dage siden de tog afsted, denne aften kom de til Sverige med færge fra Tyskland.


 Ude foran Malmø Centralstation står Abu Ahmed. Han er én ud af mange frivillige i Malmø, der hjælper de omkring 6-700 flygtninge, der hver dag kommer til byen. Hans opgave er at koordinere kørsel fra Malmø Centralstation til den tyrkiske moské i Malmø og kulturhuset Kontrapunkt, der huser hundredvis af mennesker, der er på flugt gennem Europa. Abu Ahmed har stået på stationen de sidste tre uger, siden det første store ryk af flygtninge begyndte at ankomme fra Danmark.
Den seneste uge har Sverige modtaget 7.135 asylansøgninger, men endnu flere vurderes at være ankommet til Sverige. Siden det danske politi besluttede sig for at lade flygtninge, der ankommer til Danmark, rejse gennem landet uden at registrere dem, er presset på de danske grænsestationer Rødby og Padborg blevet mindre. Ifølge tal fra Udlændingestyrelsen er det kun en ud af otte af de flygtninge, der rejser gennem Danmark, der bliver i landet. Resten fortsætter til Sverige, hvor mange søger asyl, og andre fortsætter til Norge og Finland. Mens færre flygtninge stiger af toget på danske perroner, har Malmø udviklet sig til et knudepunkt for flygtninge i Norden. I takt med at flygtningestrømmen tager til, bliver det sværere og sværere for svenskerne at tage hånd om de mange flygtninge, der ankommer til Malmø.
Læs også: Indvandring splitter Norden
Myndighederne tager kun imod dem, der vil søge asyl i Sverige, og kan ikke gøre noget for dem, der ønsker at fortsætte. Der er ikke plads til, at alle flygtninge kan være i Malmø. Den svenske pendant til Udlændingestyrelsen, Migrationsverket, har i Malmø 300 sengepladser, men hver dag kommer der i gennemsnit 650 flygtninge med Øresundstoget fra København. Den 16. september bragte den svenske avis Sydsvenskan et billede fra Migrationsverket i Malmø af flygtninge, der sover på gulvet. Ifølge Migrationsverket har de stadig pladser nok, men indrømmer, at der begynder at være fyldt op.
»Nogle kommer til Malmø og vil måske gerne være her, men så er der ikke plads, og så må de blive transporteret i busser videre op i Sverige. Dem, der ikke vil det, må tage tilbage til stationen,« siger Matilda Niang, der er pressemedarbejder i Migrationsverket.
 På Malmö centralstation viser en iraker film fra deres tur fra Tyrkiet til Grækenland i en gummibåd.
Ulrik Hasemann
247 uledsagede børn
Fra omkring kl. 22 og frem til kl. 5.00 ruller der tog fra København ind på Malmø Centralstation en gang i timen. En flygtningefamilie på seks voksne og fire børn er kommet ud fra stationen, hvor de står og venter i den silende regn. To af børnene har fået håndklæder over hovedet til at skærme for regnen. En ældre dame med gråt pagehår og et gult skilt, der indikerer, at hun er frivillig, rækker forældrene tallerkener med en risret, som børnene spiser, indtil en bil, arrangeret af de frivillige, kommer og samler dem op.
Mens Abu Ahmed følger de ankomne flygtninge over i biler, bliver to uledsagede flygtningebørn ført op i en bus af et par betjente. De svenske myndigheder har forpligtet sig til at tage alle uledsagede flygtningebørn med sig. Denne torsdag aften ankommer der i alt 247 uledsagede flygtningebørn til Sverige, og mange af dem er med toget fra København.
Indenfor på stationen står der fem politibetjente og venter på det næste tog, der ankommer fra København klokken 23.46. En af betjentene fortæller, at det er blevet sværere og sværere at få plads til de hundredvis af flygtninge, der kommer til Malmø hver dag.
»Migrationsverket er fyldt, så nu tager vi kun de uledsagede flygtningebørn her i Malmø,« siger en af betjentene.
Ulrik Hasemann
Familier og unge mænd i større grupper har pakket deres tasker ud i ventehallen. Nogle spiser mad, som frivillige har bragt til dem, andre har lagt sig til at sove under deres jakker eller med tæpper på gulvene og stolesæderne. Fem børn er gået i gang med at lege med små legetøjsbiler på det kolde stationsgulv, mens en lille dreng lidt derfra sover på et oppusteligt liggeunderlag. Den hyggelige fornemmelse af rejsestemning forstyrres af visheden om, at de, der sover på stationerne og ankommer sent om aftenen med små børn og babyer, har rejst i ugevis ad faretruende ruter over Middelhavet fra krigshærgede lande.
Tre af de børn, der er gået i gang med at lege på stationsgulvet, er Noh Abal på tre år, Rasul Abal på otte år og Karrar Abal på 10 år. Børnene og deres forældre er flygtet fra Irak, og familien Abal ved stadig ikke helt, hvor i Norden de skal søge asyl. De har hørt godt om Finland, men overvejer også at blive i Sverige. Fordi de ikke har besluttet sig endnu, kan de ikke søge hjælp hos Migrationsverket i Sverige, så nu har de slået sig ned på stationen for natten.
 En familie fra Irak har slået sig ned på Central Staitonen i Malmö inden de skal videre næste dag.
Ulrik Hasemann
Borgerhjælpen svinder
Da frivillige i kulturhuset Kontrapunkt i Malmø for tre uger siden så, at flygtningestrømmen gennem Europa for alvor var nået til Malmø, tog de beslutningen om at indstille alle deres normale aktiviteter for i stedet at tage imod flygtninge.
»Vi oplevede, at Migrationsverket ikke havde kapacitet til at tage imod alle dem, der kom fra Danmark, og samtidig var der ingen af de officielle organisationer, der gjorde noget,« siger Anna-Carolina Brandels, der er frivillig i kulturhuset og udnævnt som kommunikationsansvarlig.
»I de første dage, inden vi fik organiseret os, var der en flaskehals på Malmø Station. Hvis ikke flygtningene kunne komme her eller i Malmøs moskeer, ville flere blive nødt til at sove på gaden eller på stationen. Vi kan tage dem, der ikke ved, om de vil søge asyl i Sverige eller skal videre. Ellers skal de nemlig gå til myndighederne og registrere sig,« siger Anna-Carolina Brandels.
De kulørte lamper på kulturhusets terrasse lyser op i det mørke industrikvarter i Malmø. På terrassen står unge mennesker med gule plasticskilte på jakken og ryger og snakker. På deres skilte står der »Värd«, »Chaufför« og »Volontär«.
Kulturhuset Kontrapunkt kan tilbyde flygtninge, der ankommer til Malmø, alt lige fra nyt tøj til et sted at hvile sig. I kulturhuset bliver der lavet over 1.000 portioner mad om dagen, og derfor er der konstant brug for nye donationer fra borgerne i Malmø. Men det bliver sværere og sværere for Kontrapunkt at følge med den voksende flygtningestrøm. Hver dag kommer der flere hundrede flygtninge, der mangler et sted at sove, og ifølge Anna-Carolina Brandels begynder fokus på flygtningestrømmen så småt at svinde ind blandt borgerne, der ellers flittigt kom med donationer de første uger. I aften mangler Kontrapunk mad, sokker, undertøj, tasker og forskellige hygiejneting.
Uden for kulturhuset kommer der jævnligt biler og taxaer, der parkerer foran industribygningen. To ældre kvinder stiger ud af en bil og kommer slæbende med sorte sække, de afleverer ved en bagdør, hvor et skilt fortæller dem, at »donationer modtages her«. Samtidig ankommer flere taxaer med flygtninge. Fem unge mænd ankommer med store tasker. Den ene af mænden har badesandaler på. En frivillig med et af de gule skilte på jakken viser dem indenfor i receptionen. I samme øjeblik piler en rotte ud gennem et hul i terrassen.
 I den tyrkiske moske i Malmö huser de 200-300 flygtninge hver nat. Bag ved tæpperne sover familierne.
Ulrik Hasemann
 Den tyrkiske moske i Malmö.
Ulrik Hasemann
Folk skal ikke ligge på gaden
Omkring klokken 2.00 er der ikke flere ledige senge i Kontrapunkt, men flygtninge bliver ved med at komme ind med togene fra København. I den tyrkiske moské er der heldigvis stadig ledige pladser, så tilbage på stationen begynder Abu Ahmed at sende flygtninge videre til moskeen.
I den smalle gang, der leder ind til bederummet i den tyrkiske moské, er der propfyldt med sko. Der lugter af fødder, som har gået hundredvis af kilometer i det samme fodtøj. I gangen er parkeret fem barnevogne. Langs væggene i den store moské står der kasser og stativer propfyldt med tøj, og midt i moskeen er der stillet borde op med mad. Fra loftet skratter en højtaler med arabisk musik. Musikken blander sig med barnegråd, der kommer fra et sted i mængden af de sovende flygtninge, der ligger på moskeens lyseblå gulv.
Torsdag aften er ni mænd ankommet til moskeen fra Migrationsverket, som ikke havde plads. Idris Yildiz, der er frivillig i moskeen, fortæller, at Migrationsverket af og til ringer og spørger, om moskeen har ledige sengepladser, men der er ikke nogen officiel aftale mellem myndighederne og moskeen. Moskeen er 100 procent drevet af frivillige og har siden den 8. september huset mellem 200 og 300 flygtninge hver nat.
Idris Yildiz ønsker ikke at se familier med små børn ligge på gaderne i Malmø. Ligesom de frivillige i Kontrapunkt, fortæller han, at den tyrkiske moské vil fortsætte med at give husly til flygtninge, så længe behovet er der. Han er dog bange for, at de ikke kan følge med, hvis antallet af flygtninge, der ankommer til den svenske grænseby, bliver ved med at stige.
»Vi ved ikke hvor længe, vi kan fortsætte med at køre på så højt tryk,« siger Idris Yildiz.
 Foran den tyrkiske moske i Malmö. Mændene på billedet er venner fra Damaskus og er flygtet sammen. Det er 50 dage siden de tog afsted, denne aften kom de til Sverige med færge fra Tyskland.
Ulrik Hasemann

