Er Sverige ved at blive delt i to?
Hvor mange flygtninge, hvor mange ildspåsættelser og hvor mange racistiske overfald kan Sverige holde til? Vi har spurgt tre svenskere
 En elev og en lærer døde, da en maskeret mand angreb dem med et sværd på Kronan Skole i den vestsvenske by Trollhättan, 22. oktober 2015. Politiet skød gerningsmanden, der senere døde på hospitalet.


 Sverige forventes at modtage op mod 160.000 flygtninge i år, og flere steder i landet er man nu i gang med at rejse teltlejre for at kunne huse de mange flygtninge, der ankommer til landet hver dag.
I år har der været 15 brande og brandstiftelsesforsøg på kommende eller nuværende asylcentre og opholdssteder for flygtninge i Sverige, og i går blev en svensk skole i Trollhättan angrebet af en mand, der tidligere har opfordret til et indvandringsstop. Mens opbakningen til det indvandrerkritiske parti, Sverigedemokraterne, er blevet ved med at vokse, har den svenske regering budt flygtninge velkommen med åbne arme.
Men nu varsler statsminister Stefan Lövfen for første gang stramninger af flygtningepolitikken. Information har spurgt en økonom, en intellektuel og en politiker fra Sverige, hvor meget den humanitære stormagt mod nord kan holde til.
Ali Esbati, rigsdagsmedlem, Venstrepartiet
– Den svenske regering ser ud til at ændre strategi i forhold til håndteringen af flygtninge – hvorfor?
»Situationen er eskaleret, og det er den politiske situation dermed også. Men jeg vil dog ikke sige, at der er en fundamental forandring i flygtningepolitikken – endnu.«
– Hvad vil konsekvenserne være, hvis Sverige fortsætter kursen?
»Problemet er ikke, om flygtninge vil blive ved med at komme til Sverige, men hvordan vi skal håndtere det på en måde, der gør Sverige til et bedre land – og ikke et dårligere. Sverige tager et stort ansvar, når det kommer til flygtninge pr. indbygger, men hvad er alternativet? At gøre Sverige til et så dårligt land, at mennesker føler sig afskrækket fra at komme? De konsekvenser, der er ved at lade flygtninge komme til landet, bliver nødt til at blive vejet op mod konsekvenserne ved at forsøge at forhindre dem i at komme hertil.«
– Har svenske politikere været naive i forhold til, hvor mange flygtninge, landet kan håndtere?
»Nej. Der er ingen, der har sagt, at det helt ekstraordinære ugentlige antal af flygtninge, som vi ser komme til Sverige i dag, er muligt at håndtere på en god måde i én uendelighed. Naiviteten findes blandt dem, der vil se bort fra den kæmpe humanitære krise, som lige nu foregår i en sammenkoblet verden. Det er naivt at tro, at lande som Sverige kan lukke grænserne og øjnene og samtidig forblive det samme land inde bag vores grænser.«
Tino Sanandaji, svensk økonom, indvandrede fra Iran til Sverige i 1989
– Hvor mange flygtninge kan Sverige tage imod?
»Vi kan tage imod over en million, hvis det var det, vi ville, men spørgsmålet er, hvor mange vi kan tage imod og samtidig have en vellykket integration. Sverige har historisk set taget 25-30.000 om året og allerede der, er der et pres på systemet.«
– Hvad er konsekvenserne, hvis Sverige bliver ved med at tage imod så mange flygtninge?
»Vi kommer til at tage flere flygtninge det her år, end vi gjorde under hele Anden Verdenskrig. Det er simpelthen ikke bæredygtigt. Jeg tror ikke, at vi kommer til at tage så mange, for systemet kan ikke klare presset. Hverken i forhold til at finde boliger, penge eller politisk vilje. Men hvis, og jeg siger hvis, Sverige bliver ved med at tage 10.000 om ugen, så vil landet om nogle få år gå bankerot. Allerede på få uger har vi mærket presset på daginstitutioner, skoler og sygehuse. Regeringen har åbnet for at skære i studerendes ydelser for at få råd til flygtninge. Det vil have enorme omkostninger for vores velfærdssamfund, hvis vi skal blive ved med at håndtere presset fra flygtninge.«
– Har de svenske politikere været naive?
»Naiv indikerer, at du ikke ved, hvad du gør. Politikerne har ikke været uvidende. De har været ignorante, fordi der er en politisk berøringsangst for det her emne. Det er en enormt følelsesladet debat, som er skabt af skinheads, racister og Breivik, der gør, at så snart du siger noget kritisk om flygtninge, så er du et dårligt menneske. Man er ekstremt tilbageholdende med at italesætte problemer med flygtninge, men det enorme pres betyder, at vi ikke længere kan holde til at ignorere det.«
Arne Ruth, forfatter, venstreintellektuel og tidligere chefredaktør
– Hvilken folkestemning har flygtningene skabt i Sverige?
»Sverige er enormt splittet på det her område. Mens meningsmålinger viser, at svenskere har et generelt meget åbent forhold til flygtninge, så har vi samtidig en øget tilslutning til Sverigesdemokraterne, der ønsker at sætte en stopper for migrationen. Den åbne grænsepolitik har gjort folk mere skeptiske overfor flygtninge, og stadig oftere ser vi en ekstrem hård radikaliseret gruppe vise sig – eksempelvis ved brandstiftelserne på asylcentrene.«
– Hvor længe vil svenskerne acceptere de udfordringer, der er ved at tage så mange?
»Det at tage hånd om og give husly til så stort et antal af flygtninge på så kort tid er ekstremt svært. Antallet af flygtninge er meget højere end forventet, og det skaber selvfølgelig udfordringer. Hvis indvandringen bliver ved med at være så massiv, så vil vi snart nå en grænse og mærke en højere grad af politisk modvilje. Men jeg mener ikke, at vi har nået den grænse endnu, og vi har stadig humanitære forpligtelser, som vi bliver nødt til at leve op til.«
– Hvordan opleves Danmarks syn på flygtninge i forhold til det svenske?
»Debatten i Danmark har handlet om at beskytte landets kultur og kristne identitet. Danskere har været enormt bange for det faktum, at det er muslimer, der indvandrer. Sverige er langt mere sekulariseret, og derfor har debatten i højere grad handlet om at finde praktiske løsninger på de udfordringer, der er i at tage imod flygtninge og ikke så meget om, at de truer vores homogene samfund.«
– Hvorfor diskuterer man ikke flygtninge i samme grad i medierne i Sverige, som man gør i Danmark?
»Jeg tror, at det er fordi, det ikke har nået den samme kraft som et politisk spørgsmål, som det har i Danmark. Det tror jeg handler om, at man ikke har nogen intellektuelle, som er imod flygtninge i Sverige. I Danmark er der eksempelvis Søren Krarup som meget kritisk over for indvandring.«

