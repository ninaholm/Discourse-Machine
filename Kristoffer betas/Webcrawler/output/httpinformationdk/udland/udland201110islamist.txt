Islamister satser på at blive konstruktiv opposition i Tunesien
Over en femtedel af tuneserne ventes at stemme på landets islamistparti ved landets første frie valg 23. oktober — men står partilederens ord til troende, går Ennahda ikke efter regerings-magten, men efter at konsolidere det spæde demokrati


 TUNIS — Triumftoget var øresønderdøvende, da den aldrende islamistleder, Rached Ghannouchi, vendte tilbage efter 20 år i eksil. Ti dage efter Ben Alis fald, der udløste Det Arabiske Forår, hyldede en titusindtallig skare den 70-årige teolog som den profetiske fører, der kan genknytte de brudte bånd til Tunesiens muslimske fortid efter årtier med fransk kolonialisme og nationalistisk diktatur. Hijabklædte kvinder og fuldskæggede mænd i hvide kufibedehuer istemte religiøse hymner i en atmosfære, der var højspændt af forventninger.
At dømme efter det massive fremmøde og de højrøstede paroler bliver islamisterne en stærk magtfaktor i Tunesiens postrevolutionære landskab. At Tunesiens islamistbevægelse får en nøglerolle at spille i den politiske orden efter 23. oktober, hvor Tunesiens befolkning vælger en lovgivende forsamling i landets første frie valg siden uafhængigheden, viser også meningsmålingerne: 21 procent af tuneserne angiver ifølge avisen La Presse at ville stemme på Ennadha.
Men på hvilke måder vil bevægelsen søge at sætte sin religiøse dagsorden igennem. Og kan man stole på dens erklærede demokratiske sindelag?
Manglende struktur
Islamistlederens berømte karisma og oratoriske evner fornægter sig ikke. Det sorte fuldskæg er blevet gråt, men de 11 års fængsel og strafarbejde under Ben Ali og de 20 år i eksil lader ikke til at have knækket ham. I et kort interview med Information fortæller han om sin mission, og hans mimik er imødekommende, næsten nonchalant og blikket uden en fanatikers glød, og han lyder mere som en politiker end som en prædikant, da han forklarer, at Ennahdas program hviler på »klassekamp og socialt demokrati«.
»Vores mission er at virkeliggøre Jasmin-revolutionens store mål: At få indført et demokratisk system, der bygger social retfærdighed, og som bekæmper alle former for diskrimination og ulighed. Vi vil være de fattige tuneseres talerør. Vi vil bryde med diktaturårenes korruption. Vi vil forbedre levevilkårene og få bugt med arbejdsløsheden. Især i Tunesiens landdistrikter, hvor vi arbejder hårdt for at udbygge vore netværk.«
I modsætning til Egyptens Muslimske Broderskab og det palæstinensiske Hamas er Ennahda ikke en velorganiseret bevægelse med et stramt hierarki og et indflydelsesrigt netværk, der yder sociale tjenester til fattige landsmænd. De hårde år under Ben Ali gjorde det vanskeligt for de islamistiske aktivister at operere. Ghannouchi har da også afstået fra at erklære sit kandidatur til et kommende præsidentvalg.
»Ennhada stiller ikke med kandidater. Vi går ikke efter at danne regering eller sætte os på den politiske proces. Men selvfølgelig vil vi være del af den parlamentariske scene. Vi har brug for at reorganisere os i en periode, indtil en ny generation af ledere kan tage over. Husk på, at mange af vores ledende medlemmer måtte tilbringe mange år i eksil.«
Ghannouchi betoner dog, at Ennahda besidder klar demokratisk legimitet: »Vi repræsenterer en potentiel styrke. Vi har ikke noget parti endnu, ikke nogen struktur, men vores 30.000 aktivister, som blev undertrykt af Ben Ali, er igen i vigør. Vi er til stede i alle socialklasser, og vi bliver en væsentlig oppositionsfaktor. Vores ønske er at blive en del af reformarbejdet og støtte alle demokratiske friheder.«
Tyrkisk inspiration
Ennahdas politiske vægt er indiskutabel, men trods Ghannochis utallige forsikringer om sin bekendelse til demokratiske værdier, hersker der blandt sekulære tunesere stadig en vis frygt for et scenario a la Iran 1979, hvor islamisterne til at begynde med spillede med på demokratiske slagord for så siden at indføre præstediktatur. Ikke desto mindre bedyrer Ghannouchi, at sharialoven ikke er en hjørnesten for hans politiske program. Ehnnahda-islamisme er moderat og vil respektere de velerhvervede kvinderettigheder, som udgør diktaturets eneste positive arv: »Jeg har mangedoblet mine erklæringer til medierne om vores positioner i forhold til sharia og kvinderettigheder. Vi vil bevare og forsvare den civilretslige lov, som sikrer kvinder fundamentale rettigheder, og vi vil støtte alle tiltag, der kan garantere lighed mellem kønnene. Medierne bebrejder mig, at jeg ikke udtaler mig eksplicit nok, men jeg ved ikke, hvordan jeg kan sige det klarere.«
Ghannouchi er ivrig efter at påpege, at Ennahda mest af alt ser sig selv som beslægtet med Tyrkiets konservative og moderate islamistparti, AKP: »En stor del af vores program er inspireret af deres. Vores hovedmål er ikke at regere landet, men at deltage i og bidrage til at konsolidere demokratiet i Tunesien og at knytte bånd til vores kulturelle og religiøse egenart, som er islam. Den proces, som skal føre frem til konstruktionen af et sandt demokratisk system, må selvfølgelig tage hensyn til islam som til alle andre sensibiliteter, uden undtagelse og udelukkelse.«
Hvori disse hensyn nærmere består, vil kun fremtiden vise.
 
Mouna Daadouche er dansk-tunesisk litterat og freelance-journalist

