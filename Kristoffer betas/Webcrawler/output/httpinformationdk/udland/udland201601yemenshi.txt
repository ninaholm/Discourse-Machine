Yemen og den shiitiske fuldmåne
Borgerkrigen i Yemen er både lokal og regional – og den regionale del handler om Saudi-Arabiens frygt for at blive omringet af Irans ’shiitiske fuldmåne’


 I den forløbne uge har kampfly fra den saudiarabisk ledede koalition intensiveret bombardementerne af de oprørske houthier i Yemen. Alene i hovedstaden Sanaa måtte indbyggerne søge dækning for en bølge på 30 togter i løbet af et enkelt døgn. Et missil faldt nær Irans ambassade, hvilket fik Irans regering til omgående at anklage saudierne for at søge hævn for iranske demonstranters angreb på den saudiske ambassade i Teheran 3. januar.
Saudierne har kategorisk afvist anklagen, og ambassaden er da også uskadt, men om ikke andet illustrerer episoden det røgslør af propaganda, der forurener rapporterne fra landet, hvor iranske og saudiske interesser er i konflikt. Der udkæmpes med den for regionen så typiske brutalitet, hvor mord på civile hører til dagens uorden på begge sider af fronten. Således blev saudi-koalitionen anklaget af FN’s Råd for Menneskerettigheder i Genève (hvor Saudi-Arabien har formandskabet i en af rådets sektioner!) for ’mulige krigsforbrydelser’ med brugen af de infame klyngebomber, der rammer i flæng. Hvilket fik Yemens formelle regering – der er i eksil i havnebyen Aden – til at erklære FN’s menneskerettighedsudsending for persona non grata. Kun for dagen efter, da FN-generalsekretær Ban Ki-moon havde været på banen med et vink med en vognstang, at tilbagekalde udvisningen af FN-embedsmanden.
Borgerkrigen har været forsøgt bilagt adskillige gange med FN’s mellemkomst – hver gang resultatløst. En våbenhvile, indgået 17. december, blev således aldrig effektiv og ensidigt annulleret af Saudi-Arabien 2. januar, samme dag som Nimr al-Nimr, den saudiske shia-imam og dissident, blev halshugget med 46 andre dødsdømte.
Og som det ser ud lige nu er en planlagt fredsforhandling midt i januar i Genève udskudt på ubestemt tid, formentlig fordi parterne hver især ønsker at forbedre, henholdsvis konsolidere deres militære status.
Britisk militær støtte
Saudierne og deres allierede, primært UAE, De Forenede Arabiske Emirater, fører krig fra såvel luftrummet som med styrker på landjorden, der bistår den siddende ’legitime’ præsident Mansour Hadi og den del af Yemens hærstyrke, der støtter ham. Desuden får regeringstropperne hjælp af britisk militære eksperter, der overfor avisen The Independent har bekræftet, at de rådgiver piloterne ’i den bedste målsøgnings-teknik’.
En anden del af hæren er loyal overfor den i 2012 afsatte præsident, Ali Saleh, der nu er allieret med de houthier i det nordlige Yemen, han tæppebombede i sin periode som præsident. Houthierne, opkaldt efter en prædikant og politiker, Hussein al-Houthi, er en stridbar klan med kort lunte til væbnet opstand, der – i øvrigt som ekspræsidenten, Saleh – tilhører shia-islams zeidi-sekt (kaldet ’femmerne’ til forskel fra ‘tolverne’, den dominerende iranske trosretning), og som indtil 1962 regerede Yemen som et imamat (en shia-version af emiratet).
I efteråret 2014 afviste houthierne præsident Mansour Hadis forslag til magtdeling i Yemen i form af en føderal struktur, velsignet i Riyadh. De greb igen til våben og kontrollerer nu halvdelen af Yemen, herunder Sanaa. Mansour Hadi er fordrevet til havnebyen Aden, hvor han afventer udfaldet af en ny regerings- og koalitionsoffensiv, der kan bringe ham tilbage til den tabte hovedstad.
Det kan trække ud. Lige nu synes oprørerne i defensiven efter Hadi-loyale styrkers åbning af en ny front i den nordlige del af Yemen, der spreder houthi-styrken i forsvaret af et meget stort geografisk område, men de siges at have bedre moral og er udstyret med moderne våben, Scud-missiler og kampfly erobret fra Hadi-tropperne. Desuden støttes de humanitært, politisk og formentlig økonomisk af Iran, hvorimod der ikke er konkrete beviser for iransk militær støtte af nogen art. For ganske vist kaldes borgerkrigen med en vis ret stedfortræderkrig mellem Saudi-Arabien og Iran, men den er også i høj grad et lokalt magtpolitisk opgør mellem shiitiske stammefolk i nord og sunnitiske byfolk og fundamentalister i syd. Yemen har ikke olie af nogen betydning og er den arabiske verdens fattigste land, så det er ikke pekuniære hensyn, der dikterer indblanding udefra.
Strategisk vigtighed
Stedfortræder-elementet forholder sig til Yemens strategiske beliggenhed som ’flaskehals’ til indsejlingen til Det Røde Hav og dermed til Suez-kanalen, og Bab el-Mandeb-strædet er vital for en del af olietransporten fra Golfen, hvor Hormuzstrædet til Det Indiske Ocean kontrolleres af Iran og det shiitisk regerede Irak. Saudi-Arabiens frygt er altså at blive omringet af Iran, der med vægtig politisk indflydelse i Yemen – sådan er tænkningen – vil være i stand til at lukke ned for Saudi-Arabiens økonomiske livline, tankskibstrafikken fra oliefelterne i kongerigets nordøstlige del – i øvrigt befolket af shiiter – via Det Røde Hav og Suez-kanalen til Europa.
I forvejen imødeser Huset Saud en økonomisk krise på grund af det voldsomme fald i oliepriserne (som de selv iværksatte for at skade Rusland og Iran), men især er det nye regime efter tronskiftet i januar sidste år opmærksom på Irans øgede indflydelse i regionen. Denne indflydelse er både et resultat af atomaftalen med USA, der betyder ophævelse af en række sanktioner og dermed forbedret iransk økonomi og øget indflydelse i det magttomrum, USA har efterladt ved tilbagetrækningen fra Irak og Obama-administrationens ulyst til at engagere sig militært i de regionale sekterisk betonede konflikter. Som Saudi-Arabiens nye de facto-magthaver, den kun 30-årige forsvarsminister og vicekronprins, Mohammed bin-Salman, der er stedfortræder for sin angiveligt demente far, den 80-årige Kong Salman, sagde til magasinet Economist: »Vi frygter ikke den shiitiske halvmåne (i regionen: Iran-Irak-Syrien-Libanon, red.), men en shiitisk fuldmåne.«

