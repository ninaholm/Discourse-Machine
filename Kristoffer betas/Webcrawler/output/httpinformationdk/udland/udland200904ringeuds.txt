Ringe udsigt til erstatning for ødelæggelser i Gaza
Kun én enkelt dansk ngo har valgt at fastholde sit krav om erstatning for ødelæggelser i Gazakrigen over for den israelske stat. Ngo'erne er skuffede over den danske regerings manglende støtte og ser det som en blåstempling af Israels ødelæggelser


 Mobile sundhedsklinikker blev bombet til skrot, og hospitaler, medicin og udstyr blev ødelagt under Israels 22 dage lange krig mod Gaza i december 2008 og januar i år. 
Mange nødhjælpsorganisationer, heriblandt flere danske, fik ødelagt for mange millioner kroner inventar og ejendom som følge af de massive israelske bombardementer. Problemet er nu, at Israel ikke vil betale nogen form for erstatninger, og den danske stat vil ikke gå ind og fremsætte erstatningskrav over for Israel.
Program manager for Rehabiliterings- og Forskningscenter for Torturofre (RCT) i Mellemøsten, Søs Nissen, finder det både frustrerende og ærgerligt.
"Vi kunne godt have ønsket os større opbakning fra den danske stat. Det er jo danske bistandsprojekter, det handler om. De svenske ngo'er har fået stor opbakning fra diplomatiet og er nu blevet lukket ind i Gaza. Imens venter vi danskere stadig," siger Søs Nissen.
RCT vil fortsat søge om erstatning for ødelagt materiel under den israelske invasion, men de har ikke de store forhåbninger. 
"Vi vil koordinere et søgsmål med vores samarbejdspartnere i Gaza. Det er set før, at enkeltpersoner eller organisationer har fået erstatning, men jeg er ikke optimistisk," siger Søs Nissen, 
Svært at påvise
Da Information kontaktede Udenrigsministeriet, mente de, at sagen om erstatninger hører under Udviklingsministeriet. Her var det ikke muligt at få en kommentar fra udviklingsminister Ulla Tørnæs (V).
Det tætteste man kommer et svar fra regeringen, er det, Udenrigsminister Per Stig Møller (K) gav i et åbent samråd i Folketingets Europaråd i januar: 
"Regeringens linje er, at det vil være meget svært at påvise, at man har krav på erstatning. Det er heller ikke lykkedes i tidligere situationer at komme igennem med erstatningskrav, og statsministeren har klart afvist, at vi søger erstatning."
Også Folkekirkens Nødhjælp overvejede tidligere på året at søge erstatning for ødelagte mobile sundhedsklinikker, men det krav har organisationen nu trukket tilbage.
"Det er reelt vores søsterorganisation Near East Council of Churches (NECC), der ejede klinikkerne. Derfor kan vi ikke kræve erstatning. Derimod vil vi hjælpe NECC alt, hvad vi kan, hvis de vælger at kræve erstatning," fortæller Malene Sønderskov, som leder arbejdet i Mellemøsten. 
Hun understreger, at det er meget ærgerligt, at den danske stat ikke træder mere i karakter.
"Reglerne for krig er ikke overholdt af Israel. Man bør kræve erstatning af Israel, hvis man vil håndhæve international lovgivning, men det er ikke tilfældet her. Det er virkelig ærgerligt."
Uvildig undersøgelse 
Hvis de danske og internationale nødhjælpsorganisationer skal gøre sig forhåbninger om at få erstatning af den israelske stat, er man nødt til at få foretaget en uvildig undersøgelse, der placerer ansvaret. Det mener lektor i jura ved Københavns Universitet Jens Elo Rytter. 
Som det ser ud nu, mener han, det er umuligt at fastslå, hvorvidt israel har overtrådt internationale konventioner. 
"Der er modstridende forklaringer i denne her sag. Israel må selvfølgelig ikke ramme civile mål, ligesom man ikke må skyde på hospitaler. Derfor er den eneste løsning en uvildig undersøgelse. Før den er lavet, kan man ikke placere et ansvar eller kræve erstatning af de ansvarlige."
Det sætter Søs Nissen fra RCT også sin lid til, men hun tror det har lange udsigter:
"Indtil videre ser det ikke ud, som om der kommer en uvildig undersøgelse på banen. Både Danmark og EU afviste en undersøgelse, fordi den var for ubalanceret. Israel har en eller anden underlig særstatus. De kan slippe afsted med alt for mange overtrædelser" mener Søs Nissen.


