Sarkozy indrømmer fejl som præsident



 Jeg har ikke været god nok til at forklare, hvad jeg vil, sagde præsident Nicolas Sarkozy, da han på direkte tv kæmpede for at genvinde franskmændenes støtte.
  Franskmændene skal arbejde mere. Udenrigspolitikken skal være mere kompromisløs, og så vil præsident Nicolas Sarkozy forsøge at blive bedre til at forklare sine planer for landets 64 millioner indbyggere. Det var meldingen fra præsidenten selv, da han torsdag aften svarede på spørgsmål i et halvanden time langt tv-interview.
  6. maj har han været fransk præsident i et år, og i løbet af den tid er opbakningen til ham faldet støt. Franskmændene er især kede af, at de ikke har fået flere penge i tegnebogen, sådan som Sarkozy lovede dem.
 - Jeg har sikkert selv begået fejl, sagde Sarkozy, da han blev bedt om at forholde sig til, at to tredjedele af vælgerne er utilfredse med hans indsats.
 Han tilføjede, at hans regering måske ikke har været god nok til at forklare franskmændene om sine politiske planer.
 Ifølge Sarkozy har den franske økonomi lidt under de generelle stigninger på olie og mad samt konsekvenserne af den amerikanske subprime-krise. Men der er også andre problemer.
 - Frankrigs problem er, at vi ikke arbejder nok, sagde Sarkozy og forsvarede sine planer om at ændre franskmændenes 35-timers arbejdsuge, som han kalder en økonomisk katastrofe.
 Eksperter ser den knirkende økonomi som hovedårsagen til, at Sarkozys popularitet er dalet hurtigere end hos nogen anden fransk præsident i tiden efter Anden Verdenskrig. Og nedturen hænger muligvis ikke kun sammen med manglende politiske resultater. Den franske avis Libération har givet ham tilnavnet "præsident Bling-bling" på grund af hans forkærlighed for milliardærvenner, lystyachter og privatfly. Desuden viste en meningsmåling i januar, at 60 procent af franskmændene mener, at præsidenten overeksponerer sit privatliv, og det blev ikke bedre, da Sarkozy i februar giftede med popsangerinden og fotomodellen, Carla Bruni. En kvinde som i 2007 i et interview i avisen Le Figaro sagde, at "monogami keder mig. Jeg er trofast - mod mig selv". At Sarkozy få måneder før var blevet skilt fra sin daværende kone, Cécilia, er ikke faldet i god jord.
 Sarkozy har på det seneste så prøvet at skifte stil. Han og Carla er ikke længere fast inventar i de kulørte blade, og det er slut med bar overkrop, guldkæder og lystyachter, i et forsøg på at ændre sit image fra playboy til statsmand.
 I torsdagens interview lovede den trængte præsident i øvrigt at stå ved sin modstand mod tyrkisk EU-medlemskab og i øvrigt føre en hård linje over for militante bevægelser som Taliban i Afghanistan og Hamas i Gazastriben. Dem vil Sarkozy under ingen omstændigheder forhandle med, og det samme gælder Irans præsident Mahmoud Ahmadinejad.
 Samtidig udtrykte han bekymring over Kinas fremfærd mod tibetanerne.
 - Jeg kan ikke acceptere, hvad der sker i Tibet. Jeg er chokeret, og det har jeg sagt til Kinas præsident, siger Sarkozy, som dog understreger, at han ikke går ind for total tibetansk selvstændighed, men mere selvstyre. Ganske som tibetanernes åndelige leder, Dalai Lama.

