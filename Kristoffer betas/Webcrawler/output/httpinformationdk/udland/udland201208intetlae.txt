Har vi intet lært?
Er vi overhovedet blevet klogere på de politiske implikationer af Anders Behring Breiviks terrorforbrydelse, spørger den norske socialantropolog og forfatter Thomas Hylland Eriksen
Nordmænd i sorg efter terrorangrebet 22. juli sidste år. Ifølge socialantropologen og forfatteren Thomas Hylland Eriksen har den norske debat handlet alt for lidt om de politiske implikationer af Breiviks terrorhandling.


 Sjældent har det økonomiske begreb om aftagende grænsenytte været mere relevant end i det norske kommentariats behandling af terrorsagen mod Anders Behring Breivik. Misforstå mig ikke. Det har været nødvendigt at beskrive og analysere terrorangrebet den 22. juli 2011 fra så mange synsvinkler som muligt, og Norge befinder sig stadig i en slags tilstand af chok. Det utænkelige, som skete, er efterhånden blevet lidt mindre uvirkeligt, men regnes stadig for utænkeligt.
Flere gange undervejs har fokus flyttet sig, og pressens kommentatorer er sjældent gået imod strømmen.
Længe var temaet Breiviks mentale tilstand, et tema, som nu vil vende tilbage med fuld styrke. Denne sommer har medierne været massivt optagede af politiets optræden, eftersom 22. juli-kommissionens rapport viste, at der var blevet begået alvorlige fejl.
Efter en tid melder der sig en træthed – en form for bedøvelse, som nærmer sig immunitet hos den almindelige medieforbruger.
Bizart
Og det er præcis dette, der menes med den aftagende grænsenytte: Første gang en nyhed bliver præsenteret, opleves den som vigtig og relevant. Men så bliver den diskuteret og kommenteret i stykker, og før der er gået et døgn, har opmærksomheden flyttet sig. Det er den slags, der sker i et gennemmedialiseret samfund, hvor indtrykket er, at alle taler om det samme.
Desto mere bizart er det, at visse aspekter af terrorsagen faktisk ikke har fået for megen, men snarere for lidt opmærksomhed.
Det mest påfaldende er, at de politiske implikationer af terrorangrebet så sjældent har været i forgrunden. Hvis fokuseringen på Breiviks sindstilstand og politiet varer ved, risikerer vi, at vi – når støvet har lagt sig – vil sidde tilbage med en psykiatrisk diagnose og en kritik af beredskabet hos det norske politi som vores nettobeholdning.
Selv har Breivik konsekvent præsenteret sig som højreekstrem terrorist i retssalen, selv om han bruger andre ord (frihedskæmper, ridder osv.). I hans verden kæmpet det gode (Europa) mod det onde (islam), og eftersom politikerne er forrædere, som har åbnet sluserne for muslimsk indvandring, er ikkedemokratiske metoder påkrævet for at redde Europa.
Fremskrittspartiet som offer
En næsten ensstemmig norsk offentlighed har slået fast, at Breiviks ekstreme synspunkter ikke må stå i vejen for ’en åben debat’ om islam og indvandring. Det betragtes ikke som anstændigt at sammenkæde stærkt indvandrerfjendtlige holdninger med Breiviks ideologi.
Dermed har Fremskrittspartiet i det år, som er gået, til dels kunnet fremstille sig som offer (deres respektable synspunkter er blevet tilsmudset af den gale terrorist), dels kunnet fortsætte som før med at mistænkeliggøre minoriteter.
Så sent som i begyndelsen af august skrev en ledende Fremskrittsparti-politiker fra Vestlandet på sin Facebook-side, at han »hadede muslimer«. Partiledelsen tildelte ham en mild reprimande og mente, at han burde have formuleret sig anderledes. Den ville altså ikke tage afstand fra indholdet. Fremskrittspartiet er et af Norges tre største partier.
Den 22. juli, som kunne være blevet en advarsel om, hvor galt det kan gå, når man baserer sit verdensbillede på had og mistro, risikerer i stedet at ende med krav om mere sikkerhed og et mere professionelt politikorps. Hadet og mistænksomheden over for minoriteter vil i så fald blive som en elefant i rummet: Alle kan se den, men ingen taler om den. I så fald har katastrofen sidste sommer ikke bragt os en milimeter videre: Vi har intet lært.
 
Thomas Hylland Eriksen er norsk socialantropolog og forfatter
© Thomas Hylland Eriksen og InformationOversat af Niels Ivar Larsen

