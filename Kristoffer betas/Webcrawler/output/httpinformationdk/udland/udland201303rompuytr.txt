Rompuy: Truslen mod euroen er drevet over
EU’s topchefer erklærer valutaen for reddet. Langtfra alle er dog enige – det italienske valgresultat gør mange økonomer nervøse
En italiensk fodboldtrøje på tilbud på et marked i Rom. Den italienske økonomi og politiske situation sætter stadig grå hår i hovedet på Europas økonomer.


 Al snak om opløsning er forstummet … euroen er kommet for at blive.«
Så skråsikkert udtalte formanden for Europarådet, Herman Van Rompuy, sig i en tale på en EU-konference i London i torsdags forud for topmøder i eurozonens og EU’s økonomiske råd i dag og i morgen.
»Alle 17 lande vil forblive i eurozonen. Faktisk stiller nye medlemmer sig op i køen – f.eks. Letland, der bliver medlem til januar. Og Polen, hvor værdien af medlemskab igen bliver fremhævet. Eurozonen er igen en klub med en kø – ikke ved udgangen, men ved indgangen,« fortalte en veloplagt Van Rompuy de flere hundrede fremmødte i den historiske Guildhall i Londons finansdistrikt, der var kommet for at diskutere »udsigterne for genopblomstring af eurozonen«.
De optimistiske toner blev delt af flere højtstående EU-folk på konferencen.
Olli Rehn, næstformand for EU-Kommissionen, kaldte det »nuværende billede dualistisk«, fordi der på den ene side foreligger skuffende økonomiske data for sidste år, men samtidig er der en »voksende tro på fremtiden blandt investorer«.
»Den tillid stammer fra vigtige beslutninger truffet i de seneste måneder af både eurozonens medlemsstater og EU’s institutioner, ikke mindst Den Europæiske Centralbank (ECB). Disse har beroliget markederne og hjulpet til med at fordrive frygten for, at euroens integritet var truet,« sagde Rehn på konferencen og tilføjede, at de dybtgående strukturelle reformer gennemført i mange medlemslande er med til at »vende betalingsbalanceubalancerne i eurozonen« og genskabe tabt konkurrenceevne.
»Europa er ved at få sine offentlige finanser tilbage på sporet. Det gennemsnitlige underskud i eurozonen er faldet fra omkring seks procent af BNP i 2010 til omkring 3,5 procent i 2012. Vi forudser, at det gennemsnitlige underskud vil falde til under tre procent i år,« tilføjede Rehn, der også er EU’s økonomikommissær.
Han påpegede, at antallet af lande i den såkaldte Excessive Deficit Procedure – proceduren vedrørende uforholdsmæssigt store offentlige underskud – er faldet fra 24 til 20 på 18 måneder, og at yderligere seks lande sandsynligvis vil forlade proceduren til foråret.
Ikke slut endnu
Træder man uden for Bruxelles-cirklen, er det ikke alle, der er enige i, at Europa kan erklære krisen for overstået.
Megan Greene, cheføkonom i Maverick Intelligence, der rådgiver regeringer og virksomheder, er en af skeptikerne.
»De første tre måneder af dette år minder meget om de første tre måneder af sidste år, fordi alle taler om, at krisen er overstået, da ECB har grebet ind. Men i begge tilfælde er dét, ECB har gjort, at købe tid. Så er eurozonens problemer overstået? Nej, det mener jeg absolut ikke, at de er,« siger hun og afviser at slutte sig til dem, der erklærer sig sikre på, at eurozonen ikke længere er truet af opløsning.
Hun – og andre iagttagere – peger især på valget i Italien i forrige uge som et tydeligt bevis på, at krisen ikke er slut. I en artikel om betydningen af valget uddyber Greene:
»Det er nu muligt, at møntunionens tredjestørste økonomi inden for de kommende måneder vil få behov for en økonomisk redningsaktion fra de internationale kreditorer, på et tidspunkt, hvor Italien ikke har nogen regering på plads til at bede om, eller forhandle om, en redningspakke. Skulle man være i tvivl: Krisen i eurozonen er tilbage,« skriver Megan Greene i en analyse for nyhedsbureauet Bloomberg.
Andre iagttagere er siden det italienske valg kommet til samme konklusion. The Economist kalder i sin leder valgresultatet for en »katastrofe for Italien og for Europa«.
»Finansmarkeder over hele Europa var rystede som følge af nyheden. Aktiepriserne faldt markant stort set alle steder. Middelhavslandenes statsobligationer skød op til et niveau, der var tæt på, hvad de var for tre måneder siden, mens de faldt i Tyskland, hvilket igen gør eurokrisen til centrum for opmærksomheden,« skrev finansbladets lederskribent og tilføjede, at det er svært at se, »at Italien kan forblive i eurozonen«, hvis ikke landet gennemfører de planlagte reformer og genskaber sin konkurrenceevne.
»Og (det er) lige så svært at forestille sig euroens overlevelse, hvis det (Italien, red.) ryger ud,« fortsætter lederen.
Charles Grant og Simon Tilford, henholdsvis direktør og cheføkonom i tænketanken Centre for European Reform i London, konkluderer i en analyse af det italienske valg, at »eurozonens politikere er blevet påfaldende tilbagelænede i forhold til eurozonen i de seneste måneder; nogle er gået så langt som til at påstå, at krisen var overstået«.
»Selv om forskellen mellem de sydeuropæiske og tyske statsobligationer er blevet mindre, hvilket har hjulpet med at skabe en atmosfære af selvsikkerhed, så afspejler det ikke en genopblomstring af de problemramte landes økonomier eller regeringernes parathed til at tage fat på eurozonens svagheder,« skriver de og tilføjer, at mens det er »usandsynligt, at euroen bliver afviklet, så kan risikoen ikke fuldstændig udelukkes«.
Instrumenter på plads
Herman Van Rompuy og Olli Rehn fastholdt imidlertid, at de skridt, der er taget af eurozonelandene i de seneste seks måneder – bl.a. enigheden om at skabe et fælleseuropæisk banktilsyn – er nok til, at krisen ikke vil kunne vende tilbage med samme styrke.
»Selv hvis der venter turbulens forude, har vi de våben, vi behøver,« sagde Van Rompuy, men tilføjede, at »hvis der er én ting, vi ikke har råd til, så er det at læne os selvtilfredse tilbage«.
Megan Greene har imidlertid ikke stor tillid til de redskaber, de europæiske stats- og regeringschefer indtil videre er blevet enige om. Især er hun skeptisk i forhold til færdiggørelsen af bankunionen, som Van Rompuy kalder sin »topprioritet« i de kommende seks måneder.
»ECB’s program for opkøb af statsobligationer har skabt eufori i markederne, men har ikke hjulpet den virkelige økonomi. Programmet har købt politikerne tid til at udarbejde en klar køreplan for en økonomisk og politisk union. De har taget et par skridt i den retning, men (den tyske kansler) Merkel begyndte at trække i land, allerede inden hun havde forladt bygningen. Jeg tror ikke på, at kernelandene rent faktisk er interesserede i at få en fuldt fungerende bankunion op at stå,« sagde hun.
Grant og Tilford er enige:
»Eurozone-regeringerne er blevet enige om at placere ansvaret for tilsynet af regionens største banker i ECB’s hænder, men de er ikke tættere på at blive enige om at dele risikoen ved at etablere en fælles eurozonebagstopper for deres banker eller lancere euroobligationer,« skriver de.
Olli Rehn er uenig i, at medlemslandene ikke er oprigtige i deres ønske om at skabe en bankunion og påpeger, at de netop er blevet enige om forstærket økonomisk samarbejde. Kommissionen er desuden parat til at tage det næste skridt og undersøge, hvordan en gældsindfrielsesfond kan se ud.
Megan Greene mener, at eurozonen først kan erklæres sund og rask, når politikerne har taget seriøse skridt hen imod en politisk og økonomisk unionen, og når resten af verden kan se, at væksten er vendt tilbage.«
»En god indikator vil være, at de udenlandske investeringer vender tilbage,« sagde hun.
Herman Van Rompuy holder imidlertid fast i, at eurozonen har rundet et skarpt hjørne.
»Truslen mod eurozonens eksistens er ovre. Dette er begyndelsen på genrejsningen,« fastslog han.
 

