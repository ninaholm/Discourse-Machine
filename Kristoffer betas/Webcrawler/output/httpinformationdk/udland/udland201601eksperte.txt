Eksperter: At ofre Grækenland er ikke holdbart
Snak i EU om at isolere Grækenland og reelt flytte EU’s ydre grænser ’mod Centraleuropa’ kan redde Schengen ved at begrænse flygtningestrømmen og afskrække nogen fra at komme. Men prisen vil være høj for det europæiske projekt, advarer iagttagere
Redningsveste på den græske ø Lesbos. Nu går der reel snak om at flytte EU’s ydre grænser væk fra Grækenland, der længe ikke har kunnet håndtere det store antal af flygtninge, der ankommer.


 Spekulationer om, at EU er i færd med reelt at udelukke Grækenland fra Schengen- området i et forsøg på at bremse flygtningestrømmen og dermed redde det grænseløse område, fik ny styrke onsdag, da EU-Kommissionen i en midlertidig rapport konkluderede at landet »seriøst har forsømt« dets forpligtelser under Schengen-aftalen.
Bl.a. kritiseres Grækenland for ikke at have registreret de ankomne flygtninge ordentligt, for ikke at have taget fingeraftryk af alle samt for ikke at tjekke de ankomne i Interpols database.
Kritikken er en slet skjult advarsel til Grækenland om, at de øvrige EU-lande seriøst overvejer at »flytte Schengens eksterne grænser imod Centraleuropa«, som Østrigs indenrigsminister, Johanna Mikl-Leitner advarede om ved et indenrigsministermøde i Amsterdam mandag.
Dette kan blive virkelighed, hvis ikke Grækenland forbedrer grænsekontrollen inden for tre måneder. Sker det ikke vil Schengen-reglerne gøre det muligt at indføre grænsekontrol andre steder i unionen og reelt forhindre, at migranter fra Grækenland kan rejse ind i det øvrige EU.
En række iagttagere påpeger imidlertid, at mens det muligvis vil begrænse flygtningestrømmen en smule og muligvis også vil afskrække nogen fra at komme til Grækenland i første omgang, vil prisen for EU-samarbejdet være ekstremt høj.
»Det kan få alvorlige politiske konsekvenser i forhold til Grækenland og EU,« siger Angeliki Dimitriadi, migrationsekspert og gæsteforsker på European Council on Foreign Relations Berlin-kontor.
»En masse mennesker vil blive fanget i et land, hvor de ikke ønsker at være, og som ikke har ressourcerne til at håndtere situationen. Grækenland er finansielt svag og politisk ustabil. Det vil skabe et indtryk af, at dette medlemsland er uønsket med implikationer, der går til kernen af EU-samarbejdet og langt videre end migrationsproblematikken,« tilføjer hun.
Vil udfordre reformerne
Janis Emmanouilidis, seniorforsker i European Policy Centre i Bruxelles, er enig.
»Hvilken reaktion vil det mon fremprovokere i Grækenland, hvis EU afskærer landet? Og hvordan vil det påvirke grækernes holdning til EU generelt,« spørger han retorisk og nævner, at den ophobning af flygtninge, der ville blive konsekvensen af, at de ikke kan komme videre, desuden vil få konsekvenser for landets forsøg på at implementere de reformer, der er blevet pålagt grækerne i forbindelse med Trojkaens økonomiske hjælpepakker.
Dionyssis G. Dimitrakopoulos, EU-ekspert på Birkbeck College, University of London, mener også, at EU i så fald kan »glemme alt om, at Grækenland overholder sine mål for et balanceret budget«.
»Det vil medføre en stigning i kriminaliteten i landet og få en negativ effekt på turistindustrien – det ville blive meget svært for Grækenland,« siger han.
Selv om en beslutning om at rykke Schengens ydre grænser længere ind i Europa endnu ikke er truffet, er landet imidlertid reelt tæt på at være isoleret.
I de seneste dage har der lydt positive tilkendegivelser fra EU-Kommissionen i forhold til at hjælpe Makedonien med at lukke effektivt af for flygtningestrømmen fra netop Grækenland. Idet Grækenland er det eneste Schengen-medlem foruden Island, der ikke deler grænse med et andet Schengen-land, vil det reelt betyde, at flygtningene vil blive fanget i landet.
Europas samvittighed
Det vil – mener alle tre iagttagere – få migranterne til at afprøve nye ruter til Europa; f.eks. ad vandvejen fra Grækenland til Italien. Farligere ruter, der vil koste flere liv, og slide endnu hårdere på Europas samvittighed samt udstille afstanden mellem retorik og virkelighed i forhold til unionens værdier.
»Hvis man forsegler grænsen til Makedonien, vil man blive nødt til at tvinge folk tilbage. Kan vi som europæere leve med de billeder, der vil blive konsekvensen? Kan vi leve med, at endnu flere mennesker drukner,« spørger Emmanouilidis.
»En effekt kan blive, at det afskrækker nogen fra at komme (til Grækenland i første omgang, red.). Det er muligt, men på bekostning af vores principper – dem, som vi har nævnt i pæne taler, men som er blevet undermineret af virkeligheden,« siger han.
Dionyssis Dimitrakopoulos er heller ikke sikker på, at en isolation af Grækenland kan klare ’princip’-testen.
»Hvad er det for et signal Europa sender – særligt til europæerne selv – hvis det i bund og grund gør Grækenland til en stor lejr – en koncentrationslejr, vil nogen sige,« spørger han.
De tre iagttagere mener alle, at der er brug langt flere forskellige tiltag end blot en løsning på de problemer, der eksisterer i Grækenland, hvis flygtningestrømmen skal dæmpes.
Der er ingen vej uden om en bedre aftale med Tyrkiet, en fælles grænsestyrke, en løsning på de problemer der skaber flygtningestrømmene, flere penge til Libanon og Jordan og en solidarisk – og hurtig – fordeling af flygtninge mellem EU-landene for at nævne nogen af dem.
Men frem for at tænke fælles og erkende, at det vil tage tid, har flere EU-ledere set sig blind på ’bevogtningen af de ydre grænser’.
»De andre EU-lande opfatter det som om, de fjerner det svageste led i kæden, men ved at fokusere på grænsekontrol signalerer de, at de ikke er villige til at dele byrden. At isolere Grækenland fra Schengen er den lette udvej,« siger Dimitriadi, der mener, at en fælleseuropæisk løsning er det eneste holdbare.
»Hvis ikke det sker, tror jeg, at vi vil se grænsekontrol skyde op flere steder, og vi vil opleve, at populisterne vil bruge situationen til at kræve, at de enkelte lande forskanser sig. Hvis dette ikke bliver håndteret i fællesskab, vil vi opleve et kæmpe tilbageskridt i europæisk historie,« mener hun.

