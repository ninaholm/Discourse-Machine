'De kan ikke have været spioner - se bare hvad hun kunne med hortensiaerne'
Detaljerne om 11 formodede russiske agenter i USA er lige dele koldkrigsminder og spionroman. Det er fortsat uklart, hvad de 11 fik ud af deres aktivi-teter, men i Rusland og i det særlige selskab af afhoppede eks-spioner har de pustet liv i konspirationsteorierne


 NEW YORK - Usynligt blæk og en storbarmet skønhed, krypterede radiobeskeder, hemmelige koder gemt i tilforladelige fotos på nettet og en hel ring af spioner, som blev skygget i årevis. Mens Rusland i går nægtede alt kendskab til affæren, så svælgede de amerikanske medier i detaljerne fra anklageskriftet mod 11 formodede russiske agenter, både i Rusland og internt i FBI kaldet 'de illegale', der er som grebet ud af en klassisk koldkrigskrimi - 21 år efter murens fald.
De 10 blev anholdt mandag på forskellige adresser på USA's nordøstkyst, og nummer 11 blev taget i går. Blandt de mere spektakulære er Anna Chapman, en 28-årig fraskilt skønhed, russisk statsborger med en mastergrad i økonomi, der drev et ejendomsmæglerfirma på nettet og boede fashionabelt i Manhattans Financial District. Ifølge anklagerne har hun siden januar mødtes med en russisk kontaktofficer hver onsdag for at videregive oplysninger.
Flere gange sad Chapman med sin bærbare computer på en kaffebar eller i en boghandel og sendte besked via et sikkert netværk til kontaktpersonen, som gik rundt med sin computer udenfor. Men både hun og en anden af de anklagede, Mikhail Semenko, blev afsløret af amerikanske undercover agenter, der mødtes med dem og udgav sig for russere.
Total almindelighed
Spionringens nummer 11, den formodede pengemand, blev arresteret tirsdag morgen. Han benyttede et canadisk pas og navnet Christopher Metsos og blev taget i Cyperns Larnaca lufthavn på vej til Budapest. Ifølge anklageskriftet fik Metsos blandt andet udleveret kontanter fra russerne i en orange pose, som blev udvekslet med en lignende pose i New Yorks subway. Metsos betalte de andre anklagede - mindst én gang i kuverter gemt i foldede aviser og kørte derefter nordpå for at begrave resten af pengene på en mark.
Andre af de anholdte overrasker mere ved deres totale almindelighed. De var f.eks. det nydelige ægtepar Heathfield-Foley i Cambridge nær Boston, som viste sig at have hugget en død mands identitet. Eller The Murphys i New Jersey, om hvem en nabo i går bestyrtet sagde til New York Times, at de var »suburbia personified«, forstadsidyllens menneskelige inkarnation - også i haven:
»De kan ikke have været spioner - se bare hvad hun kunne med hortensiaerne.«
De fleste af 'de illegale' levede som såkaldte deep-cover-agenter i årevis, slog sig ned med deres børn i klassiske middelklassekvarterer og førte på overfladen helt ordinære liv. Det er endnu uklart, hvad de fik ud af deres arbejde, men USA's assisterende statsadvokat Michael Farbiarz sagde i går, at anholdelserne kun er »toppen af isbjerget« i efterforskningen af den russiske efterretningstjeneste SVR's aktiviteter.
FBI har fulgt 'de illegale' i årevis, aflyttet deres samtaler og kigget med på deres harddiske.
Agenternes missioner fokuserede angiveligt på at skaffe oplysninger om USA's udenrigspolitik og særligt  synet på Rusland. To havde ordrer om at »opsøge og udvikle bånd til politiske cirkler«, mens andre skulle sætte sig ind i atomvåben og nedrustning, Iran-politikken og rygter fra Det Hvide Hus og CIA. Også præsidentvalget, kongressen og Obamas rådgivere havde Moskvas interesse.
De anholdte er ikke anklaget for spionage, men for at have ageret som udenlandske agenter uden at orientere USA's statsadvokat, en forseelse der giver højst fem år. Ni af dem er yderligere anklaget for hvidvaskning af penge, der kan give op til 20 års fængsel.
De fleste af de 11 brugte falske navne og amerikanske eller canadiske pas, men var i virkeligheden russere. Det er uklart, hvornår de blev rekrutteret, men anklageskriftet angiver, at netværket går tilbage til 2001.
Dårlig timing
Nu skændes en række eks-spioner om, hvorvidt operationen var klassisk KGB og SVR - eller netop så tilpas amatør-agtig at det absolut ikke kan være tilfældet. Oleg Gordievsky, afhoppet KGB-agent, sagde i går til AP, at Moskva formentlig har 40-50 lignende ægtepar i USA, mens en anden eks-spion, Oleg D. Kalugin, mente i New York Times, at der i hans tid højst var tale om 10.
I Rusland reagerede udenrigsministeriet i går med fortørnelse og anklagede kræfter i USA for at forsøge at så splid mellem de to lande. Obama havde besøg af præsident Medvedev i sidste uge, og begge har rost det nyligt genopvarmede forhold.
Angiveligt var Obama heller ikke begejstret for timingen, men FBI frygtede, at nogle af de mistænkte var på vej ud af landet.
I en meddelelse fra det russiske udenrigsministerium hed det i går, at »denne type information er blevet frigivet mere end en gang, når vore relationer var i bedring.«
Som avisen Financial Times tørt bemærkede, så er der kun en ting, Moskva elsker mere end en god klassisk spionskandale: En god, klassisk konspirationsteori.


