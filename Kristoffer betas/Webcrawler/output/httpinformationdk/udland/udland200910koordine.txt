Koordinerede angreb ryster Pakistan
En række blodige angreb mod politi og militær sker efter en bebudet storoffensiv mod Taleban
Pakistanske politielever trøster chokerede kollegaer efter angreb på flere politiskoler omkring byen Lahore.


 Fire politibygninger i Pakistan blev i går angrebet af væbnede oprørere i en koordineret aktion. Myndighederne oplyser, at 39 mennesker er dræbt. Heraf er 18 terrorister mens 19 er politifolk, en er civil og en er sygeplejerske.
Tre af angrebene foregik i byen Lahore mens det sidste foregik byen Kohat.
I Lahore stormede angriberne en skole for elitepolitifolk hvor fem terrorister, en sygeplejerske og en civil blev dræbt. Samtidigt blev en anden politiskole angrebet, hvor fire terrorister og 10 politifolk blev dræbt. Tredje sted var det føderale politis efterretningscenter, FIA, hvor 6 betjente og en terrorist blev dræbt.
Politichefen i Lahore, Pervez Rathor, forklarede torsdag eftermiddag at der foretages flere eftersøgningsaktioner rundt i byen, da »der er trusler om flere angreb.«
Den øverstkommanderende for militæret ved elitepolitiskolen i Bedian, generalmajor Shafqat Ahmad, siger, at »nogle blev dræbt i kamp med vores sikkerhedsstyrker, mens andre sprængte sig selv i luften.«
Storoffensiv
I det fjerde og sidste angreb i byen Kohat var det en selvmordsaktion mod en politistation.
»Det var et selvmordsangreb, udført med en varevogn,« siger Den lokale politichef, Abdullah Khan.
Politiet oplyser, at bombemanden kørte sit køretøj ind i den ydre mur på politistationen i Kohat, hvor den eksploderede. Bygningen har taget stor skade.
Pakistan er i den seneste uges tid blevet rystet af en hel serie af angreb fra militante, nu da regeringen i Islamabad har bebudet nok en storoffensiv mod Taleban i grænseområdet til Afghanistan.
Angrebene er overraskende voldsomme, da de områder hvor Taleban dominerer, ligger langt fra de steder hvor der på det seneste er blevet angrebet.


