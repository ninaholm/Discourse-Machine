Tidligere sovjetstater holdes i kort snor
Som et bolværk mod ekspanderende europæisk indflydelse styres de tidligere sovjetstater, der grænser op til Rusland, i høj grad gennem økonomisk pres. Men Rusland vil også bruge militærmagt


 
	Vladimir Putins anmodning til overhuset i det russiske parlament om at godkende anvendelsen af militærmagt i Ukraine – som blev fremsat efter at indgrebet allerede var en kendsgerning – burde egentlig ikke komme som en stor overraskelse. Der var få, der var i tvivl om, at de uniformerede mænd, der fredag indtog lufthavne på Krim-halvøen, var russiske styrker. Det store spørgsmål er dog: Hvad vil Putin egentlig?

	I sit forsøg på at forklare ideen bag det moderne Rusland i bogen The End of Eurasia fra 2002 hentede politologen Dmitrij Trenin inspiration fra digteren Jevgenij Aleksandrovitj Jevtusjenko: »En grænse i Rusland er mere end en grænse,« skriver Jevtusjenko. For Moskvas udenrigspolitik i »det nære udland« – dvs. staterne i det tidligere Sovjetunionen – medfører det en række antagelser, som ikke kun er baggrunden for den russiske intervention på Krim, men også dikterer, hvordan Rusland udøver magt og indflydelse i forhold til sine naboer. I nyere russisk historie er det blevet indkapslet i overlappende begreber, hvor Moskvas indflydelsessfære i den postsovjetiske region støder sammen med områder med russisktalende befolkninger og en bredere slavisk kultur. I 1993 – længe inden Putin kom til magten – sagde den daværende udenrigsminister, Andrej Kozyrev, at Rusland forbeholder sig ret til at gribe ind i de tidligere sovjetrepublikker. Siden da har der været militæreventyr i Moldova, i Georgien i 2008 og nu tilsyneladende i Ukraine. Rusland har ikke blot udøvet indflydelse med militærmagt, men også gennem politisk og økonomisk magt.

	Blød tvang

	James Sherr har i sin bog om Ruslands indflydelse i det nære udland, Hard Diplomacy and Soft Power, argumenteret for, at disse indgreb nogle gange har handlet lige så meget om at straffe eller neutralisere, hvad der blev opfattet som en modstander, som at opnå bestemte mål. Det har ifølge Sherr resulteret i »den bløde tvangs politik« med en værktøjskasse af metoder, som er beregnet til at holde Ruslands naboer i skak. Redskaberne omfatter hemmelige aktioner, økonomisk og andre former for pression – f.eks. med prisen på energiforsyning som magtmiddel – og i sidste ende truslen om begrænsede militære interventioner. John Lough, en tidligere NATO-embedsmand og Ruslands-ekspert ved tænketanken Chatham House, hævder, at »det er et centralt aspekt i Ruslands opfattelse af regionen, at Ukraines uafhængighed (i 1991, red.) betragtes som en historisk ulykke«: »Det er aldrig blevet accepteret som noget permanent,« skriver Lough, »russiske embedsmænd taler om Ukraine som en stat og som et område, men ikke som en nation.«

	Moskvas mål har i løbet af mere end halvandet årti været at opbygge en bufferzone af lydstater som et bolværk mod ekspansionen fra Europas politiske og militære alliancer, EU og NATO, i Ruslands nærområde. Opgaven med at forvalte russisk indflydelse har været forholdsvis nem i Centralasien – i Kasakhstan, Turkmenistan, Tadsjikistan og Usbekistan – hvor magteliterne i vid udstrækning stammer fra Sovjettidens nomenklatura (gruppe af privilegerede personer i de tidligere østbloklande, red.), men langt sværere andre steder. I Kaukasus har islamiske separatistbevægelser ført til langvarige sikkerhedsproblemer.

	Politiske teknologier

	Ruslands forbindelser til det nære udland er også blevet vanskeliggjort af, at nogle af de tidligere Sovjetstater har vist tegn på større uafhængig fra Moskva. Det sker samtidig med, at præsident Putin har forsøgt at binde en kernegruppe af lande tættere sammen i en eurasisk union, hvor han håbede, at Ukraine ville være et centralt medlem. I Ruslands nære udland er ikke kun Ukraine for nylig blevet udsat for økonomisk pres for at makke ret. For Kijev medførte det strengere toldkontrol, da Ukraine sidste år begyndte at flirte med tanken om en samarbejdsaftale med EU. Også Hviderusland er, dog i langt mindre målestok, blevet straffet for at søge økonomisk hjælp fra Kina. Moskva har for det meste kunnet bruge en kombination af olierigdom og politisk magt i Fællesskabet af Uafhængige Stater (SNG) til at videreføre en aggressivt paternalistisk relation til de tidligere Sovjetrepublikker.

LÆS: Nervekrig på Krim

	Men militærmagt er altid forblevet en mulighed. I konflikten i Georgien, som opstod på baggrund af landets forsøg på at tilnærme sig NATO, brugte Moskva det gamle sovjetiske repertoire af »politiske teknologier« – også kaldet manipulation – til at provokere Georgien til at angribe separatistiske landsbyer i Sydossetien, så »fredsbevarende« styrker fra Rusland fik mulighed for at gribe ind. Men ifølge John Lough er Ukraine måske anderledes, fordi Moskva ikke har forstået den egentlige årsag til revolution og derfor er blevet fanget på det forkerte ben i løbet af de seneste ugers begivenheder: »Hvad gør de nu med Ukraine?« spørger Lough og tilføjer: »Deres bedste kort vil nok være at forsinke revolutionens konsolideringsproces, hvilket sandsynligvis forklarer det, der sker i Krim. Men det er en meget risikofyldt og farlig strategi.«

Oversat af Mads Frese © Guardian og Information 2014

