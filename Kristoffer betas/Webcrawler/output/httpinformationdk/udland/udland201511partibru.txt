Et parti, der har brug for de ængstelige
Alternativ for Tyskland kræver Merkels afgang og mener at kunne opnå 20 procent af stemmerne ved Forbundsdagsvalget i 2017. Lørdag holdt partiet rabalderlandsmøde i Hannover, hvor partiformanden rakte næse ad medierne
En deltager i en protestmarch arrangeret af det tyske parti Alternative für Deutschland (AfD) i Berlin tidligere på måneden. Teksten på klistermærket betyder ’øst vrede’.


 Frauke Petry er den stærkest profilerede af partiet Alternative für Deutschlands (AfD) to formænd. Vi kender hende fra medierne som et kortklippet hoved og en sort blazer over en skarpt strøget lyseblå skjorte. Men i dag er den 40-årige partiformand også ben i sorte nylonstrømper, en sort opslidset nederdel og sorte stilethæle, der lægger ti centimenter til hendes beskedne højde. Bevidst om sin egen gennemslagskraft og selvsikkerhed kigger Petry udfordrende op på den mandlige interviewer til et morgeninterview med den statslige tv-kanal ZDF. Hun skræver kun en anelse for at bevare ligevægten.
AfD holder landsmøde i kongreshallen i Hannover. Delegerede fra hele Tyskland er mødt op. Partiet blev grundlagt i 2013 som en reaktion på Angela Merkels indsats for at redde euroen. I dag står kampen mod muslimer og nationalstatens overlevelse øverst på programmet. »Mod. Sandhed. Tyskland« står der på bannere, der hænger ved scenen. Partiets logo er en rød pil, der peger ud mod højre.
Generation Tyskland
Mindst 80 procent af de delegerede er mænd, hvilket min sidemand Jürgen-Leo Bartsch, bestyrelsesmedlem i AfD-kredsen i Detmold i delstaten Nordrhein-Westfalen, bekræfter. Selv er han kun med som gæst. Han har ikke tid til at være delegeret, da han lige i partiets ånd har fem børn. Men han lyser af glæde, da han hører, at Danmark de senere år har omsat de fleste af AfD’s programpunkter til benhård realpolitik.
På runde borde fordelt i hallen ligger pamfletter for ungdomsorganisationen Junge Alternative (Ungt Alternativ), der vil optages i partiet som dets officielle ungdomsorganisation. En pamflet viser to unge hånd i hånd iført sydtyske nationaldragter. Fotoet ledsages af et honninghjerte med glasurskråskrift: »Generation Tyskland«.
Junge Alternative er kendt for sine ekstreme og også stærkt antisemitiske synspunkter. Andreas Schumacher fra bestyrelsen holder hen på eftermiddagen sin brandtale. Han vækker de henslumrede delegerede til jubel, da han råber, at Junge Alternative står for »Gud, familie og fædreland«. Jeg noterer med en blå reklamekuglepen. Ikke fra AfD. Partiet fedter ikke for pressen med gratis kaffe eller anden merchandise. Min medbragte kuglepen er fra den polske by Oswiecim, hvor jeg sammen med andre journalister i januar mødte borgmesteren i anledning af 70-året for befrielsen af udryddelseslejren Auschwitz-Birkenau få kilometer derfra.
Nej, pressen bliver ikke smurt. Eller ’løgnepressen’, som AfD ynder at kalde medierne. Udtrykket har mere end hundrede år på bagen. Nationalsocialisterne brugte det til at hænge den ’jødiskejede’ presse til tørre. Da Frauke Petry går på talerstolen, ved den uddannede kemiker og mor til fire, at vi kun venter på ’l-ordet’. Hun lader os sidde på nåle en stund lang.
Selvpåført flygtningekrise
Frauke Petry er i kamp. Hun kalder sine partifæller for »medstridsmænd« og mener at vide, at partiet, der står til 8-10 procent i meningsmålingerne, »har potentiale til mindst 20 procent af stemmerne«. Hun kalder den »selvpåførte flygtningekrise« et resultat af »konsensuspartiernes afmægtighed« og siger, at det er »politisk naivitet«, at ikke vi ser »sammenhængen mellem illegal indvandring og terrorangreb«.
Og så spiller Frauke Petry på Angela Merkels tale ved det sidste årsskifte, hvor kansleren bad tyskerne om at tage sig i agt for det »had og den kulde, der er i deres hjerter«. Med ’dem’ mente kansleren den fremmedfjendtlige bevægelse Pegida fra Petrys hjemby Dresden, som AfD aldrig har evnet at tage afstand fra. »Vi skal indgyde de mennesker, der vil stemme på os, men ikke tør, mod. Deres angst er ikke imod os, men med os. Vi har brug for de ængstelige til at få bugt med flertallet. Angst er ligesom hadet ikke en årsag, men kun et symptom,« forklarer Petry.
Så kommer l-ordet omsider, omend i forklædning. For at komme uden om det lidt slidte udtryk for det, hendes tilhængere ser som den forhadte, uretfærdige og uærlige etablerede mediedækning, bringer hun i stedet salen til jubel og latter med ordet ’Pinocchio-presse’. En næse til pressen!
Ved min side sidder en gråhåret herre i jakkesæt. Han oplyser ikke sit navn, kun at han er tidligere ministerialråd i Mettmann ved Düsseldorf, som han repræsenterer her. Han trådte ind i partiet ved grundlæggelsen i 2013. Han var oprindelig euroskeptiker, men nu ser han muslimerne som den største trussel mod Tyskland. Han og hans kone fik annulleret deres hotelværelser, da det gik op for hotellet, hvem de var. Det kalder han »en blamage«. Han fortæller, at mange i parrets vennekreds tog afstand fra dem, da de bekendtgjorde deres AfD-medlemskab. I det hele taget er han træt af at blive kaldt højrepopulist og få »revet den brune fortid i næsen«.
Frauke Petry kræver mere direkte demokrati ved flere folkeafstemninger. De, der nu føler sig tilsidesat, skal komme til orde, og hun vil have en øvre grænse for antallet af asylansøgere. Merkel sagde i oktober i et talkshow, at det »ikke står i vores magt at bestemme, hvor mange der kommer«. Den får hun lige i hovedet igen, og med henvisning til Merkels ofte citerede udsagn »Vi klarer det« råber Petry: »Fru Merkel, træd tilbage! Det klarer De!«
Salen kommer på benene, begejstringen bruser op om hende.

