I Myanmar har man nu fået frihed til at hade
Mens Myanmars demokratiikon Aung San Suu Kyi hyldes i Europa under sit første besøg i 24 år, afviser hendes demokratibevægelse at tage afstand fra en ny bølge af drab og had mod det muslimske mindretal i Myanmar. Den stærke nationalisme, der bar Suu Kyi frem, har også en mørk side
Over tusind rohingya-muslimer har forgæves forsøgt at flygte via båd til Bangladesh efter voldelige sammenstød med Myanmars rakhine-befolkning. Men Bangladesh afviser at tage imod flygtningen, der i stedet må tage tilbage til Myanmar eller drive rundt i Den Bengalske Havbugt.


 Mens fredsheltinden Aung San Suu Kyi hyldes i Europa, har Yangon i de seneste uger atter været skueplads for offentlige demonstrationer.
Munke er mødt frem til fælles bønnemøde og engagerede unge til demonstration. Landets frihedshelte har talt med store ord og flere af de politiske partier har fulgt trop. De mest progressive medier har liverapporteret fra felten, og deres læserblogs gløder. Politiets sikkerhedsstyrker er udkommanderet og placeret på strategiske steder i den grønne by med de gyldne pagoder.
Vreden og lysten til opgør og oprør er til at føle på. En følelse af at det ikke varer længe, inden det kommer til voldelig konfrontation, sniger sig ind. Det ligner til forveksling begyndelsen på endnu en opstand fra et folk, der i omverdenen er kendt for dets modige frihedselskende helte og heltinder.
Men denne gang har befolkningens uro et langt mørkere ansigt end de smukke historier om fredelige demokratikrav, der har præget de seneste års nyheder fra Myanmar.
Situationen er alvorlig. De seneste to uger har der været voldsomme sammenstød mellem grupper af rohingyaer – et statsløst muslimsk mindretal – og den etniske buddhistiske rakhine-befolkningsgruppe i delstaten Rakhine, der grænser op mod Bangladesh. Det er de værste voldelige sammenstød af sekterisk karakter mellem befolkningsgrupper i landet i årtier. 50 personer er dræbt, 54 såret, 2.230 huse nedbrændt, og 30.000 har søgt tilflugt i interimistiske flygtningelejre ifølge officielle oplysninger fra myndighederne.
Bangladesh har nægtet at tage imod de par tusinde rohingyaer, der i små både har forsøgt at komme ind i landet. En del af dem driver nu rundt i både i Den Bengalske Havbugt. FN har trukket sine udenlandske ansatte ud af delstaten, hvor der er erklæret undtagelsestilstand, og hæren er blevet sat ind.
Afdæmpet præsident
Myanmars reformorienterede præsident, Thein Sein, erklærede sidste søndag, den 10 juni, undtagelsestilstand i delstaten i en usædvanlig tale til nationen på landsdækkende tv:
»Situationen kan forværres og brede sig til andre områder end Rakhine-delstaten, hvis vi terroriserer og dræber hinanden med sekterisme, endeløst had, ønske om hævn og anarki. Jeg ønsker, at I alle indser, hvor alvorligt det kan være at ødelægge stabilitet, demokratiprocessen og national udvikling af vores land i denne overgangsperiode.«
Præsidentens stemme har været den mest afdæmpede i en stærkt følelsesladet situation, der har potentiale til at eskalere i et land, hvor muslimske mindretal findes i alle hjørner.
Dræb dem alle
De engagerede unge, frihedsheltene, politikerne, mediefolkene og den almindelig myanmarer på gaden er denne gang ikke oprørte over militærets magt, overgreb på en statsløs minoritetsgruppe eller drevet af kampen for frihed, demokrati og menneskerettigheder. Tværtimod.
»ROH’s (rohingyaer, red.) er terrorister. Dræb dem alle sammen,« skriver en læser på den førende avis Weekly Elevens facebook-væg.
»Ingen grund til at tænke, alle rohingyaer skal dræbes. Så bekymret for mit land og min nationale gruppe,« skriver en anden.
Og ved en protestdemonstration mod den internationale presses dækning af konflikten uden for den britiske ambassade torsdag i sidste uge var budskabet på bannerne: »Rohingyaer er ikke etniske myanmarer« og »respekter vores suverænitet«.
Selv mainstreammedier i Myanmar er enige om, at konflikten skyldes ’bengalske indvandrere’, og at overgrebene næsten udelukkende er begået af disse – på trods af at officielle tal viser, at de to befolkningsgrupper er nogenlunde lige repræsenteret blandt de dræbte og sårede mennesker og nedbrændte huse.
»Kun rohingyaer dræbte rakhine-folk og brændte deres huse ned,« slår Weekly Elevens redaktør fast i en vred respons på de internationale mediers dækning af konflikten.
Avisen anses ellers som en af de mest progressive i landet. Samtidig er der forvirring online, da Weekly Eleven rapporterer, at et kvindelig er blevet set i en flod.
»Jeg ved ikke, om jeg skal være glad eller ked af det,« skriver en mandlig læser, »for jeg ved ikke, hvilken nationalitet hun har.«
Volden i Rakhine og de stærke nationalistiske følelser har dybe rødder. Følelserne kommer til udtryk nu, i en situation hvor befolkningen og medierne har langt større ytringsfrihed, end de har haft de seneste 60 år.
Nationalisme i fuldt flor
Konflikten brød ud, efter at en buddhistisk rakhine-kvinde angiveligt blev voldtaget og dræbt den 28. maj af mænd med rohingya-muslimsk baggrund. Tre mænd blev umiddelbart efter anholdt for overgrebet og er fortsat i politiets varetægt. Seks dage senere overfaldt en gruppe på flere hundrede rakhinemænd en bus mod Yangon. Om bord var blandt andet 10 yngre muslimske mænd, som blev tævet ihjel.
Siden da har det udviklet sig til daglige voldelige sammenstød mellem de to befolkningsgrupper i rakhine-delstaten. Det frygtes, at sammenstødene kan brede sig til andre dele af landet, og at de potentielt kan udgøre en trussel mod den nye regerings reformpolitik. Hæren har siddet på magten i Myanmar i årtier. Dens selverklærede eksistensberettigelse har altid hvilet på den antagelse, at uden en stærk hær til at holde sammen på det multietniske land, ville det falde fra hinanden.
Hvorvidt de voldelige sammenstød de seneste par uger har været overgreb begået af den buddhistiske rakhine-befolkning mod rohingyaer, lige omvendt eller et sted midt i mellem er uklart, da adgangen til området er begrænset, og medierapporterne upålidelige. Men der er absolut ingen tvivl hos den bredere befolkning, i lokale medier og heller ikke blandt veluddannede intellektuelle – der er gået forrest i kampen for demokrati og har tilbragt en stor del af deres liv i fængsel på grund deres overbevisning – om, at »horder af ulovlige bengalske immigranter af muslimsk herkomst« er strømmet ind i Rakhine og nu står bag masseangreb på uskyldige buddhistiske rakhinere.
Omverdenen er helt galt på den, især den internationale presse, mener en række lokale kilder som Information har talt med i Myanmar.
»Rohingya er slet ikke en af Myanmars etniske minoriteter,« udtalte Ko Ko Gyi fra ’88 studentergruppen offentligt i sidste uge.
Han er en af landets mest prominente demokrati- og menneskerettighedsforkæmpere og er blevet løsladt fra fængslet for nylig. Også han mener, at udlandet bør respektere Myanmars suverænitet, at den internationale presses dækning af konflikten er på vildspor, og at det internationale samfund burde modtage rohingyaerne frem for at bede Myanmar om at give dem opholdstilladelser og rettigheder.
Mange i landet er bange for, at Myanmar, der er omgivet af folkerige lande som Indien, Bangladesh og Kina, løbes over ende, hvis rohingyarne tildeles statsborgerskab.
Myanmars stærke nationalisme var drivkraften bag uafhænghedskampen mod den britiske kolonimagt og flyder i dag som en stærk samlende understrøm gennem samfundet, der kan rive meget mere med sig, hvis den får lov at flyde uhæmmet.
Statsløse og venneløse
Rohingyaernes baggrund som befolkningsgruppe er kompleks. De har levet i grænseområdet mellem Bangladesh og Myanmar i århundreder, da der ikke var nogen officiel grænse, og de to lande ikke eksisterede som nationalstater. Ingen af de to lande vil nu kendes ved dem, hvilket har medført, at langt de fleste af de omkring 800.000 i Myanmar og 300.000 i Bangladesh er statsløse.
FN har i en rapport fra beskrevet dem som »blandt verdens mest forfulgte«. I Rakhine-delstaten kompliceres situationen yderligere af, at rakhinebefolkningsgruppen, som er buddhistisk, og som før kolonitiden var et uafhængigt kongedømme, har fulgt sig forfulgt af landets etniske flertal – burmanerne – gennem århundrede. Men nu står rakhiner og burmaner sammen mod den fælles fare.
Vi elsker Myanmar
Mange af Myanmars muslimer føler sig truede, selv om mange mainstreammedier og fremstående folk understreger, at dette ikke er et buddhistisk-muslimsk anliggende men udelukkende rettet mod de ’bengalske immigranter’.
I et lille muslimsk domineret kvarter nær en stor moske i det indre Yangon er Mr. Maung netop kommet hjem fra fredagsbøn. Den var kort i dag og uden en prædiken fra imamen for at undgå at opildne til stærke følelse. Bønnen skulle overstås i en fart, inden eventuelle uromagere dukkede op. Mr. Maung er politisk engageret, men ønsker ikke at få navn eller parti i avisen af frygt for eventuelle repressalier.
»Folk er bange på grund af rygter – om at buddhister og munke vil angribe os,« siger han. »Vi er født i Myanmar. Kun vores religion er anderledes. Folk født i landet elsker Myanmar«.
Fredag nat fandt det første overfald sted på en moske i Yangon i området nær Aung San Suu Kyis hus.
»De kom klokken halv tre om natten og råbte skældsord,« forklarer imamen fra moskeen morgenen derpå, mens vi står blandt glasskår, murbrokker og resterne af spidse bambuskæppe.
Mens overfaldsmændene vandaliserede indgangspartiet til moskeen og forgæves forsøgte at komme ind i selve moskeen barrikaderede de muslimske naboer sig i deres huse nærved.
»Der er ikke mange muslimer i det her kvarter« forklarer Abdul Rahman, »det er nok derfor de valgte os.«
 
Mr. Maungs rigtige navn er redaktionen bekendt
Sara Olsen skriver af sikkerhedsgrunde under pseudonym

