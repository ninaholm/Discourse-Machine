Mad bruges som våben
Under påskud af jagt på terrorister får Vestens bedste allierede på Afrikas Horn, Etiopien, lov at myrde, voldtage, sulte og brænde huse af. Det ligner Darfur, men er det ikke. Ikke endnu
Situationen i Etiopien i dag minder foruroligende om måden hvorpå, det marxistiske regime kontrollerede og manipulerede fødevarer i landets hungerkatastrofer i1980-erne. Arkiv


 ADDIS ABEBA - Det var tre rædselsslagne drenge, der mødte op på Hotel Semien i Addis Abeba forleden. Først ville de helst op på et værelse, så ville de hellere ud i en park, inden de endte med alligevel at gå op på et værelse. Men kun for et kort øjeblik, for efter syv minutter turde de ikke mere og ville ud.
"Giv os et eller andet i en pose, så det ser ud, som om vi er kommet for at hente en gave," bad de og fik en pose fra en dansk tøjbutik med det seneste nummer af The Economist som fyld. De tre drenge kommer fra Etiopiens Ogaden-provins, hvor de har været vidner til en helt upåagtet katastrofe for Etiopiens somaliske mindretal. Det var det, de skulle have fortalt om, men de turde ikke siger andet end, at "drab og tortur foregår konstant, mange af mine slægtninge er blevet dræbt. Mange landsbyer er blevet brændt og piger voldtaget. Det bliver værre og værre. Der er ikke mad, og der kommer ikke hjælp fra resten af verden". Stort set uden for udenlandsk opmærksomhed har den etiopiske hær i over et år forsøgt at nedkæmpe en rebel-opstand med metoder, der på mest brutale vis går ud over den civile befolkning. 
Etiopiens regering er den vestlige verdens bedste allierede i området på og omkring Afrikas Horn, og den samme etiopiske hær er i øjeblikket i krig med islamistiske grupper i Somalia omkring en besættelse af landets hovedstad Mogadishu og en række andre større somaliske byer. Set med internationale øjne er stabilitet i Somalia vigtigere end ukendte etiopiske provinser, og derfor frygtes det, at Etiopien mere eller mindre har fået frie hænder til at gøre, hvad den vil i Ogaden.
Provinsen er i dag nærmest blevet afskåret fra omverdenen, idet grænserne til Somalia på to sider er blev lukket, mens grænserne til nabo-delstaterne i det føderale Etiopien er blevet sat under militærkontrol for at forhindre uvedkommende adgang. Få udenforstående ved derfor, hvad der egentlig foregår inde i området, men i en detaljeret og alarmerende rapport løfter menneskerettighedsorganisationen Human Rights Watch noget af sløret.
"... vi har dokumenteret massive forbrydelser begået af den etiopiske hær, inklusive bevidste angreb på civile, kollektiv afstraffelse i form af nedbrænding af landsbyer, offentlige henrettelser for at afskrække landsbyboere, seksuel vold som krigsvåben, tusinder af vilkårlige henrettelser og handelsblokade af hele konflikt-området samt mennesker i hundredetusindvis, der er tvunget fra deres hjem og drevet til sult og fejlernæring," hedder det i en erklæring fra Human Rights Watch.
Mad som taktik
Et element i den etiopiske taktik i Ogaden er kontrol og manipulation med fødevarer. Når grænserne er lukkede, kan hyrde-folkene ikke sælge deres dyr på markederne i Somalia, og de tjener dermed ikke penge. Nødhjælpskonvojer er blevet nægtet adgang, og den civile befolknings egne forråd er blevet ødelagt. Det er uhyggeligt, og det minder om hungerkatastrofen i 1980'erne, hvor det daværende marxistiske regime brugte fødevarer som et våben mod befolkninger og rebeller, det gerne ville til livs.
"Vidner har beskrevet etiopiske soldater, der afbrænder hjem og ejendom, og med det den nylige høst og andre madlagre beregnet på den civile befolkning, konfiskation af husdyr, drab på hyrder i uautoriserede områder og i få tilfælde, skud mod og drab på flygtende civile," lyder rapporten.
Ifølge internationale observatører i Addis Abeba er der ikke noget, der tyder på, at den etiopiske regering er ude på at komme hele sin somaliske befolkning til livs på samme måde som de afrikanske folk søges udryddet fra Darfur-regionen i nabolandet Sudan. I stedet er regeringen på jagt efter rebeller fra Ogaden National Liberation Front (ONLF), der efter en årrække som politisk parti har grebet til våben, og som sidste år gennemførte et terrorangreb mod en kinesisk-ledet olieboreinstallation i Ogaden. 73 mennesker blev dræbt. Selv om Ogaden ikke er Darfur, så har Addis Abeba-regeringens rebel-jagt de samme drakoniske konsekvenser for civilbefolkningen. Ligesom i Sudan skelner militæret ikke mellem civile og rebeller, men betragter alle, der ikke allerede har forladt regionen, som støtter for ONLF.
"Ogaden er ikke Darfur, men situationen i Ogaden følger et skræmmende velkendt mønster: En brutal anti-oprørskampagne med etniske overtoner, hvor regeringen med vilje angriber civile og forflytter store civilbefolkninger koblet med alvorlige restriktioner på humanitær hjælp," lyder det fra Human Rights Watch.
'Vi gør ikke noget galt'
Internationale observatører i Addis Abeba har uhyre svært ved at sige noget om situationen, for det er de færreste, der har adgang til Ogaden, og de, der har adgang, kan ikke skaffe sig noget dækkende billede gennem sporadiske kontakter med militær og oprørere, da de aldrig selv kommer i nærheden af krigshandlingerne.
Et andet problem er, at den etiopiske regering er ekstremt følsom overfor kritik af dens fremfærd i Ogaden. Flere nødhjælpsorganisationer er helt eller delvist blevet forment adgang til Ogaden for eksempel på grund af relativt ukontroversielle rapporter om børns fejlernæring i området. Et tredje problem er, at det er svært at vide, hvem der gør hvad, og hvorfor. Human Rights Watch taler om summariske henrettelser begået af ONLF, og ud over ONLF, den etiopiske hær og militser støttet af hæren, opererer også en række mindre oprørsgrupper i Ogaden og blandt dem radikale islamiske bevægelser, der er kommet ind over grænsen fra Somalia. 
"Vi anerkender, at Etiopien har berettigede og alvorlige interne og regionale sikkerhedsproblemer, og at alle krigsførende parter deler ansvaret for forbrydelser mod civile. Ikke desto mindre er der intet, der berettiger de alvorlige krænkelser, vi ser i dag i Ogaden," skriver Human Rights Watch.Den etiopiske regering benægter rutinemæssigt, at den skulle foretage sig noget ulovligt i Ogaden.
"Jeg kan forsikre om, at regeringen ikke har som sin opgave at dræbe folk og putte dem i massegrave," sagde regeringstalsmand Bereket Simon, da dagbladet Christian Science Monitor spurgte tidligere på året.
 Reportagen fra Etiopien er lavet med støtte fra Danidas Oplysningsbevilling

