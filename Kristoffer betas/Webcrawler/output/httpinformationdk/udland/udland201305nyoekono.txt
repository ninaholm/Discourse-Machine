Ny økonomisk kurs i euro-zonen kan skabe dansk opsving
Efter tre år med stram sparepolitik er pendulet ved at svinge den anden vej i EU’s økonomiske kurs. Kravene lettes til Frankrigs, Italiens og Spaniens finanspolitik. Presset øges på Tyskland for at være økonomisk lokomotiv, men forbedringer i Danmarks konkurrenceevne giver også regeringen mulighed for en mere ekspansiv kurs


 Regeringen kan stadig nå at vende økonomien til det bedre inden næste valg til Folketinget i 2015. Men afgørende herfor bliver eurolandenes interne opgør om, hvor stærkt den hidtidige økonomiske sparekurs skal fastholdes. Og om hvornår Tyskland er parat til at skovle mere kul på den økonomiske vækst og fungere som lokomotiv, siger økonomer.
Hvis der kommer gang i hjulene igen i det øvrige Europa, står Danmark nemlig i en bedre position end for nogle år siden til at kunne drage fordel af opsvinget, viser EU-Kommissionens økonomiske forårsprognose.
Danmark er således godt på vej til at have genvundet det tab i konkurrenceevne i ’nullerne’, der har ført til et fald i overskuddet på handelsbalancen. Den forventede øgede eksport vil sammen med en svag stigning i det hjemlige forbrug trække den økonomiske vækst op på næsten to procent i 2014 og dermed op på det niveau, hvor arbejdsløsheden kan begynde at falde, spår EU-Kommissionen i sin rapport.
»Efterslæbet er ikke indhentet endnu. Men både gennem en lavere lønudvikling end i resten af Europa og takket være stigninger i produktiviteten er dansk konkurrenceevne ved at være tilbage på niveau med situationen i begyndelsen af sidste årti,« siger professor i nationaløkonomi Bo Sandemann Rasmussen fra Aarhus Universitet om tallene fra EU.
EU’s økonomer har ikke indregnet konsekvenserne af regeringens seneste vækstpakke omfattende sænkningen af selskabsskatten, men den ventes uofficielt at have en »beskeden positiv« indvirkning på væksten og vil samtidig være med til at konsolidere de offentlige finanser.
Men som det også hedder i EU-rapporten, så er »Danmark en lille åben økonomi, og udviklingen er meget afhængig af udviklinger i resten af Europa.« Og her kan regeringen komme i et dilemma i de kommende måneder, når EU-debatten om den økonomiske kurs skærpes.
Danmark har på linje med andre mindre EU-lande som Holland, Finland og Sverige hidtil støttet det tyske krav om, at der skal føres en stram finanspolitik for at overvinde følgerne af finans- og gældskrisen.
Men det økonomisk-politiske pendul i Europa er nu ved at svinge i den modsatte retning, efter at stadig flere regeringer rundt om i Europa er under pres for at få sat gang i væksten igen og tyndet ud i de arbejdsløses rækker. Efter kritik fra USA og Den Internationale Valutafond, IMF, af Europas økonomiske politik er selv EU-Kommissionens formand, José Manuel Barroso, og hans finske økonomikommissær, Olli Rehn, begyndt at tale om nødvendigheden af at løsne på den hidtidige spareskrue.
»Vi må arbejde målbevidst på at bringe arbejdsløsheden ned,« sagde Olli Rehn, da han fremlagde EU’s økonomiske rapport, hvori det hedder, at »arbejdsløsheden i nogle lande truer den sociale og politiske sammenhængskraft.«
Som et første skridt i den nye kurs har Spanien og Frankrig fået udskudt kravene til at opnå balance på deres offentlige budgetter. Den nye italienske samlingsregering ledet af socialdemokraten Enrico Letta ventes også at få længere snor til at stimulere væksten i Italien. Selv om eurolandene og Danmark gennem den såkaldte finanspagt sidste år skrev under på at føre en stram finanspolitik, er der muligheder for at bedømme landene mere smidigt i en økonomisk recession som den nuværende, siger kilder i EU-Kommissionen.
Men mere afgørende bliver det, om Tyskland og andre nordeuropæiske lande med økonomien i balance – herunder også Danmark – gennem en mere ekspansiv økonomisk politik kan skabe en holdbar vækst, der også vil lette presset på de svagere økonomier i Sydeuropa, lyder det fra stadig flere økonomer.
»Der har været mange diskussioner om, at de stærkere økonomier kunne hjælpe de svagere op,« siger Alessandro Leipold, tidligere økonom i IMF, som nu arbejder i tænketanken Lisbon Council i Bruxelles.
»Men det har hidtil ikke været forsøgt.«
Tysk-fransk partnerskab
Hvis eurosystemet skal overleve på sigt, må eurolandene finde sammen i et sådant samarbejde, siger han.
»IMF har længe påpeget, at det er vejen frem til at skabe økonomisk vækst i Europa.« IMF’s franske chef, Christine Lagarde, nævnes interessant nok som en mulig kandidat til posten som EU-kommissionsformand, når stilingen skal genbesættes næste år.
Selv om Danmark officielt står uden for eurosamarbejdet, vil den danske økonomi også kunne fungere som motor, hedder det i EU-Kommisionen.
»I forhold til Tysklands økonomiske vægt, er Danmarks betydning selvfølgelig beskeden,« siger Bo Sande Rasmussen fra Århus Universitet. Samtidig har Danmark også en tidligere henstilling fra EU-Kommissionen om at rette op på finanspolitikken, påpeger den danske økonom. Men de økonomiske nøgletal er sådan set i orden til, at Danmark kunne fungere som en del af den europæiske økonomis motor.
Som de fleste andre økonomer forventer Bo Sandemann Rasmussen ikke nogle dramatiske skridt fra tysk side før efter valget til Forbundsdagen i september. »Men hvis der ikke viser sig tegn på et økonomisk opsving i Europa i efteråret, får man svært ved at fastholde medlemslandene på den stramme økonomiske politik. De næste seks måneder bliver afgørende.«
Da man i de europæiske hovedstæder forventer, at Angela Merkel bliver siddende som tysk forbundskansler, er forpostfægtningerne allerede i gang for at få Tyskland til at vise mere imødekommenhed. Den franske præsident, François Hollande, sidder her med nøglen, fordi Merkel vil strække sig langt for at holde gang i det tætte tysk-franske samarbejde, der har været motoren i EU. Samtidig er man i tyske regeringskredse bekymrede for, at den franske økonomi kan forværres så meget, at Frankrigs stilling i eurozonen trues.
Tonen mellem Berlin og Paris er mildest talt spids i øjeblikket. Den blev ikke bedre af, at den franske avis Le Monde kunne offentliggøre et lækket udkast til en ny Europa-politik for det franske socialistparti, hvori det hedder, at Merkels økonomiske politik er egoistisk, og at der ikke kan blive noget samarbejde over Rhinen, hvis det fortsætter. Men Frankrig og Tyskland har tidligere kunnet overvinde store interne kriser – som f.eks François Mitterrands modstand mod den tyske genforening. Så senest efter valget i september må Tyskland bevæge sig, vurderes det i Bruxelles.
Det må statsminister Helle Thorning-Schmidt, S, og den øvrige regering også håbe på, hvis dansk økonomi hurtigt skal høste frugterne af genopretningen af konkurrenceevnen.
 

