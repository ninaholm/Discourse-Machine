Kina beder mindre til vækstguderne
Kinas regering lægger stadig mindre vægt på høj vækst, specielt efter de negative konsekvenser af årtier med enorm økonomisk udvikling er begyndt at blive stadig mere tydelige. Væksttallene er nu ikke længere det eneste succesparameter for kommunistpartiet eller nok til at tilfredsstille befolkningen
Bjergluft blev i marts transporteret 190 kilometer ind til byen Zhengzhou i blå poser som en del af et reklamefremstød. Kravet om vækst for enhver pris har i en årrække ført til massiv forurening og fødevareskandaler, men nu sænker centralstyret kravene til den økonomiske vækst.


 Et stort skifte er i gang,« siger Li Wei, økonomiprofessor ved Cheung Kong Business School i Beijing. Han taler om Kinas økonomiske væksttal. De er ikke, hvad de har været. Hidtil har de været skyhøje og anset som afgørende for kommunistpartiets greb om magten, og hele systemet har været indrettet på at levere de vækstmål, som centralstyret har beordret. Men nu er det kinesiske styre begyndt at pille ved en af grundsøjlerne i den kommunistiske planøkonomi.
For væksttallene er nu lavere end de har været i årtier. De har stadig mindre politisk betydning, og de fleste lokalregeringer lever heller ikke længere op til målene – senest har Kinas største by, Shanghai, ovenikøbet helt skrottet vækstmålene.
»Det, der er sket i Shanghai, er yderst interessant. Det er en del af en udvikling, hvor vi nu både kan se, at væksttallene falder, og at der er en markant ændring i den måde, som toplederskabet anskuer væksttallenes betydning på,« siger Louis Kuijs, Royal Bank of Scotlands chef-økonom for Kina.
Forrige weekend annoncerede Shanghai, at byen ikke vil oplyse et vækstmål for 2015.
»Vi er ikke så interesseret i BNP,« sagde borgmester Yang Xiong.
Det er en skelsættende afvigelse fra Kinas årtier lange fokus på BNP-vækst. Og det er et træk, der kan få andre lokalregeringer – og i sidste ende centralregeringen – til at følge trop. Udmeldingen fra Shanghai kommer samtidig med, at Kinas vækst falder – landet havde i 2014 den laveste vækst i et kvart århundrede – og præsident Xi Jinping taler om en ny normaltilstand med lav vækst og en mere bæredygtig form for vækst.
»Kina skal ikke længere alene bedømmes ud fra BNP-tal,« siger præsidenten.
Store konsekvenser
Tidligere ledere har ellers set kommunistpartiets greb om magten som afhængig af høje vækstrater, og systemets legitimitet blev bedømt ud fra, om det leverede – og overgik – de vækstmålsætninger, som centralregeringen hvert år udstak. Hidtil har de mål været fikspunkt for partifunktionærer og embedsfolk i hele landet. Deres evne til at levere vækst har indtil nu været det altafgørende kriterium for at bedømme deres præstation, og dermed bestemmende for deres forfremmelsesmuligheder.
Men heri ligger også problemet. Konsekvensen har hidtil været, at lokalregeringer jager høj vækst for enhver pris. Fabrikker kunne svine uhæmmet og ignorere sikkerheden, så længe de skabte vækst. Det har bl.a. været medvirkende til Kinas nuværende katastrofale forureningssituation og en ekstremt ringe fødevaresikkerhed, som har ført til en omfattende sundhedskrise og en politisk udfordring for regeringen.
Men Kina skal nu ikke længere »bede til BNP-guderne«, som det officielle nyhedsbureau Xinhua har skrevet, og Xi Jinping sagde sidste år, at »vi kan ikke længere blot bruge BNP-væksten som målestok til at bestemme, hvem der er partiets helte«.
»Vækstmålene har fuldstændig forandret Kina de seneste 35 år. Lokalregeringer er blevet holdt ansvarlige af toplederne for at sikre økonomisk vækst. Det har været med til at ændre Kinas fokus fra politik til økonomisk udvikling,« siger økonomiprofessor Li Wei.
»Vækstmålene havde fordele, da Kina var et fattigt land, men nu er problemerne ved at vise sig. De faste vækstmål har fordrejet lokalregeringers prioriteter, også fordi lokale embedsfolk føler sig ansvarlige over for de højere autoriteter og ikke indbyggerne, som de burde tjene, og som måske nok er blevet mere velstående, men hvis livskvalitet er blevet markant forringet. Miljøet i Kina er nu blevet så ringe, at borgere – og selv embedsfolk – er begyndt at overveje, om de har betalt for høj en pris for økonomisk udvikling.«
Desuden, siger Li Wei, »er der med den økonomiske vækst også kommet et stadig større skel mellem rige og fattige, hvilket er en alvorlig trussel mod samfundets sammenhængskraft, og det er noget, som regeringen er nødt til at gøre op med.«
Det ensidige sats på at skabe økonomisk vækst har også fået lokalregeringer til at låne enorme summer og spendere dem på store og i nogle tilfælde unødvendige infrastrukturprojekter. Det er en stor årsag til, at lokalregeringernes gæld er vokset hastigt – deres samlede gæld lød i slutningen af 2011 på 1,7 billioner dollar, men det tal var i midten af 2013 vokset til 2,9 billioner dollar, svarende til 33 procent af landets bruttonationalprodukt. Den udvikling truer Kinas finansielle stabilitet og har fået centralregeringen til at opfordre til en mindre ubesindig jagt på vækst.
De seneste årtier har Kina været i stand til at opretholde en høj vækst på grund af bl.a. lave lønninger i eksportsektoren og massive statsinvesteringer i infrastruktur. Og også en massiv udvidelse af sektorer, hvor statsejede virksomheder ofte dominerer. Men det har ført til skabelsen af en enorm overkapacitet, f.eks. var det i 2012 kun omkring to tredjedele af den disponible kapacitet, der rent faktisk blev brugt i bl.a. stål-, cement- og aluminiumindustrierne. Det er yderligere med til at motivere ønsket om en økonomisk omstrukturering.
Lavere vækst
De seneste år er væksten faldet markant – og desuden opfylder Kina ikke længere sine vækstmål. Regeringen satte en vækst på »omkring 7,5 procent« som mål for 2014. Det endelige tal lød på 7,4 procent (sammenlignet med 14 procent i 2007). Det er første gang siden 1998, at Kina kommer ind under målsætningen. Og det var den laveste vækst siden 1990.
Samtidig viser tal offentliggjort fredag, at 27 ud af Kinas 31 lokalregeringer på provinsniveau ikke levede op til deres vækstmål for 2014. Det ville tidligere have været utænkeligt. Men udviklingen fører blot til skuldertræk fra Kinas ledere, der forsøger at overbevise om, at de ikke længere lægger så meget vægt på væksttallene. Finansminister Luo Jiwei gik sidste år så langt som til at sige, at Kina ikke længere er en planøkonomi. Det er dog, ifølge professor Li Wei, en sandhed med modifikationer. Regeringen spiller en langt mindre rolle i økonomien end tidligere, men den har langt fra opgivet sin kontrol.
Premierminister Li Keqiang har adskillige gange sagt, at målet for Kina nu er »bæredygtig vækst«, hvor kampen mod økonomisk ulighed, den voksende gældsbyrde, forurening og ineffektivitet skal styrkes. Private virksomheder er blevet lovet mere plads. Og væksten skal i højere grad drives frem af kinesernes eget forbrug og innovation.
Louis Kuijs fra Royal Bank of Scotland siger, at lederskabets syn på vækst har ændret sig.
»De er stadig optaget af vækst, men det er ikke længere en besættelse for dem,« siger han. »Deres økonomiske målsætninger er nu blevet bredere, og selvom vækst fortsat i lederskabets øjne vil være noget, som skal forfølges, så fokuserer de nu også på andre indikatorer for succes såsom arbejdsløshedsraten, husholdningsindkomst og også miljø- og energibesparelser.«
Mindre bekymring
Tidligere var kommunistpartiet yderst nervøs for, at stigende arbejdsløshed ville føre til en eksplosiv utilfredshed i befolkningen, og partiet så høj vækst som nødvendig for at skabe nok jobs. Men Kinas befolkningssammensætning har ændret sig. Antallet af arbejdere falder, hvilket betyder, at Kina også skaber nok jobs ved en lavere vækst.
»Selvom væksten falder, så ser vi ikke højere arbejdsløshedstal,« siger Li Wei. »Efterspørgslen på arbejdskraft fortsætter med at stige, og samtidig bliver der mindre arbejdskraft pga. ændringer i befolkningsstrukturen; antallet af ældre stiger hastigt, og færre unge melder sig til arbejdsstyrken. Derfor er jobskabelse ikke en lige så stor bekymring for regeringen som tidligere.«
Verdensbanken har i længere tid advaret den kinesiske regering om, at hvis den ikke helt og holdent ophører med at lægge vægt på faste mål for økonomisk vækst, så kan det hindre landets økonomiske omstrukturering væk fra store statsinvesteringer i infrastruktur og store økonomiske indsprøjtninger i industrisektoren.
Den store test kommer i starten af marts, hvor Kinas parlament samles. Det er her, hvor premierministeren de seneste mange år har fremlagt vækstmålene for det kommende år. Hvor stor vægt, premierminister Li Keqiang i sin åbningstale til parlamentet lægger på faste mål for vækst, vil være et stærkt signal om, hvorvidt regeringen for alvor tør omlægge økonomien.
»Han (Li Keqiang, red.) vil formentlig annoncere et vækstmål på syv procent. Men han vil måske understrege, at dette ikke er et hårdt mål,« siger Louis Kuijs. »Jeg tror ikke, de endnu vil turde undlade at komme med et nationalt mål. De vil være bange for, at det vil blive opfattet som forvirrende og forstyrrende for lokalregeringerne.«
Li Wei mener, at »det for den nationale økonomi fortsat vil være brugbart med et vækstmål som en form for ledetråd, men de vil ikke længere se vækstmålet som altafgørende«, siger han. »Regeringen ved, at økonomisk vækst nu langt fra er det eneste, den skal sikre, hvis kommunistpartiet skal ses som en succes i befolkningens øjne.«

