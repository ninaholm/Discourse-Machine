Selv ikke en ny verdenskrig kan forhindre fortsat overbefolkning
Befolkningstilvæksten går uopretteligt i retning af et sammenbrud for al bæredygtighed, påviser ny demografisk undersøgelse – end ikke krig eller pandemier vil kunne reducere planetens folketal nok


 Tempoet i befolkningstilvæksten er nu så hurtigt, at selv drastiske begrænsninger af fødsel, pandemier eller sågar en tredje verdenskrig stadig ville efterlade en verden befolket med så mange mennesker, at den ikke ville være bæredygtig. Det hævder en ny undersøgelse.
At opnå reel bæredygtighed over de næste 85 år vil derimod snarere kræve en mindskelse af antallet af mennesker og forbruget af naturressourcer samt en stærkt forøget ressourcegenanvendelse, påpeger forfatterne til rapporten, der står at læse i nyeste nummer af tidsskriftet Proceedings of National Academy of Sciences.
»Vi var overraskede over, at et muligt scenarie med en fem år lang tredje verdenskrig med et tabstal så stort som de kombinerede tab fra første og anden verdenskrig, knap nok vil give udslag på befolkningstilvækstens kurve i indeværende århundred,« siger professor Barry Brook fra University of Adelaide i Australien, der er en af de ledende forskere bag undersøgelsen. Anden Verdenskrig kostede ifølge de forskellige skøn mellem 50 mio. og 85 mio. militære og civile liv, hvilket gør den til den mest dødbringende konflikt i menneskehedens historie i absolutte tal. Over 37 mio. mennesker menes at have mistet livet i Første Verdenskrig.
Ved hjælp af computermodeller baseret på demografiske data fra WHO og det amerikanske statiske kontor, Census Bureau, undersøgte forskerne forskellige reduktionsscenarier. De fandt, at under de nuværende betingelser for fertilitet, dødelighed og gennemsnitsalderen for førstegangsfødende vil klodens befolkning sandsynligvis vokse fra 7 mia. i 2013 til 10,4 mia. i 2100.
Klimaændringer, krige, nedsat dødelighed og fertilitet samt en højere alder for førstegangsfødende vil kun ændre lidt på forudsigelsen. En ødelæggende global pandemi, der tager livet af 2 mia. mennesker, vil, viser fremskrivninger, kun kunne reducere den globale befolknings størrelse til 8,4 mia.kr., mens 6 mia. dødsfald vil bringe den ned på 5,1 mia.
Ingen hurtige fiks
»Den globale befolkning er vokset så hurtigt i løbet af det sidste århundred, at omkring 14 pct. af alle de mennesker, der har eksisteret til alle tider, er mennesker, der lever i dag. Det er en nedslående statistik. For af en række årsager må vi anse denne udvikling for ikke-bæredygtig, ikke mindst fordi det bliver svært at brødføde så mange, hvortil kommer indvirkningen på klima og miljø«, siger medforfatter professor Corey Bradshaw, også fra University of Adelaide.
Han tilføjer:
»Vi undersøgte forskellige scenarier for den globale befolkningsudvikling frem til år 2100 ved at justere på parametre som fertilitet og dødelighed med henblik på at bestemme en række plausible befolkningsstørrelser ved udgangen af dette århundred. Selv en verdensomspændende etbarnspolitik som Kinas gennemført over det kommende århundred eller katastrofale dødbringende begivenheder som global konflikt eller sygdomspandemi vil sandsynligvis stadig efterlade mellem fem og ti mia. mennesker i 2100«.
Brook, der i dag er tilknyttet University of Tasmania, formaner politikerne om, at de i højere grad bliver nødt til at diskutere befolkningstilvækst og advarer om, at den ubønhørlige fremdrift i den globale befolkningsudvikling vil udelukke alle eventuelle demografiske hurtige fix på vores problemer med bæredygtigheden.
»Vores arbejde viser, at effektiv familieplanlægning og bedre uddannelse i kontraception har et stort potentiale til at begrænse størrelsen af befolkningen og lette presset på ressourcerne på længere sigt«, siger han.
»Vores tip-tip-tip-oldebørn vil i sidste ende kunne drage store fordele af en sådan planlægning.«
Med sit ekko af Thomas Malthus, som allerede i 1700-tallet advarede om manglende bæredygtighed som følge af hurtig befolkningstilvækst, advarer rapportens forfattere om, at der ikke findes nogen nemme politikker til at ændre størrelsen af den menneskelige befolkning betydeligt over de kommende årtier ud over ekstreme og hurtige reduktioner i kvinders fertilitet.
»Det vil tage århundreder, og det langsigtede mål er fortsat uklart,« fastslås det i rapporten, men tilføjer, at det er muligt at »opnå en vis reduktion frem mod midten af århundredet, der kan føre til, at der vil være flere hundrede millioner færre mennesker at brødføde. Men umiddelbare fremskridt mod øget bæredygtighed vil snarere komme fra politikker og teknologier, der får vendt tendensen til vores stigende rovdrift på naturressourcerne«.
I fraværet af store fertilitetsreduktioner (færre end to børn pr. kvinde i verden) vil Afrika og Sydasien komme til at opleve de største menneskepres på fremtidens økosystemer.
En anden rapport, udgivet i sidste uge af forskere fra Lunds Universitet i Sverige, noterede, at evnen til at producere fødevarer i Afrikas Sahel-region ikke kan holde trit med den voksende befolkning, og at den globale opvarmning kun vil forværre ubalancen yderligere.
© The Guardian og Information.
Oversat af Niels Ivar Larsen

