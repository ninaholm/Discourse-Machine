Svenske medier: Europa har tvunget Sverige til at ændre politik
Den svenske regering omlagde drastisk asylpolitikken ved onsdag aften at indføre grænsekontrol. Lederskribenterne på de landsdækkende dagblade er klare i sproget: Det er Europa, der har tvunget Sverige ud i den nye politik


 Der skal bygges en mur til vores danske nabo, og den er desværre nødvendig, skrev avisen Sydsvenskan dagen efter statsminister Stefan Löfven annoncerede, at der torsdag kl. 12 blev indført grænsekontrol ved de svenske grænser. Gennem de seneste måneder har socialdemokraten Stefan Löfven været presset af politiske frænder og fjender for at gøre ’noget’ ved flygtningestrømmen. Forslagene har budt på alt fra de kristendemokrateriske forslag om lukkede skånske flygtningelejre til Moderaternes forslag om en totallukning af grænserne. Forslagene, og det endelige tiltag ved grænsen, kommer i erkendelse af omverdenens manglende handling, stod der under overskriften »Löfven drog konklusionen, at Sverige ikke kan stå alene« på lederpladsen i Sydsvenskan dagen derpå.
»Problemet er, at ingen af de andre stats- eller regeringschefer har været interesseret i ansvaret. Selv Löfvens allierede – Tysklands Angela Merkel og Østrigs Werner Faymann – har flyttet fokus til færre flygtninge,« skrev Sydsvenskan.
Stefan Löven har taget en todelt plan med til mødet med Merkel, Faymann, Løkke og resten af EU-lederne på Malta: En omskrivning af Dublin forordningen, hvor asylansøgere til EU skal søge om asyl i hele EU og ikke i et enkelt land. Hvis asyl bevilliges, bliver den tidligere asylansøger fordelt ud på en medlemsstat efter en fordelingsnøgle. Det andet led i planen er en fordeling af 54000 ’svenske’ asylansøger til andre EU-medlemslande. Planen kaldes på Aftonbladets lederplads for nobel, »men i bedste fald først realiserbar langt ude i fremtiden.«
Karin Pettersson, lederskribent på Aftonbladet, forudser at hele den indeværende valgperiode vil blive defineret af flygtningestrømmen, uanset hvad deltagerne af topmødet på Malta kommer frem til. Hvad end de beslutter i middelhavet, og hvorledes det politiske landskab i Sverige ser ud, skal migrationspolitik føres ud fra to principper foreslår Aftonposten:
1: »Retten til asyl skal værnes om for enhver pris og Sverige skal ikke bryde med sine internationale forpligtigelser. Resten kan der gås på kompromis med, men ikke dette.«
2: »Diskussionen skal breddes ud til at omfatte integration. Eftersom den svenske økonomi i grunden er stærk, så er der forudsætning for at løse problemet, hvis bare der er vilje.«
»Ind i mellem skaber kriser nye muligheder for samarbejde, kreativitet og løsninger. Om den vi gennemlever nu, er af sådan en slags, ved vi ikke endnu,« slutter Karin Pettersson i Aftonposten.
Under overskriften »Sverige skal blive et land som alle andre,« tildeler Göteborg Posten, i en lettere sarkastisk tone, ikke Löfven de store chancer for at komme hjem med et resultat fra Malta, og det er uanset, hvad »Sverige-Tyskland-Østrig trojkaen fremfører.« Beskeden i den nye grænsekontrol er ifølge Göteborg Posten, at »Sverige ikke længere skal have en asylpolitik, der afviger fra resten af Europa.« »Vi skal ikke være de bedste i klassen, vi skal ikke gå foran, vi skal ikke være verdens lys og salt. I hvert fald ikke på asylområdet,« slutter lederen i Göteborg Posten.
Dagens Industri har på lederpladsen en analyse af den kommende børsnotering af Attendo, et ejendomsfirma, der har flygtningeboliger i deres portefølje. På trods af den nye grænsekontrol, hældes der til en købsanbefaling.

