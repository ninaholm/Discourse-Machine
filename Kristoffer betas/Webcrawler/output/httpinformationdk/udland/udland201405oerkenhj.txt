Et ørkenhjem for 130.000 syrere
Hver dag krydser op mod 500 syriske flygtninge grænsen til Jordan. En ny kæmpelejr midt i den kvælende varme jordanske ørken skal huse flygtningene, og ingen ved hvor længe. Lejren er beredt til massivt rykind
Hver dag ankommer 300-500 nye syriske flygtninge til den nye Azraq-lejr i Jordans ørken. Lejren er bygget til at rumme 130.000 personer, og hvis den kapacitet nås, vil Azraq-lejren blive verdens næststørste flygtningelejr.


 
	En ladvogn klodser bremserne på den støvede ørkenjord. En chauffør i orange vest springer ud og begynder at læsse madrasser, papkasser, en taske og hullede plasticposer ned fra ladet. To drenge kommer til. De hiver madrasserne op på ryggen og slæber taske og poser med sig. Ned mellem endeløse rækker af hvide metalskure. Et af skurene er deres hjem. Her skal de bo, indtil det igen er sikkert at rejse tilbage til Syrien. Hvornår det bliver, er der ingen, der ved. Meget tyder på, at drengene kommer til at leve i blikskuret i lang tid. De to drenge og deres familie er blandt de første syrere, som er sendt til Azraq Camp, der åbnede for to uger siden. Midt i den jordanske ørken, midt ude i ingenting, 90 kilometer fra grænsen til Syrien.

	Da Information som det første internationale medie besøgte lejren i søndags, var 1.600 syrere flyttet ind, men hver dag ankommer 300-500 nye flygtninge, og lejren er bygget til at rumme 130.000 personer. Hvis den kapacitet nås, vil Azraq-lejren blive verdens næststørste flygtningelejr. Za’atari-lejren i det nordlige Jordan rummer cirka 100.000 syriske flygtninge, mens Dadaab-lejren i Kenya huser omkring 500.000 sudanesiske, somaliske og etiopiske flygtninge.

	Bomberegn

	35-årige Firas er blandt de nyankomne syrere i Azraq-lejren. I dagevis gik han gennem Syrien for at nå frem til den jordanske grænse, hvorfra han sendte en bil tilbage efter sin kone og fire børn. Han peger mod himlen og vifter med hænderne, da han fortæller:

	»Det regnede med bomber, de faldt tilfældigt hele tiden. Vores hus står stadig, men alle nabohusene er ødelagte, og mine børn var rædselsslagne. Det har været umuligt at få et job de seneste to år, så nu ville vi bare væk. Jeg har ingen plan for, hvad der skal ske, men nu er vi i sikkerhed. Det er det vigtigste.«

	Den sidste sætning i Firas’ fortælling er gennemgående i syrernes historier. Det kan godt være, at de udleverede tæpper i Azraq-lejren er for tynde til ørkenens nattekulde, at der intet er at give sig til, og at det indtil videre ikke er tilladt at besøge slægtninge uden for lejren, men i lejren er der sikkerhed. Efter at have levet i årevis med bomber, gadekampe og forfølgelser vejer den personlige sikkerhed tungere end alt andet.

	Også for 28-årige Rania, som netop er ankommet med sine tre børn og venter på at få informationer om livet i lejren.

	»Min mand er stadig i Syrien. Han kæmpede mod regeringen og blev ramt af skud i benet. Han frygtede, at regeringen ville tage ham til fange, hvis han prøvede at krydse grænsen sammen med os, men jeg beder hver dag til, at han når over grænsen. Vi er nødt til at blive her, for Syrien er et forfærdeligt sted lige nu,« fortæller hun.

	Beredt lejr

	Ranias ord bakkes op af krigens tal, som gemmer på uendeligt mange menneskelige tragedier: Flere end 130.000 syrere har mistet livet, 6,5 millioner er internt fordrevne i Syrien, og 3 millioner er flygtet ud af landet.

	De syrere, som i øjeblikket flygter til Jordan, sendes alle sammen til Azraq-lejren. Lejren er bygget ud fra erkendelsen af, at Syrien-krigen fortsætter, at flygtningene bliver ved med at komme, og at hverken Za’atari-lejren eller det jordanske samfund kan rumme flere flygtninge.

	Derfor er Azraq-lejren forberedt på et stort antal flygtninge. Hvide metalskure, som bedre modstår kraftig sol og vind end telte, står i snorlige rækker i den flimrende ørkenvarme. Hver husrække har et toiletskur, og vandposter med rindende vand er placeret med nogle hundrede meters mellemrum. Lejren er opdelt i mindre landsbyer, som hver har en sundhedsklinik, mens to større skoler er gjort parate til 10.000 elever.

	Der har ganske enkelt været tid til at etablere lejren. Ved åbningen sidste onsdag sammenfattede Andrew Harper, UNHCR’s Jordan-udsending, det således:

	»Hvad I ser, er sandsynligvis en af verdens bedst forberedte flygtningelejre, og det vil sandsynligvis også blive en af verdens største flygtningelejre.«

	Lejrens størrelse er overvældende. På 15 kvadratkilometer fordeler landsbyernes lyse bygninger sig over et bakket landskab af sand, grus og sten. Alt er forbundet af et nyanlagt vejnet. Både landsbyerne og lejren som helhed er underligt stille og virker næsten forladte. Men som klicheen lyder, er det stilhed før storm. Lejren er endnu så ny, at de fortsatte flygtningestrømme ikke har nået at fylde lejren ud. Det kommer.

	FN ønsker hjælp

	Imens appellerer FN til verdenssamfundet om hjælp. Efter et møde i Za’atari-lejren i søndags sagde António Guterres, højkommissær for UNHCR, at FN’s 2014-appel om hjælp til ofrene for Syrien-krigen indtil videre kun er 25 procent finansieret. Den ene milliard US dollars, som er modtaget, har reddet millioner af syrere, pointerede han.

	I Azraq-lejren parkerer endnu en ladvogn, og chaufføren begynder at læsse ejendele af. En mand og tre tildækkede kvinder trykker sig i vognens sæder og vurderer det nye hjem. For hver lejrvej, man passerer, holder endnu en ladvogn og læsser madrasser, personlige ejendele og madrationer af. 40-årige Mohammad er allerede installeret i et metalskur med sin familie. Han er kortfattet i sine svar, men hans budskab er ikke til at tage fejl af:

	»Min drøm er at komme tilbage til et frit Syrien. Men det kommer nok aldrig til at ske.«

Syrerne i artiklen optræder kun med fornavn, da de frygter repressalier ved at stå frem med efternavn. Redaktionen kender deres fulde identitet.

