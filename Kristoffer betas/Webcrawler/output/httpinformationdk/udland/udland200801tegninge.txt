Tegninger gav frihedsstraf



 Redaktøren af det hviderussiske dagblad Sgoda (Enighed) blev i går idømt tre års ophold i en arbejdslejr, fordi han i 2005 gengav Jyllands-Postens Muhammed-tegninger. Aleksander Sdvitjkov blev kendt skyldig i at latterliggøre muslimernes profet Muhammed ved at gengive de danske Muhammedtegninger i sin avis. Sgoda, der også var kendt for en kritisk holdning til den hviderussiske præsident Lukasjenko, blev kort efter offentliggørelsen lukket af myndighederne. Begrundelsen var, at avisen ansporede til had mod religion og tro. Den formelle anklage mod Sdvitjkov kom fra gruppen Unionen af Muslimer i Hviderusland. 
ritzau/dpa

