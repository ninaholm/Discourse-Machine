Mugabe har brug for et skin af legitimitet
Zimbabwes præsident, Robert Mugabe, udskriver nyvalg, mens drab på oppositionstilhængere tager til. Oppositionen frygter at miste fodfæstet under Mugabes terror, men Mugabe kan ikke knuse oppositionen helt, da han må bevare et skin af legitimitet, vurderer eksperter
Op til 2. runde af præsidentvalget i Zimbabwe har præsident Robert Mugabe sendt sine -veteraner- på gaden. Hensigten er tydeligt at skræmme tilhængere af Mugabes modstander, oppositionslederen Morgan Tsvangirai, til at skifte side eller blive væk ved valget.


 I fredags tog Mugabe det næste skridt i spillet om magten i Zimbabwe, da hans regering varslede nyvalg den 27. juni. Oppositionsleder Morgan Tsvangirai vandt parlamentsvalget den 29. marts, men en 2. valgrunde er nødvendig, da han ikke fik over 50 procent af stemmerne. 
Mugabe og hans tilhængere i regeringen er ifølge reglerne forpligtet til at afholde nyvalg den 23. maj, men ved at udskyde valget til den 27. juni har Mugabe og hans parti ZANU-PF købt sig tid til at terrorisere oppositionstilhængere til at skifte side. Og terroren har aldrig været mere intens ifølge Greg Powell, børnelæge og talsmand for Zimbabwe Association of Doctors for Human Rights. 
"Der er altid vold før et valg, men intet står mål med dette," siger Greg Powell til Washinton Post.
Ifølge Washington Post vurderer menneskerettighedsgrupper, at mindst 25 mennesker er blevet slået ihjel. Mere end 1.000 er blevet såret og titusindvis er flygtet fra deres hjem. Et øjenvidne, Melody Meda fra Chaona, beretter hvordan hendes bror, der er tilhænger af Tsvangirais parti MDC (Movement for Democratic Change), blev tæsket til døde den 5. maj. Efter at landsbyboerne havde sagt nej til at deltage i et politisk møde med ZANU-PF, ankom cirka 50 ZANU-PF-støtter til Melody Medas landsby, hvor de trak hendes bror ud af hytten.
"De anklagede han for at sprede MDC propaganda, og for at have talt landsbyboerne fra at komme til ZANU-PF's møde." 
Hun så på, mens de trak tøjet af hendes bror, Tapiwa Meda, og slog ham til han ikke længere skreg for til sidst at smide hans lig til side. 
Oppositionsleder Tsvangirai, der af sikkerhedsmæssige grunde har befundet sig i udlandet siden valgsejren i marts, har netop aflyst en planlagt hjemrejse i weekenden på grund af forlydender om et attentat. Tsvangirai bliver boende i Sydafrikas hovedstad Johannesburg, hvor han ifølge en talsmand, er gået i gang med at organisere bodyguards og skudsikre biler i samarbejde med regionale ledere. 
Journalist og Afrikakender Peter Tygesen mener dog ikke, at Mugabe vil drive det så vidt som at slå sin rival ihjel. 
"Mugabe kunne løse sine problemer ved at slå Tsvangirai ihjel, men det har han endnu ikke gjort. Han har brug for noget, der ligner en demokratisk proces for at bevare et slør af legitimitet, der også sikrer ham støtte i nabolandene, især fra Sydafrikas præsident Mbeki," siger Peter Tygesen.
Skin af legitimitet 
Det er det skin af legitimitet, som oppositionen kan udnytte, ved at lægge pres på Mugabe og få uafhængige valgobservatører ind i landet. Spørgsmålet er, om de kommer i tide. 
"Hvis de kommer sent i forhold til valgdagen, tror jeg ikke, de kan nå at etablere forudsætningerne for et sikkert valg," siger Zimbabwer Philemon Jazi, der er Mellemfolkeligt Samvirkes landechef og på visit i København. Han vurderer, at Zimbabwes nabolande samt Southern African Development Community (SADEC) vil lægge pres på Mugabe for at få observatører ind i landet. 
Selvom Mugabe vælger at udskyde valget yderligere eller gør andre krumspring, er der ingen vej udenom et nyvalg. 
"Hvis krisen i Zimbabwe fortsætter, vil det påvirke hele regionen og tillige Sydafrika. Derudover er SADEC's troværdighed i det internationale samfund på spil, fordi de igennem de sidste 12 måneder har overbevist det internationale samfund om, at de vil gøre alt i deres magt for at mægle," siger Philemon Jazi. 
Zimbabwes nabolande har allerede mærket krisen i Zimbabwe, idet folk er begyndt at flygte fra landet. Der er alvorlig mad- og brændstofmangel, samt en arbejdsløshed på 80 procent. Det officielle inflationstal fra februar var på 165.000 procent - det højeste i verden. 
"Det er mit gæt, at SADEC oprigtigt lægger pres på Mugabe, der også som et absolut minimum har brug for SADEC til at erklære valget for frit og fair, men han vil ikke tillade internationale observatører fra FN," siger Philemon Jazi. 
Vold og valgsnyd
"Mugabe blev taget på sengen ved sidste valg, men spørgsmålet er, om han har kræfterne til at ændre på udfaldet til juni," siger Preben Kaarsholm, der er lektor ved Institut for Samfund og Globalisering, det tidligere udviklingsstudier ved Roskilde Universitetscenter. 
En af forudsætningerne for oppositionens sejr i marts, var den nye valglov, der dikterede lokal stemmeoptælling, hvor resultatet blev offentliggjort med det samme direkte på valgstedet. Den gamle metode med central optælling i hovedstaden, gør det muligt at fylde op med falske stemmesedler. 
"Mugabe snød i marts, men ikke nok til at vinde valget, og det var overraskende, men måske kunne han ikke. Det kræver logistiske og økonomiske ressourcer at lave valgsvindel i stor målestok, og regeringen er svag både politisk og økonomisk set," siger Preben Kaarsholm, der også stiller spørgsmål ved, om regeringen kan udøve terror mod oppositionstilhængerne i det omfang, det kræves for at ændre deres stemme. 
"Mugabe mister opbakning i militæret og blandt politiet, hvor der er mange, der mener, at der ikke længere er nogen fremtid i Mugabe," siger Preben Kaarsholm. 


