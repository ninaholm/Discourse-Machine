Handlen med bloddiamanter florerer på ny
Det system, som skulle forhindre, at handel med diamanter finansierer krige og konflikter, er ved at bryde sammen. Lande som Zimbabwe, Venezuela og Libanon omgår reglerne, uden at nogen for alvor griber ind
Den brutale borgerkrig i Sierra Leone op gennem 90 erne var i høj grad næret af handlen med diamanter.


 Arkitekten bag det internationale samarbejde, som skal forhindre handel med bloddiamanter, advarer nu om, at sikkerhedsnettet er ved at bryde sammen. Det sker, fordi regeringer og diamant industrien ikke skrider ind over for overtrædelser.
Ian Smillie var ophavsmand til den banebrydende Kimberley-proces. Den blev indledt som reaktion på en række grusomme borgerkrige i Afrika, der blev næret af handlen med ulovlige ædelsten. Smillie siger nu, at han har mistet tilliden til ordningen, fordi den ikke længere fungerer.
»Den regulerer ikke handlen med uslebne diamanter,« siger den canadiske ekspert. »Den er i fare for at blive irrelevant og lader alle mulige slyngler gå fri.«
Kimberley-processens sikkerhedsforanstaltninger trådte i kraft i 2003 og var med til at genoprette forbrugernes tillid til de kostbare sten. I dag reguleres 99,98 pct. af handlen med uslebne diamanter af ordningen, men hvis den mister troværdighed, vil forbrydere igen få adgang til markedet, og diamanter fra borgerkrigsramte områder vil igen dukke op i butikker i London, New York og Paris, påpeger eksperter.
Ian Smillie var med til at udforme the Kimberley Process Certification Scheme (KPCS), den FN-støttede aftale, som får æren for at have brudt forbindelsen mellem diamanthandel og en række voldsomme konflikter i navnlig det sydlige og vestlige Afrika. Smillies udtalelser kom, samtidig med at 49 medlemmer af Kimberley-processen, som består af repræsentanter for regeringer, diamantindustrien og civilsamfundet, mødtes i Namibia for at diskutere en lang række problemer.
Det største problem lige nu er Zimbabwe, hvor hundredvis af diamantminearbejdere blev massakreret af hæren, da regeringen i slutningen af 2008 effektivt militariserede et vigtigt mineområde. Dele af diamantindustrien mener ikke, diamanterne fra Zimbabwe kan defineres som konfliktdiamanter, eftersom de finansierer regeringen og ikke en oprørshær, men det afviser Ian Smillie.
»Det er bloddiamanter; de er indsmurt i blod,« siger han.
Som om intet var hændt
Men Zimbabwe er langtfra det eneste problem. Der er opstået en række andre sprækker i det system, som skulle sikre, at »handlen med diamanter ikke finansierer vold«, som det hedder i aftalen. Iagttagere har påpeget, at den ulovlige handel med diamanter florerer i Elfenbens kysten, Venezuela og Libanon.
Ifølge den britiske organisation Global Witness bliver 100 pct. af Venezuelas diamanter således smuglet ud af landet, Guinea rapporterer hvert år om en fuldstændig  urealistisk stigning i landets diamantproduktion på 500 pct, og Libanon eksporterer flere uslebne diamanter, end landet importerer, selv om der ikke findes nogen diamantreserver i landet.
Ingen af disse lande er blevet ekskluderet fra Kimberley-processen, og selv om der er blevet udsendt inspektører og udarbejdet rapporter, er der ikke sket noget.
»Kimberley-processen er altid den sidste til at opdage, hvad der foregår,« siger Ian Smillie.
Smillie afviser, at han har ladet sig pensionere fra sin tidligere rolle som en af Kimberley-processens chefinspektører. Han har forladt den, fordi han har mistet tilliden til processen.
»Hvis ordningen forsat fungerede, ville jeg have været tilstede i Windhoek (hovedstaden i Namibia, red.) for at diskutere med de andre. Men regeringerne vil helst lade, som om det hele fungerer.«
Smillie mener, at KPCS agerer efter devisen 'lad os vente og se', og han beskylder dem for »at spille violin, mens Rom brænder«.
Risiko for tilbagefald
KPCS er under hårdt pres for at skride ind over for Zimbabwe.
»Hundredvis af minearbejdere er blevet dræbt af deres egen regering,« sagde Annie Dunnebacke, kampagneleder for Global Witness.
»Hvordan kan det land stadig være en del af Kimberley-processen? Hvad er meningen med at have en stok, hvis stokken aldrig bliver brugt? Zimbabwe burde smides ud.«
På mødet i Namibia, som sluttede i går, blev det besluttet at sende et hold inspektører til det Zimbabwe i næste uge, men det er næppe sandsynligt, at holdet vil få adgang til Marange-området, hvor drabene fandt sted.
Inspektørerne har i private sammenhænge indrømmet, at de folk, som de ville interviewe, allerede er blevet arresteret eller intimideret. Global Witness og den ngo,  Ian Smillie er tilknyttet, var blandt de pressionsgrupper, der satte bloddiamanterne på dagsordenen i FN's sikkerhedsråd i 2000. På det tidspunkt var ædelstenene med til at finansiere voldsomme borgerkrige i Sierra Leone, Liberia og Angola.
Det var således en FN-resolution fra 2000, som satte gang i Kimberley-processen, der blev underskrevet tre år senere. På sin hjemmeside forkynder organisationen sin store succes:
»Diamanteksperter anslår, at konfliktdiamanter nu udgør langt mindre end én procent af den internationale handel med diamanter, sammenlignet med op til 15 pct. i 90 erne. Det har været Kimberley-processens mest bemærkelsesværdige bidrag til en fredelig verden.«
Nøglen til succes har været at sikre, at ordningen omfattede alle lande, som er involveret i handlen med diamanter. Men skal ordningens fortsatte succes afhænger af, om man kan sikre, at der ikke opstår gråzoner, hvor handlen med bloddiamanter kan genopstå.
»Diamanter rejser hurtigt,« forklarer Ian Smillie.
Han advarer om, at et sammenbrud i Kimberley-processen, vil få store konsekvenser.
»Diamanthandlen vil opleve et tilbagefald til sin kriminelle fortid, og oprørshære vil ikke få svært ved at finde købere til deres bloddiamanter. Der vil igen være risiko for, at handlen med diamanter vil nære konflikter.«
© The Independent  og Information Oversat af Mads Frese

