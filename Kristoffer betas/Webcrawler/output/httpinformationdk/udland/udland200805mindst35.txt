Mindst 351 dræbt af cyklon



 Mindst 351 mennesker er omkommet i Myanmar, efter at cyklonen Nargis hærgede en del af landet i weekenden, oplyser statslige medier i landet. Cyklonen kom ind over Myanmar (det tidligere Burma) sent fredag ved udmundingen af floden Ayeyawaddy (Irrawaddy). Den fortsatte derefter mod det økonomiske centrum i hovedstaden Yangon. Ifølge Myanmars statslige medier er 70 procent af husene i to byer i Irrawaddy-deltaet ødelagt. I alt fem regioner i den sydlige del af Myanmar er blevet erklæret for katastrofeområder. I Yangon er op imod 80 procent af husene i byens slumområder jævnet med jorden.
ritzau

