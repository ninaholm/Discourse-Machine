Minister: Forsvaret skal oplyse om civile drab i krigen mod IS
Den danske befolkning skal vide det, hvis danske styrker kommer til at slå civile irakere ihjel, lover forsvarsminister Nicolai Wammen. Forsker advarer om tomme løfter


 Hvis danske flybomber koster civile irakere livet i kampen mod Islamisk Stat (IS), skal Forsvaret fortælle det til befolkningen. Det siger forsvarsminister Nicolai Wammen (S) i et interview med Information: »Hvis vi står i en situation, hvor vi finder ud af, at der har været civile tab – i forbindelse med de danske styrkers indsættelse – ja, så mener jeg, at det er naturligt, at vi oplyser om det,« siger ministeren. Dermed erklærer han sig enig med bl.a. partifællen Annette Lind, der har sagt, at Forsvaret bør være åbne om civile drab i Irak. Det er første gang, en dansk minister støtter opfordringen til større åbenhed om krigen mod IS. Ifølge lektor Peter Viggo Jakobsen fra Forsvarsakademiet vil det være helt uden fortilfælde, hvis det danske forsvar begynder at oplyse om civile tab i sine mission updates. Udmeldingen vækker behersket glæde hos regeringens hårdeste kritiker, Enhedslistens forsvarsordfører Nikolaj Villumsen: »Det er positivt, hvis man vil begynde at informere om civile tab, men samtidig er det meget bekymrende, at jeg som folketingsmedlem ikke kan få svar på, om Danmark har været skyld i civile tab.«
Før jul stillede Villumsen på baggrund af artikler i Information en lang række spørgsmål til forsvarsministeren om håndteringen af eventuelle civile tab. Men det trækker ud med at få svar. Ifølge bl.a. Iraq Body Count har koalitionens bomber dræbt mellem 60 og 110 civile. Det danske forsvar har over for bl.a. Information afvist at oplyse, om danske kampfly deltog i enkelte angreb. Wammen understreger, at han ikke »har nogen oplysninger om, at der skulle have været civile tab i forbindelse med, at de danske fly har angrebet ISIL-mål«. Ej heller Forsvaret kender til tilfælde: »Vi har ikke nogen indikationer på, at der skulle have været civile tab i forbindelse med de bombardementer, danske fly har gennemført i Irak,« siger presseofficer Henrik Mortensen. Det er dog uklart, hvad Danmark, der bl.a. har et overvågningshold i Qatar, præcist gør for at undersøge, om danske flybomber har kostet civile liv.
Foruden politikere har flere forskere kritiseret lukketheden. Peter Viggo Jakobsen opfordrer Wammen til at sætte handling bag sine ord: »Den udmelding er intet værd, medmindre han stiller krav om, at Forsvaret proaktivt melder ud, at man kom til at skyde ved siden af, da man smed så og så mange bomber,« siger han. Jakobsen minder om, at Wammens forgænger Nick Hækkerups løfte om øget åbenhed om Danmarks krige kun førte til »kosmetiske ændringer«.
»Til trods for, at den her regering har lovet større åbenhed, siden den tiltrådte, så er det endnu ikke sket,« siger han.

