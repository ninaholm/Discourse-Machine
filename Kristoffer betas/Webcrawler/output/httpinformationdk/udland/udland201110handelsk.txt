Handelskrig om solen truer mellem Kina og USA
Den ny verdensorden banker på: Kinesiske producenter af solenergi invaderer USA og udkonkurrerer amerikanske virksomheder. Kongresmedlemmer søger beskyttelse via handelsbarrierer
Solenergien vinder frem, ikke mindst i USA, hvor teknologien blev skabt. Men her er det en blandet velsignelse: Efter at have domineret industrien, er amerikanerne faldet bagud, og i dag er seks af de ti største solcelle-producenter kinesiske bl.a. den største: Suntech (billede).


 Det går rigtig godt med solenergien. Prisen på solceller til elproduktion falder markant på verdensmarkedet, og udbredelsen accelererer — til glæde for producenter, forbrugere og klima. Ved udgangen af 2010 var der globalt installeret 40.000 megawatt solceller, næsten en ottedobling på fem år og nok til at elforsyne, hvad der svarer til 10 mio. vestlige husstande. Årets vækstrate var 73 pct. — langt den højeste siden udviklingen begyndte at tage fart.
Eventyret startede i USA for 15 år siden, og her ekspanderer brugen af solpanelerne stadig stærkt. I første halvdel af i år blev der således installeret mere ny kapacitet end i hele 2009.
Der er kun ét problem: Kineserne er ved at løbe med forretningen. Det opleves faktisk som så stor en trussel, at det demokratiske medlem af Repræsentanternes Hus Sander Levin forleden appellerede til Det Hvide Hus om at gribe ind og indføre handelssanktioner i form af 'beskyttelsestariffer' mod de kinesiske producenters solpaneler. Griber regeringen ikke ind, er der ingen amerikansk producerede solcelleanlæg om fem år, sagde Levin, hvis udspil kom i kølvandet på en tilsvarende melding fra partifællen Ron Wyden, formand for Senatets underkomité for handel.
»Den amerikanske sol- energi-industri står over for udfordringer uden sidestykke, og uden Deres regerings lederskab risikerer denne industri at forsvinde og efterlade endnu flere arbejdere uden job,« skrev senator Wyden i et brev til Barack Obama.
Senatoren anførte, at »det globale marked for vedvarende energiteknologier i stigende grad domineres af kinesiske producenter, som høster fordelene af skruppelløse handelsmetoder, der giver dem uretfærdige konkurrencefordele i forhold til amerikanske virksomheder.« Hvis ikke præsidenten skrider til snarlig handling, vil Ron Wyden selv fremlægge lovforslag i Senatet »for at stoppe floden af subsidierede kinesiske solenergi-produkter.«
Størst i verden
Iagttagere advarer om, at dette kan være starten på en amerikansk-kinesisk handelskrig, der rækker ud over solenergien og grundlæggende afspejler den fremspirende ny verdensorden, hvor Kina vinder global økonomisk dominans over USA og Vesten.
Udviklingen er ikke til at tage fejl af. I 2006 var der ifølge Bloomberg New Energy Finance to kinesiske firmaer på den globale topti over producenter af solpaneler — nu er der seks. De kinesiske producenter sidder i dag ifølge AFP på 70 pct. af det globale marked, og kun to af de 10 største firmaer er stadig vestlige — om end begge har flyttet en del af deres produktion til Asien.
Størst i verden er kinesiske Suntech, etableret for bare 10 år siden og i dag ansvarlig for en globalt installeret kapacitet på 5.000 megawatt, svarende til 12,5 pct. af den samlede kapacitet i verden.
Suntech åbnede sidste år sin første fabrik i Arizona, USA, i februar vandt man kontrakten på et stort solkraftværk på 150 megawatt i Arizona, og alene siden august har man i Californien leveret to større solcelle-anlæg og indgået kontrakt om et tredje.
»Hvis vore kunder ønsker vor hjælp, er vi klar til at yde hvad som helst,« sagde chefen for Suntechs amerikanske afdeling, Andrew Beebe, i går til Reuters.
Ifølge Bloomberg har Suntech og et par andre kinesiske solproducenter udvidet deres fælles markedsandel i Californien fra to pct. i 2007 over 21 pct. i 2009 til hele 46 pct. i 2010.
Forklaringen er prismæssig overlegenhed i forhold til amerikanske konkurrenter som følge af lave kinesiske produktionsomkostninger og massiv støtte fra den kinesiske regering til nationens solenergivirksomheder.
Out of business
»Den kinesiske strategi er meget klar. De er involveret i en røverisk finansieringspraksis i forsøget på at trænge alle andre ud af markedet. Når man har gratis penge, kan man prisdumpe hvem som helst,« siger Bryan Ashley, markedschef i det konkurrerende amerikanske firma Suniva, på blog-sitet Climate Progress.
Konkret ydede den statslige Chinese Development Bank (CDB) sidste år 30 mia. dollar i lavt forrentede lån til de fem store producenter af solcelleteknologi i Kina. I sommer supplerede CDB og China Merchants Bank med yderligere 10 mia. til et målrettet kinesisk solcelle-fremstød på det europæiske marked. Oven i det hele har de kinesiske myndigheder stillet jord billigt til rådighed for virksomhedernes ekspansion, givet skattelettelser m.m.
Dette har sat Suntech og de øvrige i stand til at vokse meget hurtigt og udbyde deres produkter til lave priser og i store mængder, hvilket har været med til at presse de globale priser på teknologien markant ned — til klar gavn for solenergiens udbredelse, men til skade for mere omkostningstunge konkurrenter i bl.a. USA.
»Nu har de startet dumpingen. Hvis ikke der gøres noget, vil der til sidst ikke være nogen amerikanske produkter tilbage på markedet,« mener Ashley.
»Der er ingen tvivl om, at vedvarende energi-virksomheder i USA oplever et pres fra Kina,« erkender David Sandalow, amerikansk vice-energiminister, i New York Times.
I marts lukkede BP Solar sin fabrik for solpaneler i Maryland, og alene i august gik tre amerikanske virksomheder i branchen — Solyndra, Evergreen Solar og SpectraWatt — fallit. Tilsammen stod de fire virksomheder for en fjerdedel af den amerikanske produktionskapacitet.
Faren for handelskrig
Det er denne udvikling, der nu får kongrespolitikere til at blæse til handelspolitisk kamp mod Kina. Samtidig forbereder amerikanske solproducenter ifølge Bloomberg en klagesag mod Kina ved Verdenshandelsorganisationen WTO.
Kravet om tarifmæssige handelsbarrierer for kinesisk solteknologi kædes sammen med det bredere krav om aktion mod Kina for angiveligt og bevidst at værdisætte sin valuta — renminbi, RMB — for lavt, hvilket gør det attraktivt for andre at købe kinesiske produkter. Kongresmedlem Levin siger, at denne påståede manøvre i sig selv koster USA én mio. arbejdspladser.
Senatet har allerede vedtaget et forslag om at lægge en straftold på kinesiske varer på grund af valutapolitikken, men både formanden for Repræsentanternes Hus, republikaneren John Boehnher, og præsident Obama viger tilbage, fordi et sådant skridt givetvis vil lede til regulær handelskrig og kinesiske gengældelsesaktioner, f.eks. i form af boykot af amerikanske industrielle leverandører.
Imens ophidselsen stiger blandt nogle politikere og i dele af det amerikanske samfund, påpeger andre, at den amerikanske regering selv har en lang tradition for at subsidiere sin energiindustri og senest har stillet store summer til rådighed i form af lånegarantier til den vedvarende energistrategi, herunder til de amerikanske solproducenter. Forskellen er, at den amerikanske regering ikke længere har så mange penge at gøre godt med som den kinesiske.

