George Bushs bedrag af verden
Som talsmand for den amerikanske præsident frem til 2006 var det Scott McClellans opgave at forsvare nogle af Bushs mest upopulære beslutninger – nu tager han bladet fra munden og fortæller, hvad han virkelig mener om sin daværende chef 


 WASHINGTON - Han var den mest afrettede, den mest robotagtige, og frem til denne uge lignede han også den nuværende amerikanske præsidents mest loyale talsmand. Men nu tager Scott McClellan, pressechef for Det Hvide Hus og George W. Bush i 2003 - 2006, bladet fra munden og leverer den mest svidende kritik, der til dato er set af den ilde farne amerikanske regering fra en af dens tidligere topembedsmænd.
'What Happened: Inside the Bush White House and Washington's Culture of Deception', er en 341 sider lang og nådesløs dissektion af præsident Bush, hans forfejlede krig i Irak og hans forvaltning af præsidentembedet, som ifølge McClellan hviler på ren propaganda og selvbedrag. 
"Historien ser ud til at bekræfte," skriver han i et af de mest sønderlemmende afsnit i en bog, der er fuld af dem, "at beslutningen om at invadere Irak var en fatal strategisk brøler. Ingen, heller ikke jeg, kan med med absolut sikkerhed vide, hvordan man om årtier vil se tilbage på denne krig. (...) Men en ting véd jeg: Krig bør man kun føres når den er nødvendig, og Irak-krigen var ikke nødvendig."
Texas-mafia
Og her er der ikke tale om bitre ord fra en outsider, der blev forsmået efter kortvarigt at have brilleret på en toppost - McClellan har i vidt omfang bygget sin karriere på mangeårige forbindelser til Bush og den såkaldte 'Texas-mafia', som han var del af tilsammen med bl.a. Bushs tidligere rådgiver Karl Rove.
Allerede da Bush var guvernør i Texas i 1999, tilhørte McClellan hans nære medarbejdere og inderkreds, og han var rejsende pressechef for Bush & Cheneys valgkamp i 2000, før han blev vicepressechef for Det Hvide Hus i Bushs første periode. I juli 2003 tog han over fra Ari Fleischer, hvorefter han i næsten tre år fungerede som pressechef.
Det blev en ganske grum periode. Ganske vist vandt hans chef et snævert genvalg i 2004, men derefter gik det stejlt ned ad bakke. Først kom Valerie Plame-affæren om lækkede CIA-oplysninger (om hvilken McClellan hævder, at han blev ført bag lyset af såvel Rove som af Lewis Libby, vicepræsident Dick Cheneys stabschef. Sagen endte med, at Libby blev dømt for mened og obstruktion af rettens gang.) Derpå fulgte orkankatastrofen Katrina og regeringens håbløst utilstrækkelige indsats imod følgerne af denne, og siden den stadig voksende folkelig modvilje mod krigen. Da McClellan i april 2006 blev lempet ud af Det Hvide Hus, var Bush blevet den mest upopulære amerikanske præsident i nyere tid - en position, han har fastholdt lige siden.
Med McClellans egne ord er hans bog beretningen om, "hvordan George W. Bushs præsidentskab kom på forfærdelige afveje". McClellans 'afsløringer' rummer måske ikke meget nyt, men de bekræfter til fulde, hvad alle, bortset fra mest forhærdede tilhængere af USA's 43. præsident, for længst har indset. Alligevel har reaktionen fra Bush-lejren været forudsigeligt forbitret. Officielt affejer Det Hvide Hus ganske vist bogens påstande, men uofficielt er præsidentens mænd optændt af harme. Scott McClellan anede intet om, hvad der foregik, hedder det, og han har alene vendt sig imod sin tidligere chef for at sælge en masse bøger.
"Han kører ud af en tangent," udtalte f. eks. Karl Rove, manden, der engang var kendt som 'Bushs hjerne', til Fox News, hvor han nu er kommentator. "Det lyder slet ikke som Scott, dette her - det lyder som en venstreorienteret blogger. Jeg kan desuden ikke mindes, at han på noget tidspunkt sagde fra i forhold til de ting, han kritiserer i bogen."
Respekt for Bush 
I realiteten er McClellans portræt af præsidenten - en mand, han hævder stadig at respektere og beundre - dog langt mere nuanceret. Hvilket selvfølgelig kun gør den desto mere troværdig. Bush fremtræder i sin velkendte skikkelse som en dreven politiker, der besidder charme og afvæbnende vid, og som "har rigeligt med kløgt til at være præsident". På den anden side er han totalt blottet for nysgerrighed og stiller nødig spørgsmål om politiske sager, men foretrækker at forlade sig på sine mavefornemmelser frem for nøje at afveje argumenter pro et contra. 
McClellan fortæller også om en situation fra valgkampen i 1999, da han overhørte en telefonsamtale mellem Bush og en ven om de rygter, der dengang verserede om, at Bush i sin ungdom havde taget kokain: "Medierne vil ikke slippe disse fjollede kokainrygter. Sandheden er, at jeg ærligt talt ikke husker det. Vi holdt nogle ret vilde fester dengang, så jeg kan faktisk ikke huske det."
I 2000 var de amerikanske vælgere hærdede efter at være blevet konfronteret med Bill Clintons marijuana-cigaretter ("Jeg inhalerede ikke") og Monica Lewinsky-affæren, og de gik ikke videre op i kokainsagen - mange antog, at Bush måske nok havde prøvet kokain, men lagt det bag sig med samme viljestyrke, som da han opgav sit tidligere umådeholdne alkoholforbrug. "Jeg husker, at jeg tænkte ved mig selv: Hvordan kan det gå til," skriver McClellan. "Hvordan er det muligt ikke at kunne huske, om man har taget et ulovligt stof som kokain? Det gav ingen mening."
Ej heller er Bush på den anden side den slags person, som stikker andre "en åbenlys løgn". McClellan konkluderer: "Jeg tror, han mente, hvad han sagde i den samtale om kokain (...) Jeg havde fornemmelsen af at overvære Bush forsøge at overbevise sig selv om at tro på noget, der ikke var sandt, og som han inderst inde vidste ikke var sandt. Og hans grund til at gøre dette var helt indlysende dikteret af, hvad der i situationen var politisk bekvemt." Implikationen er klart nok, at ganske på samme måde forholdt det sig med Irak og Saddam Husseins ikke-eksisterende masseødelæggelsesvåben.
'What Happened' kaster også lys over krigens vedvarende mysterium: Præcis hvorfor traf Bush beslutning om at invadere et land, som, selv han må have vidst, intet havde at gøre med 11. septemberangrebene og den 'krig mod terror', som blev udløst heraf?
Nødvendigt modtræk
I et interview med Vanity Fair i 2003 gav Paul Wolfowitz, der på det tidspunkt var viceforsvarsminister, et fingerpeg, da han antydede, at masseødelæggelsesvåbnene kun var én grund blandt flere til invasionen, men en grund, "som alle kunne blive enige om". McClellan går langt videre: Regeringens egentlige motiv til krigen, erklærer han, var den neokonservative drøm om at skabe et demokratisk Irak, der kunne bane vej for en varig fred i regionen.
Men Det Hvide Hus var nødt til at sælge krigen som det nødvendige modtræk imod den trussel, Saddam Hussein udgjorde. Følgelig anlagde man en anden kurs, ikke det "totale bedrageri", men hvad McClellan betegner som en "bøjning af sandheden". Denne blev opnået igennem "hentydninger og antydninger" og ved "bevidst at ignorere modstridende efterretninger".
Er der noget nyt i det, kan man spørge. En identisk konklusion blev draget så tidligt som i sommeren 2002 i et meget omtalt notat til Downing Street, hvor britiske embedsmænd på vej tilbage fra et besøg i Washington, nåede frem til, at amerikanske efterretningsdata var "tilskåret" for at kunne begrunde en beslutning om at gå i krig.
Forbløffende er det imidlertid at høre denne kritik fra en mand, som har brugt tre år af sit liv på at forsvare krigen og dens konsekvenser over for et pressekorps, der (som han skriver i bogen) gav Bush-regeringen alt for let spil i forløbet op til krigen og var opsat på at råde bod på dette, da McClellan afløste Ari Fleischer som pressechef i sommeren 2003, på et tidspunkt hvor ingen masseødelæggelsesvåben var fundet, og forventningerne om at finde nogen var små. 
Endnu mere forbløffende er hans påstand om, at præsidenten - i modsætning til alt, hvad Bush selv insisterer på. 
"Jeg kender præsidenten ganske vel," skriver McClellan, "og hvis han havde kunnet tage et kig i en krystalkugle og fået øje på 4.000 dræbte amerikanske soldater og 30.000 sårede foruden tusindvis af uskyldige irakiske dødsofre, ville han aldrig have besluttet sig for at invadere, uanset hvad han så siger og føler, at han må sige offentligt i dag."
Teflon-kvalitet
Ikke kun Bush står for skud. 'What Happened' retter også en skarp kritik imod Bushs engang så selvbevidste hold af nationale sikkerhedsrådgivere. Medlem af dette hold var selvfølgelig vicepræsident Dick Cheney, som McClellan omtaler som "troldmanden", som "på en eller anden måde altid præsterede at få sin vilje" i alle spørgsmål, der var væsentlige for ham, om det så var krigen, styrkelse af præsidentens udøvende magt eller hårdhændet behandling af fanger.
Endnu mere skånselsløs er hans dom over Condoleezza Rice, den nationale sikkerhedsrådgiver under forløbet op til invasionen. Hendes største talent, skriver McClellan, var hendes teflon-kvalitet: "Uanset hvad der gik galt, var hun på en eller anden måde altid i stand til at sidde tilbage med rene hænder", selv når problemerne vedrørte hendes ansvarsområder såsom masseødelæggelsesvåben-begrundelsen for krigen (herunder de famøse "16 ord" i præsidentens state of the union-tale i 2003 om Saddams planer om at skaffe sig uran i Afrika, som førte til Valerie Plame/CIA-affæren) og planerne for Iraks umiddelbare besættelse efter krigen. Historien vil ikke være Rice nådig, forudsiger han. 
"Men hun forstod alt for vel at indrette sig i forhold til potentielle problemer, afvise alle nagende bekymringer og altid redde sig ud af en knibe med sin stjerneudstråling i behold."
Det er mere, end man kan sige om McClellan, selv med hans vedvarende dystre ansigtsudtryk og den mangel på såvel veltalenhed og humor, som er påkrævet i Det Hvide Hus' presserum.
Sjældent lignede han ved disse lejligheder nogen stjerne, men lige så sjældent lignede han en hævntørstig mand, selv da han i 2006 blev udskiftet med den konservative tv-vært, Tony Snow, som, uanset hvad man måtte mene om ham, aldrig bliver mundlam.
I dag har McClellan så fundet de rette ord og sat dem på tryk. Han hævder stadig at beundre sin gamle chef, hvortil konklusionen for Bush nødvendigvis må være: Med venner som disse, hvem behøver da fjender?

© The Independent og Information Oversat af Niels Ivar Larsen 

