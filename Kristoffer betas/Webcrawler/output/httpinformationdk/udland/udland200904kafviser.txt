K afviser kendskab til regnskabsrod
Både Brian Mikkelsen og Lene Espersen (K) afviser S og SF's beskyldninger om, at justitsministrene har tilbageholdt oplysninger om millionkaos i Rigspolitiet
Justitsminister Brian Mikkelsen (K) understreger, at ansvaret for budgetoverskridelserne ligger hos Rigspolitiet.


 Justitsminister Brian Mikkelsen (K) og De Konservatives formand, Lene Espersen, afviser ethvert kendskab til det økonomiske kaos i Rigspolitiet.
Berlingske Tidende skrev ellers i går, at Lene Espersen og Brian Mikkelsen i flere måneder var tavse om rodet i Rigspolitiets økonomiske styring. Folketinget var derfor ikke klar over, at finanslovaftalen om ekstra 850 millioner kroner for at styrke politiindsatsen blev givet på baggrund af et gigantisk millionunderskud.
Efter et samråd i Folketingets Finansudvalg slog justitsminister Brian Mikkelsen i går fast, at der ikke var noget at komme efter, og at alle parter i sagen har "fået alt at vide", når der var noget at berette om.
"Der er nogen, der har misforstået noget i denne sag. Specielt S og SF skal til at læse op på de dokumenter, der har været. Der er ingen i Justitsministeriet, som har haft nogen som helst idé eller fået nogen orientering om, at der var overskridelser af økonomien i Rigspolitiet," siger Brian Mikkelsen.
Lene Espersen, der var justitsminister fra 2001 til september 2008, afviste ligeledes, at hun er blevet informeret om sagen andre steder end i pressen.
'Politisk hetz'
Ifølge Berlingske Tidende er redegørelsen fra Rigspolitiet om den manglende finansstyring både blevet sendt til finansudvalget og til Rigsrevisionen. Heraf fremgår det direkte, at det allerede i sommeren 2008 stod klart, at det "ikke var muligt at tilvejebringe et overblik", så de økonomiske konsekvenser kunne "fastlægges med blot nogen grad af sikkerhed".
Brian Mikkelsen understreger dog, at fejlen ligger hos Rigspolitiet, og nuværende rigspolitichef, Jens Henrik Højbjerg, har taget ansvaret for den manglende orientering på sine skuldre, som justitsministeren påpeger.
Både Socialdemokratiets finansordfører, Morten Bødskov, og SF's finansordfører, Ole Sohn, fremhævede før samrådet, at det er justitsministerens ansvar, at den mange måneder gamle viden om det økonomiske kaos bliver givet videre til forligspartierne. 
"Det er helt absurd, at sådan noget kan forekomme, uden at vi får det at vide," siger Morten Bødskov.
Lene Espersen er forundret over oppositionens udtalelser og kalder kritikken for "politisk hetz". ritzau

