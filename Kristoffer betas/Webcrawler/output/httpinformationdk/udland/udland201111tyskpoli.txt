Tysk politi presset efter afsløring af nazi-terrorcelle
En hemmelighedsfuld nazi-terrorcelle med 10 mord og adskillige røverier på samvittigheden har sat de tyske myndigheder under voldsomt pres. En politisk skandale i svøb, vurderer ekspert
Tysk politi bringer en af de anklagede fra nazi-terrorcellen til retten i Karlsruhe.


 BERLIN — Tysk politi burde for længst have pågrebet en nynazistisk terrorcelle, der i sidste uge blev afsløret som bagmændene bag ikke færre end ni mord på indvandrere i perioden 2000-2006, såvel som mordet på en kvindelig 22-årig politibetjent i 2007.
De tyske medier, der har døbt gruppen 'Braune Armee Fraktion', sætter kraftige spørgsmålstegn ved politiets rolle i opklaringsarbejdet. Både medier og politikere kræver svar på, hvordan gruppen igennem mere end ti år har kunnet undgå anholdelse.
»Mange stiller sig netop dette spørgsmål nu, fordi det er blevet klart, at Verfassungschutz (tysk efterretningstjeneste) i delstaten Thüringen via en mellemmand havde kontakt til gruppen og således kendte til eksistensen af disse tre personer. Hvis det viser sig, at den tyske efterretningstjeneste uden at skride ind kendte til eksistensen af en undergrunds-terrorcelle, bliver det en politisk skandale,« vurderer ekstremisme-forskeren Christoph Weckenbrock fra universitetet i Bonn.
'En kæmpeskandale'
Selv afviser den tyske efterretningstjeneste i Thüringen, at man har kendt til gruppen. Teorien om en forbindelse mellem terrorcellen og tyske sikkerhedsmyndigheder har imidlertid fået næring efter, at det er kommet frem, at gruppens medlemmer var i besiddelse af falske papirer, hvilket ifølge kilder med indblik i den nynazistiske scene er højst usædvanligt.
Til avisen Frankfurter Rundschau betegner nynazisme-eksperten Hajo Funke myndighedernes mangelfulde opklaringsarbejde som et »Watergate for tysk sikkerhedspolitik«. »En kæmpeskandale,« siger den berlinske anti-nazistiske aktivist Bianca Klose til magasinet Cicero.
Sagen har også sendt bølger af chok gennem det officielle Tyskland. Forbundskansler Merkel betegner hændelsen som en »skændsel for Tyskland«, mens justitsminister Sabine Leutheusser-Schnarrenberger foreslår en gennemgribende omstrukturering af den tyske efterretningstjeneste.
En usædvanlig gruppe
Ifølge Christoph Weckenbrock har gruppens beslutning om at afstå fra enhver kommunikation med offentligheden medvirket til at vanskeliggøre opklaringsarbejdet.
»Det, der adskiller gruppen fra øvrige terrorgrupper er, at deres gerninger ikke er udført for offentlighedens skyld. Der har ikke været nogen bekendelsesskrifter, mens handlingerne fandt sted,« siger Christoph Weckenbrock: »Terrorisme er også en kommunikationssstrategi. Terrorister forsøger som regel at formidle et budskab for at destabilisere retsstaten og sprede skræk blandt visse befolkningsgrupper«.
Sagen, der rører ved dybe traumer i den tyske nationalpsykologi, er gradvist blevet oprullet siden gruppens to mandlige medlemmer, Uwe Mundlos og Uwe Böhnhardt, for elleve dage siden begik selvmord i nærheden af den tyske by Eisenach. Kort forinden havde de to nazister begået et bankrøveri i Eisenach, men efter at være blevet omringet af politiet valgte de at skyde hinanden. I deres autocamper fandt politiet den pistol, der i 2007 blev brugt til at myrde en 22-årig politibetjent i byen Heilbronnen. Indtil nu har politiet været uden spor i sagen.
Umiddelbart efter fandt tysk politi frem til gruppens tredje medlem, Beate Zschäpe, der kort forinden havde søgt at sætte ild til sin bopæl i byen Zwickau. I hendes udbrændte hus har politiet foruden fundet en pistol af det tjekkiske mærke Ceska. Netop denne pistol er blevet identificeret som mordvåbnet i de såkaldte döner-mord.
Zschäpes hus fandt tysk politi en række dvd'erne, der præsenterer terrorcellen som en gruppering med navnet NSU (Nationalsocialistisk undergrund). I en hjemmeproduceret film tager gruppen samtidig ansvar for de såkaldte 'Döner-mord' og viser fotografier fra flere af deres gerningssteder. Derudover kræver foreningen politiske forandringer. Blandt andet hedder det: »NSU er et netværk af kammerater med motto'et: 'handlinger i stedet for ord'«.
Zschäpe befinder sig nu i politiets varetægt, men har indtil videre nægtet at udtale sig. Indtil videre insisterer hendes advokat på strafnedsættelse i bytte for vidneudsagn, der kan kaste lys over sagen.

