’Islamisk Stats netværk i Europa vil slå til igen’
Libanesisk terrorforsker påpeger, at IS ’ikke kun er i Frankrig og Belgien, men i Europa’


 Da den franske præsident dagen efter de koordinerede terrorangreb i Paris fredag aften erklærede, at de var »besluttet og planlagt af Daesh (det arabiske akronym for Islamisk Stat, red.) i Syrien, hvilket den efterfølgende efterforskning vil afdække«, vidste han formentlig mere, end offentligheden havde kendskab til. Nemlig eksistensen af et europæisk terrornetværk styret af Islamisk Stat (IS) i Syrien, som ifølge den libanesiske professor Ahmad Moussali, der forsker i islamisk fundamentalisme, udgør en permanent trussel.
»Vi vil givetvis se flere aktioner som dem i Paris og Beirut,« sagde han i går til Information. »Fremgangsmåden er den samme overalt, hvor Islamisk Stat slår til – planlægningen foregår i Syrien eller Irak, udførelsen tager lokale jihadister sig af, suppleret med folk fra Syrien.«
Også gårsdagens syv og en halv time lange politiaktion mod to lejligheder i Paris-nabolaget St. Denis peger på, at François Hollande og det franske efterretningsvæsen havde en til vished grænsende formodning om, at hovedmanden bag angrebene, der kostede 129 dødsofre, sandsynligvis er den 27-årige belgiske statsborger af marokkansk oprindelse, Abdelhamid Abaaoud, der siden 2014 har figureret prominent i Islamisk Stats propaganda og står højt på listen over eftersøgte europæiske jihadister. Abaaoud siges at have ledet en træningslejr for terrorister i Syrien, har optrådt på videoer offentliggjort af Islamisk Stat og har øjensynlig været i stand til at rejse ind og ud af Europa uden at blive opdaget.
Er han »hjernen bag Paris-angrebet«, som de franske medier skriver, synes der at være tale om svigt i det franske, men især det belgiske terrorberedskab, der ifølge Abaaoud selv har ladet ham slippe gennem sikkerhedsnettet ved flere lejligheder, men også – og mere interessant – at Paris-angrebene var planlagt centralt i IS’ ledelse i Syrien.
Foreløbig vides det ikke med sikkerhed, om Abaaoud var direkte involveret i Paris-terroren, og det er i skrivende stund uvist, om han er identisk med en af de dræbte efter politiaktionen i St. Denis, hvor en kvinde blev dræbt ved at udløse sit sprængstofbælte. Det vides, at hverken Abaaoud eller den eftersøgte medgerningsmand til angrebet, den 26-årige Salah Abdelslam, er blandt de otte anholdte ved politiaktionen i går.
Politiet kom på sporet af de to lejligheder i en boligblok via fundet af en mobiltelefon ved en af de terrorister, der blev dræbt under fredagens angreb, og det franske politis aktion havde til formål at opspore og anholde Salah Abdelslam, den overlevende angriber, og hvis ene bror blev dræbt under terroraktionen, medens en anden bror er anholdt i Bruxelles-bydelen Molenbeek, da belgisk politi mandag skred til arrestationer af mistænkte jihadister. Hvilket ligeledes tyder på, at efterretninger om de mistænktes gøren og laden har været paratviden.
Slap gennem nettet
Det er også det belgiske spor, der har ført til begrundet mistanke mod Abdelhamid Abaaoud, kendt og muligvis ledende medlem af Islamisk Stat i Syrien. I IS’ internet-magasin Dabiq, der blev udsendt den 15. februar i år, beskrives Abaaoud som »en islamisk kriger (mujahid) eftersøgt af vestlige efterretningstjenester for jihad-aktioner i Belgien«.
I det følgende interview fortæller Abaaoud om, hvordan han med to andre jihadister uden problemer kunne indrejse i Belgien fra Syrien i 2014 med det formål »at terrorisere korsfarerne, der fører krig mod muslimerne«.
Trioen etablerede et ’sikkert hus’ i byen Verviers og skaffede våben til »operationer mod korsfarerne«. Huset i Verviers blev omringet af belgisk politi den 15. januar, en uge efter Charlie Hebdo-angrebet i Paris, hvor to jihadister fra Abaaouds celle blev dræbt, men hvor han selv undslap. »Og Allah blændede deres syn, så jeg var i stand til at forlade Belgien og rejse til Sham (Syrien, red.),« sagde han til jihad-magasinet, og tilføjede: »Hvilket beviser, at muslimer ikke behøver at frygte korsfarernes efterretningstjenesters oppustede ry. Mit navn og billede var overalt, og alligevel var jeg i stand til at opholde mig i deres land, planlægge operationer mod dem og rejse ud i sikkerhed, da det blev nødvendigt. Jeg blev ovenikøbet stoppet af en politibetjent, der havde et billede af mig, men ikke kunne se ligheden, så han lod mig gå.«
Central styring et princip
Abaaouds celle, der menes at stå bag flere terroraktioner, bl.a. mod det jødiske museum i Bruxelles i maj 2014, hvor fire personer blev dræbt af en tidligere fangevogter i et IS-fængsel i Syrien, og et forfejlet selvmordsbombeattentat mod et fransk TVG-højhastighedstog i august i år, som blev forhindret af tre passagerer, to af dem amerikanske marinesoldater, der afvæbnede attentatmanden.
Professor Ahmad Moussali, der er forsker ved American University Beirut, er bekymret:
»Det står efterhånden klart, at IS har etableret et terrornetværk, ikke kun i Belgien og Frankrig, men i Europa. Fremgangsmåden er i korthed, at centeret beslutter, og lokale udfører med ekspertassistance fra Syrien. De er velorganiserede og disciplinerede, og i Paris-tilfældet var der formentlig tale om medlemmer af en koordineret operationsgruppe fra Belgien og Frankrig. Som sagt: Daesh er ikke kun i Syrien og Irak, men i Europa, så jeg er ikke overrasket. Vi vil se flere af disse angreb i fremtiden. Det samme gjorde sig i øvrigt gældende ved angrebet i Beirut sidste torsdag – det blev også udført af lokale med assistance fra Syrien. Det er standardmetoden.«
Ernest Khoury, journalist i Beirut, der gennem år har dækket borgerkrigen Syrien, er enig:
»Det er klart, at angrebene planlægges i Raqqa og Mosul, og at ’sovende celler’ beordres til at udføre dem. IS har et langt mere centraliseret lederskab end f.eks. al-Qaeda, der overlod terroren til autonome terrorgrupper og mere fungerede som inspiration end centralt styrende. I IS bliver alt planlagt på forhånd – hvilket også fremgik af IS-ledelsens erklæringer om angrebene i Beirut og Paris.«
At også de danske efterretningsmyndigheder er opmærksomme på problemet fremgår af, at trusselsvurderingen i Danmark i går blev løftet en streg til ’markant’.

