Obama og Grundtvig gør sig godt i Iowa
Grand View College i Iowa i USA er grundlagt af danske grundtvigianere, og arven føres videre. Også præsidentkandidat Obama nyder godt af Grundtvig
Rektor Kent Henning bærer den danske tradition videre på Grand View College i Des Moines i staten Iowa, som blev grundlagt af danske udvandrere i 1896. De to landes flag hejses hver dag.


 Senator Barack Obama har fremgang i det amerikanske præsidentopgør, og blandt de mange, han kan takke, er Nikolaj Frederik Severin Grundtvig.
Demokraten Obama er drønet frem i staten Iowa, som i nat dansk tid dannede rammen for det første opgør mellem præsidentkandidaterne, og en af hans vellykkede optrædener var på Grand View College i statens hovedstad Des Moines. Et college, der er stiftet af danske grundtvigianere for mere end 110 år siden.
Kort før jul optrådte Obama på et tv-dækket forsamlingshus-møde i den oprindelige bygning, som de danske udvandrere - 'de glade kristne' - lod bygge i 1896. Her optrådte Obama for rullende kameraer under en glas-mosaik af en dansk landsbykirke i universitetets festsal.
I dag er Grand View College et stort uddannelsessted med knap 1.800 studerende, der blandt andet uddannes i sygepleje, virksomhedsøkonomi og journalistik.
Der er et nærmest et uvirkeligt dansk aftryk i den amerikanske stat i Midtvesten.
Foran hovedbygningen fra 1896 vajer det amerikanske flag side om side med det danske - hver dag. På den anden side af den snedækkede gade ligger en ældre bygning, hvor en frise over hoveddøren på dansk fortæller, at her lå engang "Den Danske Kirkes Alderdomshjem". I dag er det en del af Grand View College.
Universitetet spreder sig i dag over et større område i udkanten af det travle bycentrum i Des Moines, og den danske arv kan aflæses over de store bygninger, der er opkaldt efter de oprindelige grundlæggere - Knudsen Center, Nielsen Center osv.
Grundtvigs religiøse ideer og forestillinger om et verdsligt liv, når det gælder uddannelse, er fortsat den bærende idé for dette college.
"Vi fastholder ideen om livslang læring, om det hele menneske," siger rektor Kent Henning til Ritzau.
En del af uddannelsen
Han har ikke selv danske aner, men har besøgt Grundt-vig-centeret på Aarhus Universitet for at høre om teologen, der formede en stor del af den danske folkekirke. Dialog, debat og kritik er en del af uddannelsen, siger han.
"Det meste af lærerstaben kender til og forstår vores udgangspunkt som et grundtvigiansk college, men jeg må erkende, at det næppe er mange af de studerende i dag, som har den fjerneste anelse om det," siger han.
En af grundlæggerne af Grand View College var Frederik Lange Grundtvig, som var Nikolaj F.S. Grundtvigs yngste søn. Frederik Lange Grundtvig emigrerede i 1881 til USA, og han endte med at bosætte sig i byen Clinton i Iowa, hvor han var præst. Han var en af medstifterne og underviste en kort overgang på Grand View.
Grundtvigianerne blandt de danske udvandrere var en minoritet, og selvom Indre Mission var - og er - en del af den danske folkekirke, så opstod der i det nye land en splittelse blandt det flertal af danskere, som bosatte sig i Midtvesten.
De brød med Indre Mission, og i Iowa stiftede en kreds af grundtvigianere Grand View, der i første omgang var tænkt som et præsteseminar, men som snart udviklede sig til et uddannelsessted, et college efter amerikansk forbillede med Grundtvigs ideer som basis.
"Flere var stemt for at oprette en højskole efter dansk forbillede, men det var nok godt, at det ikke skete. Der opstod enkelte højskoler i USA, men de døde ud efter to eller tre generationer," siger Henning.
I stedet blev Grand View fra starten af 1920'erne omdannet til et college, der er en blanding af et dansk gymnasium og et universitet.
Indtil midten af sidste århundrede var gymnastik, folkedans og sang en del af Grand Views aktiviteter, men med Anden Verdenskrigs afslutning ekspanderede de amerikanske colleges, da mange unge soldater vendte hjem og søgte uddannelse. Det betød også for Grand View College en udviskning af den danske baggrund, og i stedet for et par hundrede studerende voksede antallet til i dag 1.750.
Grand View College er knyttet til Den Evangeliske Lutheranske Kirke i Amerika (ELCA), som tæller 28 colleges i USA. ELCA har opslugt de sidste rester af grundtvigianere i USA.


