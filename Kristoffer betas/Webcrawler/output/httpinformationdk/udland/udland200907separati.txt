Separatistbevægelsen ETA fylder 50 år og sårer 46 personer
Den baskiske separatistbevægelse ETA har op til sin 50-års-dag på fredag fremstået svækket. Men nyt bombeattentat viser, at den ikke helt er færdig
46 personer er lettere såret, da en bombe igår sprængte i Nordspanien. Separatistgruppen ETA står bag, formodes det.


 Den kraftige bombe, der eksploderede omkring klokken fire natten til igår i byen Burgos, ødelagde facaden på hovedbygningen i civilgardens stedlige kaserne og efterlod et stort krater. Ingen blev dræbt, men 46 personer, herunder kvinder og børn, blev lettere såret.
De spanske myndigheder var ikke i tvivl om, at attentatet skulle tilskrives den  baskiske separatistbevægelse Euskadi Ta Askatasuna, bedre kendt som bare ETA, hvis kamp for et selvstændigt baskerland gennem årene har kostet over 825 mennesker livet.
Sindssyge mordere
»De er morderiske, primitive og sindssyge, hvilket ikke gør dem stærkere, men uden tvivl mere farlige,« sagde den spanske indenrigsminister, Alfredo Perez Rubalcaba, på et pressemøde.
Det seneste angreb kom kun to dage inden 50-års-dagen for, at ETA blev grundlagt den 31. juli 1959 af nationalistiske studenter inspireret af den marxistisk-leninistiske lære. Oprindeligt en ikke-voldelig organisation, der ønskede at fremme den traditionelle baskiske kultur. Men så udviklede ETA sig efter få år til en paramilitær bevægelse.
ETA havde to hovedkrav. Det ene var, at der dannedes en uafhængig, socialistisk regering i de baskiske områder i Frankrig og Spanien. Det andet var, at ETA-medlemmer, der var blevet fængslet i kampen for et selvstændigt baskerland, blev løsladt.
Våbenhvile skrottet
Op gennem 1980'erne ændrede bevægelsens målsætninger sig. Kravet om en socialistisk regering forekom efterhånden ETA at være urealistisk og upraktisk, og bevægelsens målsætninger blev mere pragmatiske. 22. marts 2006 erklærede de våbenhvile, men den blev skrottet igen 15 måneder senere.
Siden har Spanien kørt en hård linje over for bevægelsen og har afvist nye forhandlinger.  Samtidig har politiaktioner i Spanien og Frankrig alvorligt svækket og tyndet ud i ETA's ledelse. Sidste år blev ledende ETA-medlem Francisco Javier Lopez Pena pågrebet i Bordeaux. Ikke længe efter blev den formodede militære leder af ETA, Garikoitz Aspiazu Rubina, anholdt i de franske pyrenæer, nær grænsen til Spanien. Bombeattentatet mod den spanske civilgardes kaserne i Burgos viser, at ETA ikke er så svækket, som de spanske myndigheder har troet op til bevægelsens 50-års-fødselsdag på fredag.

