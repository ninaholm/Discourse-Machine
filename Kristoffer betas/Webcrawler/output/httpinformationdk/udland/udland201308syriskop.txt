Syrisk opposition: Muligt indgreb fra vesten om få dage
Det er tænkeligt, at vestlige magter foretager indgreb i Syrien om få dage, lød besked til syrisk opposition


 
	Oppositionen i Syrien har fået melding fra flere vestlige magter om, at et indgreb i landet kan komme i løbet af få dage.

	Bemærkningen skulle være faldet under et møde i Istanbul mellem Syriens Nationale Koalition og diplomater fra vestlige lande.

	- Oppositionen blev fortalt i klare vendinger, at et indgreb med det formål at forhindre yderligere angreb med kemiske våben af Assad-styret kan ske så snart som i de kommende dage, og at de fortsat skal være klar til en fredskonference i Geneve, siger kilder til Reuters.

	Der er ikke umiddelbart nogen forlydender om, hvilken type af indgreb, der er tale om.

	USA går angiveligt med planer om en militær lynaktion i Syrien, og det amerikanske forsvarsministerium har tirsdag meddelt, at det kan intervenere straks på præsident Barack Obamas ordre.

	Den britiske premierminister, David Cameron, har indkaldt parlamentet for at diskutere et indgreb i Syrien.

	Parlamentet, som holder ferie, samles torsdag.

