G20’s fossile subsidier efter fem topmøder: 452 mia. dollar
Tilbage i 2009 lovede de store økonomiers ledere at afvikle støtten til kul, olie og gas. I morgen mødes de igen under en byge af kritik for at undergrave klimaet og omstillingen til vedvarende energi
 Det har ikke skortet på artikler i de seneste seks år om G20-landenes støtte til den fossile energi. 


 Der er som altid rigeligt med kriser og udfordringer at lade sig opsluge af, når G20-klubben samles til topmøde i den tyrkiske badeby Antalya søndag-mandag. En krig i nabolandet Syrien uden løsning i sigte og med USA og Rusland på hver sin side af konflikten.
En historisk flygtningekrise, som især volder Europa problemer og har bragt EU og værtslandet Tyrkiet på kant. En global økonomi i vedvarende vanskeligheder, med nyligt nedjusterede vækstprognoser fra både OECD og Den Internationale Valutafond og med ikke blot EU, men også Kina, Brasilien og Argentina, der ankommer med truende økonomiske trængsler i bagagen.
Ingen tvivl om at disse emner vil lægge beslag på det meste af tiden og opmærksomheden, når lederne af 19 store økonomiske nationer plus EU mødes i morgen.
Men rundt om topmødet, i sociale og andre medier, sættes der fokus på et fjerde emne. Klimakrisen, det forestående COP21-møde i Paris samt – især – de fortsatte massive subsidier til fossil energi.
Det var helt tilbage på deres topmøde i Pittsburg i 2009, at G20-lederne første gang vedtog at ændre på det forhold, at de klimabelastende fossile brændsler – kul, olie og gas – modtager massiv økonomisk støtte i mange lande og fra nogle af de internationale institutioner.
I Pittsburg-erklæringen lovede man at »på mellemlang sigt rationalisere og udfase ineffektive subsidier til fossile brændsler, der opmuntrer til ødselt forbrug«.
Dengang var det ikke mindst den nyvalgte amerikanske præsident Barack Obama, der pressede på for en afvikling af støtten, som for USA’s eget vedkommende androg et tocifret årligt milliardbeløb i dollar.
Siden har G20-lederne rituelt bekræftet ordlyden af deres løfte på de efterfølgende topmøder i Toronto (2010), Cannes (2011), Los Cabos (2012), Skt. Petersborg (2013) og Brisbane (2014).
En rapport, offentliggjort torsdag af den amerikanske tænketank Oil Change International (OCI) og den britiske Overseas Development Institute (ODI), afslører imidlertid, at meget lidt er sket.
Lose-lose
»G20-landene yder 452 milliarder dollar årligt i subsidier til produktion af fossile brændsler. Deres fortsatte støtte til fossil energi kombinerer dårlig økonomisk politik med potentielt katastrofale konsekvenser for klimaet,« hedder det i rapporten med titlen Empty promises.
De to organisationer mener, at G20-regeringerne med deres subsidier »understøtter den produktion af olie, gas og kul, som for størstedelen aldrig vil kunne bruges, hvis verden skal undgå farlige klimaændringer. Det er ensbetydende med, at G20-regeringerne tillader producenterne af fossile brændsler at undergrave de nationale klimaløfter og ovenikøbet betaler dem for dette privilegium.«
Rapporten refererer her til, at mindst to tredjedele af de kendte fossile reserver skal forblive urørt i undergrunden, hvis den globale opvarmning skal kunne bremses for den FN-vedtagne grænse på to grader.
De to tænketanke taler om et lose-lose-scenarie med henvisning til, at man hælder offentlige midler i en industri, der er uden langsigtet økonomisk perspektiv, hvis klimamålet respekteres, samtidig med at man afskærer de klimavenlige vedvarende energikilder, der skal tage over, fra tilsvarende investeringer.
Hvis subsidierne opretholdes, kan man derfor ifølge OCI og ODI ikke nære tillid til de nationale klimamål, som bl.a. G20-landene har meldt ind til FN’s klimasekretariat forud for COP21-klimamødet i Paris om to uger.
Tænketankene oplyser, at G20-landenes støtte til den fossile sektor svarer til fire gange den støtte, hele verden yder til vedvarende energikilder.
 Det har ikke skortet på artikler i de seneste seks år om G20-landenes støtte til den fossile energi. 

Flere tunge kritikere
Vurderingen i den ny rapport er på linje med den netop offentliggjorte World Energy Outlook 2015 fra Det Internationale Energiagentur, IEA. Med en lidt bredere kreds af lande i sin opgørelse vurderer IEA de fossile subsidier i 2014 til 490 mia. dollar mod blot 135 milliarder til vedvarende energikilder.
»Subsidierne til fossile brændsler er det offentliges fjende nummer ét, når det handler om udbygningen med vedvarende energi,« sagde IEA’s cheføkonom Fatih Birol ved offentliggørelsen i tirsdags.
»Der er en række lande, jeg ikke forstår – de har programmer for vedvarende energi, og samtidig støtter de fossile brændsler. Det er efter min mening nærsynet.«
IEA gør dog opmærksom på, at nogle lande siden 2009 er begyndt at reformere deres fossile støtteordninger. Uden sådanne ændringer ville støtten i dag have været på over 600 mia. dollar årligt, vurderer agenturet.
En tredje opgørelse kom tidligere i år fra Den Internationale Valutafond, IMF, der ud over de direkte subsidier også regnede på de skjulte, indirekte subsidier i form af den regning for sundhedsskader og klimaændringer, som afbrænding af fossilt brændsel fører med sig, men som industrien slipper for et betale. Opgjort på denne måde kommer IMF frem til en direkte og indirekte støtte på astronomiske fem billioner dollar.
Lord Nicholas Stern, professor ved London School of Economics og ansvarlig for flere omfattende studier af klimaændringernes økonomiske konsekvenser, skrev i går i Financial Times, at de sande subsidier er endnu større end vurderet af IMF, fordi klimaomkostningerne er højere.
»Når lederne af verdens største økonomier denne weekend mødes til G20-topmøde i Antalya, Tyrkiet, må de erkende det virkelige omfang af subsidierne til fossile brændsler og fremskynde deres afvikling,« skriver Lord Stern.
Han appellerer om en G20-handlingsplan for fuldstændig udfasning af subsidierne inden for 10 år.
»Forsinkelse er farlig: Vi risikerer at binde os til en snavset infrastruktur i en udvikling med meget hastig urbanisering og energiinvestering, og vi mister dermed kontrollen med koncentrationen af drivhusgasser, som allerede er faretruende høj.«
Nationalbankchefer advarer
De fortsat høje statslige støttebeløb til kul, olie og gas står i kontrast til stadig stærkere signaler fra investorer og andre om, at det er risikabelt at sætte sine penge i den fossile sektor.
Formanden for Bank of England, Mark Carney, har for nylig i flere taler advaret om de finansielle risici.
»Når klimaændringerne først bliver en afgørende faktor for den finansielle stabilitet, kan det meget vel være for sent,« sagde han for nylig.
Og på G20-ledernes bord i morgen ligger der et dugfrisk forslag fra det internationale overvågningsorgan Financial Stability Board (FSB), der har en række af verdens største nationalbanker som medlemmer og Carney som formand.
Forslaget opfordrer G20-lederne til at nedsætte en task force under FSB, der kan sikre en løbende, offentligt tilgængelig vurdering af de risici, som forsikringsselskaber, investorer, långivere og andre løber som konsekvens af klimaudfordringerne, herunder udsigten til en udstigning af den fossile æra.
I sit eget formelle sprog skriver FSB til G20-lederne, at »ændringer i den førte politik, teknologi samt de fysiske risici (ved tilpasningen til en lav-kulstof-økonomi, red.) kan fremprovokere en ændret vurdering af værdien af en lang række værdipapirer, i takt med at omkostninger og muligheder bliver synlige. Den pludselighed, hvormed sådanne ændringer af prisforholdene sker, kan påvirke den finansielle stabilitet.«

