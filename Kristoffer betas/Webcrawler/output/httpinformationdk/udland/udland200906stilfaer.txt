Den stilfærdige undertrykkelse
Irans styre har lært, at vold vist på tv er uproduktivt, men under den ikke-voldelige overflade anholdes oppositionens ledere, mens præsident Ahmedinejad forbereder sine modstanderes endegyldige fald
To Musavi-tilhængere med grønne bånd og sejrstegn i Teheran i går. Alle foto har Reuters  lånt  fra internetsider, da al presse har udgangsforbud i Iran.


 BEIRUT - Det er et postmoderne kup - hvis det da er et kup, som de 'grønne' reformister, ledet af præsidentvalgets nominelle taber, Mir-Hossein Musavi, hævder. Irans åndelige leder, ayatollah Ali Khamenei og hans protegé, præsident Mahmoud Ahmedinejad, har, i hvert fald efter mellemøstlig målestok, udadtil valgt en civiliseret reaktion på protesterne, der fortsatte i går med en 'sørgemarch' for de syv (nogle kilder siger 14) dræbte under mandagens uroligheder. Politistyrkerne, der de seneste dage har flankeret de formelt ulovlige demonstrationer, har næverne på ryggen i stedet for knyttet om knipler.
Vogternes Råd, styrets skyggeregering, har indvilget i at behandle de 646 klager over fusk og valgsvindel, der er indleveret, og vil i morgen mødes med de tre slagne kandidater, der alle kræver præsidentvalget annulleret og et nyt valg sat i værk.
Det vil ikke ske, vurderer de fleste iagttagere, men hvad der så vil ske, har ingen, ifølge en kilde Information har talt med i Teheran, »noget kvalificeret bud på«. Den grønne opposition vil, ifølge professor på Teherans Universitet, Sadegh Zibakalem, der blev interviewet på Al Jazeera i aftes, fastholde kravet om annullering af valget, også selvom den åndelige leder Khamenei har opfordret alle parter til at »slutte enigt op bag Irans islamiske revolution«.
Den åndelige leder, der var hurtigt ude med en godkendelse af valgresultatet, der gav hans kandidat, præsident Ahmedinejad 63 pct. af stemmerne mod knap 34 pct. til Musavi, leder i dag ekstraordinært fredagsbønnen på Teherans Universitet, en fravigelse af hans normale rutine med kun to årlige prædikener. På begge sider af den front, der siden valget fredag har delt Iran i to uforsonlige lejre, er der håb om - om end ikke stor tiltro til - at Khamenei kan komme med en salomonisk løsning på konflikten, idet der er en udbredt og historisk betinget bekymring for, at krisen kan udarte sig til noget rigtig grimt.
Bølge af anholdelser
Og bag ordensmagtens tilbageholdenhed har civilklædte sikkerhedsstyrker travlt med at afhente »hovedagenter og elementer bag vandalismen de seneste dage«, som Irans minister for efterretninger, Mohseni Ejei, blev citeret for at sige i går. Det New York-baserede International Campaign for Human Rights in Iran angiver antallet af anholdte elementer til et par hundrede, herunder eks-udenrigsminister og mangeårige dissident, Ebrahim Yazdi, der blev hentet på en intensivafdeling, hvor han var indlagt. Andre prominente anholdte er to nære rådgivere til den tidligere reform-præsident Mohammad Khatami, og arrestationsbølgen er ret beset ikke uventet. Allerede i sin tv-takketale lørdag, lod Ahmedinejad forstå, at »selvom nogle individer har glorværdig baggrund i den islamiske revolution, er de ikke hævet over loven«.
»Nogle har givet sig selv tilladelse til at gøre, hvad der passer dem med henvisning til deres tidligere positioner i den islamiske revolution«, lød det ildevarslende fra den genvalgte præsident, der tilføjede: »Nogle peger på, at  vi stod ved siden af imamen (Khomeni, revolutionens fader,  red. ). Men det er ikke nok. Det er dagens handlinger, der tæller.«
Dette budskab om politiske kontoer, der nu skal afstemmes med anklager for korruption og magtmisbrug mod reformtilhængere, der har bekæmpet Ahmedinejads økonomiske politik, siges at være en del af baggrunden for det opgør, der er i gang med eks-præsident og nuværende formand for Forligsrådet og Ekspertrådet, Ali Akbar Hashemi Rafsanjani, eks-præsident Khatami og Mir-Hossein Musavi, den slagne præsidentkandidat.
Kontant gavmildhed
Irans økonomiske nedtur trods rekordhøje oliepriser i Ahmedinejads embedsperiode, og som har forårsaget inflationsrater på over 30 pct. og en arbejdsløshed på mere end 20, har gjort præsidenten til persona non grata i -bazaren- og blandt de velstående konservative i præsteskabet og den veluddannede elite.
»Det siger sig selv, at Ahmedinejads politik med at øge pengemængden og dermed forbruget uden at følge op med investeringer i produktion, der kan bakke forbruget op, vil skabe inflation«, siger en kilde i Teheran til Information. »Og det er en kendt sag, at Ahmedinejads indsigt i økonomi mildt sagt er beskeden«.
Ahmedinejads vælgerbase er Irans økonomisk dårligst stillede, som han groft sagt har -købt- med statssubsidier, betalte skolepenge, pensionsordninger, anlæggelse af ny infrastruktur og - som det mest symbolske eksempel på hans populistiske gavmildhed: kontante tilskud til unge, der indgår ægteskab »så vi får flere børn i Iran«.
Præsidenten og hans stab har siden 2005 besøgt alle Irans 30 provinser to gange om året, hvor han i visse tilfælde har uddelt kontanter til folk, der mødte op for at hylde ham. Med en genkendelig dansk politiker-frase er pengene fosset ud af statskassen.
Præsidentens time
Og Ahmedinejads -håbløse populistiske tiltag i den økonomiske politik-, som de er blevet kaldt, blev ikke mere effektive af, at han skiftede økonomi- og finansministre i samme tempo som Real Madrid udskifter fodboldtrænere, og hans embedsperiode har set hele tre nationalbank-direktører. Denne almisse-politik - i øvrigt i tråd med shia-retningens sociale tradition - kunne gå an så længe olieprisen var oppe i 130-140 dollar pr. tønde, og pengene strømmede ind. Men oliepriserne faldt, og præsidentens gavmildhed var parret med en udenrigspolitik , der betød, at Vestens økonomiske sanktioner mod Iran blev strammet - til skade for -bazaren- og dens interesser. Det var hovedårsagen til, at valgkampen blev så hård og uforsonlig, som den blev - med præsidentens korruptions-anklager mod Rafsanjani og hans allierede, Musavi - og Rafsanjanis forgæves appel til Ali Khamenei om at irettesætte sin protegé. Efter valgsejren, som altså også i aftes blev anfægtet af titusinder af demonstranter, men som næppe står til at ændre med mindre, der sker noget meget afgørende - og voldeligt - de næste dage ... altså: Efter valgsejren er det nu præsidentens - og regnskabets - time. For med mindre den åndelige leder forliger de stridende parter, kommer der et regnskab - på gaderne eller i Irans rets sale. Men i aftes var præsidenten stadig i sit gemytlige hjørne omend med en advarsel til visse elementer, der »ikke hører til i Iran«.
»Alle Iranere har vundet dette valg. Og nu går vi hånd i hånd«.


