Håbløs fremtidsudsigt sender afghanere på flugt til Europa
Over 200.000 afghanere har sat kursen mod Europa på flugt fra fremrykkende militser, fattigdom og falmende fremtidshåb. Men spørgsmålet er, om de er flygtninge eller migranter
 Talebans fremmarch i Afghanistan:


 Hver dag forlader mere end tusind afghanere deres land i håbet om en bedre fremtid. De fleste er unge mænd mellem 15 og 20 år, men også mange endnu yngre, sendt af sted af deres familier, der håber, at de får lov at blive i det forjættede Europa og får en uddannelse og et arbejde, der kan bidrage til at forsørge familien derhjemme.
For de europæiske lande bliver det en kæmpeopgave at vurdere, om de mere end 200.000 afghanere, som ventes at søge asyl i år, er flygtninge i gængs forstand eller migranter, der blot er flygtet fra fattigdom og manglende fremtidsudsigter.
Flere lande står på spring for at lave tilbagesendelsesaftaler med den afghanske regering, men hjemsendelser af migranter uden asylmotiv er en kontroversiel sag i de fleste lande, for hvor sikkert er Afghanistan egentligt, et år efter de internationale styrker har trukket sig ud af landet.
Taleban vinder frem
Taleban og allierede har til fulde forstået at udnytte den afghanske hærs svagheder, og sat alt ind på at erobre så meget territorium som muligt, inden vinteren sætter ind. Som det fremgår af et kort, som den amerikanske tænketank Long War Journal har sammensat, har Taleban været i stand til at angribe de afghanske sikkerhedsstyrker i rigtig mange af landets 34 provinser og også i stand til – i kortere eller længere tid – at erobre kontrollen med flere afsidesliggende distrikter.
Derudover har flere andre militser, bl.a. det frygtede Haqqani-netværk, der huserer i de østlige provinser Nangahar, Paktia, Paktika og Khost samt omkring 2000 tilhængere af Islamisk Stat blander sig i kampene.
Afghanerne har skam også hørt Angela Merkel sige, Tyskland er klar til at tage imod en million flygtninge i år.Conrad Schetter, Freds- og Konfliktforskningsinstituttet Bonn International Center for Conversation

»Det er ingen tvivl om, at sikkerheden er blevet forværret det seneste år,« siger professor Arne Strand fra det anerkendte Christian Michelsen Institute i Oslo. »I 2014 var antallet af civile, som blev dræbt i konflikten mellem Taleban og den afghanske regering det højeste siden 2001 og det ser ud til, at antallet af civile tab bliver endnu højere i år,« siger han.Ifølge FN’s Afghanistan-kontor UNAMA blev mindst 3.699 civile dræbt som følge af konflikten i 2014 og mindst 6,849 såret. I første halvår af 2015 talte UNAMA 1.592 dræbte og 3.329 sårede, langt størstedelen som følge af Talebans selvmords- og vejsidebomber.
Afghanistan-ekspert Conrad Schetter fra freds- og konfliktforskningsinstituttet Bonn International Center for Conversion deler Arne Strands vurdering af sikkerheden.
»Taleban og deres allierede vinder frem dag for dag,« siger han. »At de for nylig erobrede provinshovedstaden i Kunduz chokerede også mange afghanere, der føler, at sikkerheden er blevet markant ringere det seneste år.«
Flygter fra fattigdom
Det er imidlertid ikke kun Talebans fremmarch, der sender afghanerne af sted mod Europa, understreger de to Afghanistan-eksperter, der følger situationen tæt. Efter de internationale styrker har forladt landet, er donorbistanden også faldet, og det har bremset den økonomiske vækst, som Afghanistan ellers har oplevet siden 2001. I 2012 lå den årlige økonomiske vækst på imponerende 14 procent, men allerede i 2013 faldt den til 3,7 procent og i 2014 til 1,5 procent.
 Antallet af afghanske asylansøgere i 2015:
Simone Vidriksen/iBureauet
Mange iagttagere forventer, at økonomien i år vil stagnere yderligere på grund af manglende investeringslyst og manglende købekraft hos en befolkning, hvis gennemsnits-indkomst på 13.000 kr. hører til de laveste i verden.
»Den økonomiske krise i Afghanistan er den anden store faktor, som sender folk på flugt mod Europa,« siger Arne Strand. »Det er en overlevelsesstrategi, som afghanerne har historisk tradition for at bruge,« siger han og henviser til, at millioner af afghanere gennem årene har arbejdet i nabolandene Iran og Pakistan for at tjene penge.
Det er især de unge afghanere, der har meget svært ved at finde job i Afghanistan. Den officielle arbejdsløshed bland unge er langt over 50 procent og med en befolkning, der vokser eksplosivt, ser fremtiden for mange unge afghanere temmelig håbløs ud, understeger de to eksperter.
Europas dør står åben
Den tredje faktor, som siden juli har fået mellem 20.000 og 40.000 unge afghanere til at forlade landet hver eneste måned er opfattelsen af, at Europas mure er væltet, og det er lettere end nogensinde at få opholdstilladelse, især hvis man er under 18 år.
Derfor vælger mange afghanske familier ifølge Arne Strand at sende en søn af sted mod Europa.
»Som oftest sender man ikke den ældste søn, for han er traditionelt set den, der er udset til at overtage opgaven som familiens overhoved og forsørger, hvis faderen går bort eller bliver syg.
»Desuden ved afghanerne udmærket, at uledsagede asylbørn har væsentlig større chance for at få opholdstilladelse. Derfor sender de typisk en søn, som er under 18,« siger han. »Deres håb er typisk, at i hvert fald et af deres børn får en ordentlig uddannelse uden for Afghanistan, så han kan vende hjem og forsørge familien eller sende penge hjem,« siger Arne Strand.
Uddannelse til børnene er i det hele taget alfa og omega for mange afghanske forældre, og derfor er de parate til at sende selv unge drenge af sted, mener Arne Strand, der også fortæller, at asylruten gennem Iran er blevet væsentlig mere sikker de seneste år, så forældrene godt tør sende drengene af sted, selv om rejsen til Europa er mere end 4.000 kilometer lang.
 Talebans fremmarch i Afghanistan:
Simone Vidriksen/iBureauet
Conrad Schetter bekræfter, at mange afghanere betragter døren til Europa som åben nu.
»Afghanerne har skam også hørt Angela Merkel sige, at Tyskland er klar til at tage imod en million flygtninge i år,« siger han og betegner den tyske kanslers tale som et vendepunkt for mange af dem, der har gået med tanker om at sende en søn til Europa.
Ud over de mange uledsagende flygtningebørn, som kommer fra især de afghanske storbyer, har en større mængde illegale afghanske indvandrere, som i en årrække har opholdt sig i Grækenland, Spanien og Frankrig også benyttet chancen til at søge asyl og på den måde forsøge at få opholds- og arbejdstilladelse i Europa, vurderer de to eksperter.
Flygtninge eller migranter
Hvor stor en del af de omkring 200.000 afghanere, som ventes at søge asyl i Europa inden nytår, der reelt er flygtninge, tør hverken Arne Strand eller Conrad Schetter gætte på. For det afhænger helt af, hvordan de enkelte europæiske lande vælger at vurderes deres asylsager. I Tyskland lægger regeringen op til at give de afghanere, der kommer fra områder under Taleban-kontrol eller områder, hvor der har været længerevarende kampe, asyl, mens resten skal sendes tilbage til Kabul eller andre større byer.
De to eksperter er enige om, at det for mange af de afghanere, som kommer til Europa i øjeblikket, vil være vanskeligt at bevise, at de er personligt eller kollektivt forfulgte, f.eks. på grund deres etniske eller religiøse baggrund.
»Det bliver en meget svær afvejning for de europæiske lande, der skal afgøre, hvilke dele af Afghanistan som eventuelt er sikker nok til at sende folk hjem igen,« siger Conrad Schetter. Ifølge ham har mange europæiske lande, ikke mindst Tyskland, der har haft store militære styrker i Afghanistan efter 2001, dårlig samvittighed over at have forladt landet uden at være sikre på, at den afghanske hær selv kan klare sikkerheden. Derfor vil bl.a. Tyskland ifølge Conrad Schetter være mere tilbøjelig til at give afghanere opholdstilladelse end asylansøgere fra andre lande.
Arne Strand peger også på, at sikkerhedsspørgsmålet kan vise sig meget vanskeligt at vurdere, fordi situationen i Afghanistan er så flydende.
»Det skifter fra uge til uge, hvilke områder der er sikre. Det kan derfor sagtens være, at et område, som var sikkert på udrejsetidspunktet, er usikkert i dag – eller omvendt,« siger han.
Alene af den grund vurderer de to eksperter, at mange af de afghanere, der kommer til Europa i dag, også ender med at blive.

