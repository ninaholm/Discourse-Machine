Teenagere trænede i selvmordsterror



 Irakiske soldater har anholdt seks teenagedrenge, som al-Qaeda mistænkes for at have tvunget til at gå i træning som selvmordsterrorister.
Drengene blev anholdt under hus-til-hus-undersøgelser i Sumer-kvarteret i byen Mosul i det nordlige Irak. Sammen med drengene blev der ifølge myndighederne fundet bombeveste.
En talsmand for indenrigsministeriet siger, at drengene er mellem 15 og 18 år, og at de blev trænet af en saudi-arabisk statsborger, der skal være dræbt under kamphandlinger. Saudiaraberen menes at have været al-Qaeda-mand. 

