EU åbner for genforhandling af dele af ACTA
Selv om ACTA ikke bliver til noget inden for EU’s grænser, vil kommissionen fortsætte kampen for en global aftale. Parlamentet er åben for at genforhandle på visse betingelser. Ekspert er positiv stemt


 Til stor glæde for de mange kritikere af den kontroversielle handelsaftale ACTA valgte Europa-Parlamentet onsdag at forkaste aftalen, så den ikke kan indføres i sin nuværende form i EU-landene. En global aftale med deltagelse af EU, der sigter mod at mindske piratkopiering, står dog stadig højt på kommissionens ønskeseddel, forlød det fra handelskommissær Karel De Gucht i en pressemeddelelse, efter aftalen var blevet nedstemt.
»Problemet med at sikre intellektuel ophavsret skal tages op inden for en global ramme«, skrev kommissæren og fortsatte: »Behovet for at beskytte rygraden i Europas økonomi – vores innovation, kreativitet, ideer og vores intellektuelle rettigheder – forsvinder ikke med nedstemningen af ACTA«.
En ny aftale kan sagtens gennemføres i EU-regi og endda med parlamentets velsignelse, bemærkede parlamentets ACTA-rapportør, David Martin, der har været en af aftalens største kritikere, efter afstemningen. Selv om parlamentet med god grund har forkastet aftalen, er der en mulighed for, at dele af ACTA kan gennemføres i en ny aftale – med visse ændringer. F.eks. at der i en fremtidig aftale skal være en skelnen mellem immaterielle rettigheder og fysiske produkter, forklarede han ifølge netsiden Techdirt.
Tiden er inde til kompromis
»ACTA var mislykket fra begyndelsen. Den blev forhandlet i hemmelighed og prøver at samle to usammenlignelige elementer i en og samme traktat; (...) kopivarer og internetophavsret«, skrev han senere på sin hjemmeside, ligesom han understregede, at parlamentet ikke var imod ophavsretten som sådan, men derimod måden, ACTA var blevet til på.
Den vurdering er it-advokat Martin von Haller Grønbæk fra advokatfirmaet BvHD enig i.
»Fra begyndelsen handlede ACTA overhovedet ikke om internetregulering, men alligevel fik rettighedsindustrien så under offentlighedens radar indført afsnit om internettet i aftalen ud fra et meget snævert hensyn til den traditionelle indholdsindustrien. Og det har jo gjort folk sure, fordi der i forvejen ikke har været den store tillid mellem internetorganisationerne og industrien,« siger han og fortsætter: »Efter alt det her vil der sikkert komme et nyt lovforslag fra rettighedsindustrien. Men flere af internetorganisationerne, der repræsenterer brugerne, har også været ude og vise interesse i at deltage i processen. Og det gør det om noget sværere for rettighedshaverne at sætte sig ensidigt på processen.«
At ACTA nu måske skal deles i to særskilte aftaler, kan ifølge Martin von Haller Grønbæk være en gylden mulighed for at tilgodese både brugere og industrien. Han mener, at tiden er ved at være inde til, at de to parter kan finde et fælles udgangspunkt.
»Før i tiden kom rettighedsindustrien løbende med kunstnerne foran sig, hver gang de mente, der var et problem på området, og helt endsidigt krævede mere regulering og mindre frihed. Men både i Danmark og EU er der nu fra myndighedernes side ved at være en erkendelse af, at hårdere håndhævelse af rettighederne ikke altid er vejen frem.«

