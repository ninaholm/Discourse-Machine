USA's finansreform er kommet i hus
Med et kompromis tidligt fredag morgen kan USA's finansreform efter alt at dømme blive til lov i næste uge. Reformen er omfattende og giver Obama en tiltrængt hjemlig sejr, men udelader også vigtige elementer
USA's præsident Barack Obama præsenterede i går en finansreform, der blandt andet skal give staten mulighed for at overvåge den finansielle stabilitet og også gribe ind, hvis en stor bank eller finansvirksomhed er truet. Selv om det er et kompromis, er det også en tiltrængt sejr efter de månedlange forhandlinger.


 New York- Der er gået måneder med snak, bitre politiske slagsmål og heftigt lobbyarbejde fra bankernes side. Der er blevet forhandlet og stemt i Repræsentanternes Hus og i Senatet. I går tog det yderligere en lang natlig seance, før Kongressens forhandlere fra begge kamre ved femtiden fredag morgen kunne meddele, at de nu er enige om en fælles reform af USA's bank- og finanssektor.
En tiltrængt sejr for præsident Obama, og et stort skridt videre for reformen, der nu - formentlig - kan blive til lov sidst i næste uge. Sidste udfordring er, at begge kamre skal stemme om det fælles kompromis igen i næste uge, og derefter kan Obama skrive under. Demokraterne mener at have flertal, men afstemningen kan blive tæt, især i Senatet hvor de ikke længere råder over de nødvendige 60 stemmer.
Utilsigtede konsekvenser
Hele den ca. 2.000 sider lange reform er endnu ikke offentliggjort, men de centrale dele ligger klar, og hele dagen i går var der fri skydning på resultatet - alt efter partifarve. Obamas finansminister Tim Geithner mente, at reformen giver USA et »afgørende momentum« forud for weekendens G8- og G20-topmøder:
»Kongressen har vist, at USA er parat til at gå forrest,« sagde han, mens Obama også selv takkede Kongressen, og kaldte reformen »den skrappeste finansielle reform« siden 1930'ernes depression og vurderede, at 90 pct. af hans ønskeliste stadig er med.
Republikaneren Jeb Hensarling anklagede derimod reformen for kun at skabe endnu mere kaos: »Mit gæt er, at der er tre utilsigtede konsekvenser på hver side,« lød det.
Det er et yndet argument blandt republikanerne, at fejlslagen statslig indblanding, f.eks. på realkreditmarkedet, var en vigtig faktor i finanskrisen. Men reformen ser ud til at blive virkelighed, konsekvenser eller ej. Blandt hovedpunkterne er nye regler, der giver staten mulighed for at overvåge den finansielle stabilitet og også gribe ind, hvis en stor bank eller finansvirksomhed er truet. En ny forbrugermyndighed, der skal regulere og kontrollere finansielle produkter. Nye regler for udlån, kreditvurdering og komplekse finansprodukter. Desuden strengere regler for, hvor store risici en bank må løbe. Og desuden nye afgifter for ca. 19 mia. dollar.
»Vi har nået noget, der har været nødvendigt længe. Der skulle åbenbart en krise til, før vi fik arbejdet gjort,« sagde demokraten Chris Dodd, formand for senatets bankudvalg og var »stolt over at have været med«.
»Der er dem, der ønsker strengere formuleringer end jeg,« tilføjede hans demokratiske kollega Blanche Lincoln: »Og andre der ønsker at åbne en ladeport. Jeg synes, vi har fundet et godt kompromis.«
'En sejr for os'
Lincoln står selv bag et af reformens mest omstridte punkter: En regel om, at bankerne ikke længere må handle komplekse finansprodukter, de såkaldte derivativer og swaps, men skal skille denne handel ud i separate selskaber. En anden regel har fået navn efter Obamas rådgiver, tidligere centralbankdirektør Paul Volcker, og den sætter grænser for bankernes investeringer med egne penge.
På Wall Street bredte lettelsen sig, dels over nu at kende resultatet, og dels over, at dele af det blev blødt op i de afgørende forhandlinger. Eksempelvis blev et forbud mod investeringer i hedgefonde lavet om til et loft på max. tre pct. af kapitalen.
»Det er en sejr for os,« sagde en anonym direktør til Financial Times (FT).
Kompromiset
Omvendt kom de nye afgifter som en overraskelse for de fleste, og store dele af reformen vil først kunne mærkes i praksis, når de enkelte myndigheder begynder at fortolke lovens tekst. Men banksektorens aktier steg svagt fredag morgen, og flere analytikere sagde til både FT, Reuters og Bloomberg, at det kunne have været langt værre for bankerne.
»Disse selskaber har stadig en enorm del af deres indtjeningspotentiale,« sagde rådgiver Anton Schutz, mens analytiker Benjamin Wallace mente, at »der bliver nogle justeringer, men ingen kolossal effekt«.
Andre fokuserede på alt det, reformen ikke blev: Ingen gennemgribende renovering af finanssektoren. Ingen samling af de mange forskellige myndigheder i en ny superregulator. Ingen reform af realkreditsektoren og ingen tvungen opsplitning af de største banker og finansvirksomheder. Men der blev trods alt en lov - ser det ud til. Kompromiset mellem Senatet og Repræsentanternes Hus er udelukkende indgået af demokrater, mens alle republikanere stemte imod.
Nu venter den sidste store opgave med at sikre et par moderate republikanske jastemmer i Senatet.


