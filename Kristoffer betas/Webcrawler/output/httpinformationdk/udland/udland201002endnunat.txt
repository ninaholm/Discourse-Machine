Endnu en Nato-soldat faldet i storoffensiv
Den Nato-ledede offensiv mod Taleban i det sydlige Afghanistan har igen kostet en Nato-soldat livet. 77 udenlandske soldater er dræbt i Afghanistan siden nytår
En amerikansk marinesoldat observerer en lokal familie flygte i Trikh Nawar uden for Marjah under NATO's offensiv.


 15.000 soldater fra Nato og Afghanistans hær klør på med deres offensiv imod Taleban i Marjah-området i det sydlige Afghanistan, og trods meldinger om fremskridt i opgøret imod Taliban er det fortsat en dødsensfarlig operation.
Natten til onsdag meddelte NATO, at endnu en af alliancens soldater er faldet på slagmarken i Marjah, der ligger i Helmand-provinsen, og som regnes for en af Talebans sidste større bastioner i området.
Nationaliteten på soldaten er ikke oplyst. Foruden de afghanske soldater deltager overvejende amerikanske og britiske soldater i den såkaldte Operation Mushtarak, men også danske, estiske og canadiske soldater er involveret.
Siden operationen blev indledt tidligt lørdag, har NATO meldt om 10 dræbte soldater, mindst tre af dem er faldet i forbindelse med offensiven. Det menes, at 30 eller flere talebanere er dræbt, og også mindst 12 civile er dræbt af NATO-raketter. Men generelt er det umuligt at få sikre uafhængige tal på antallet af ofre.
Ifølge tal fra det franske nyhedsbureau AFP er der indtil nu dræbt 77 udenlandske soldater i Afghanistan siden nytår.
Det er ikke klart, hvor lang tid offensiven i Marjah skal vare endnu. Taleban havde forberedt sig på angrebet, som Nato havde advaret  om for at få civilbefolkningen væk. Mange steder er  der fyldt med miner og bombefælder, og militære kilder siger til de internationale  nyhedsbureauer, at der fortsat er Taleban-modstandslommer rundt om i området.
Ud over de mange miner er der bagholdsangreb med skydevåben og også lynangreb, hvor Taleban pludselig angriber og derefter forsvinder igen. Kilderne siger, at offensiven formentlig vil vare i nogle uger.
I Washington siger Det Hvide Hus, at præsident Barack Obama onsdag vil samle sit såkaldte krigskabinet for at evaluere forløbet af offensiven i Afghanistan. Blandt deltagerne i mødet er vicepræsident Joe Biden, forsvarsminister Robert Gates, udenrigsminister Hillary Clinton og topchefer fra militæret.

