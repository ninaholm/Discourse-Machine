Syriens oprørere ruster sig til kamp
Store mængder våben strømmer ind over Syriens grænser, og revolutionen er godt på vej til at glide over i regulær borgerkrig
Guardians udsendte medarbejder rapporterer fra den syriske grænse, hvor der bliver smuglet våben ind i landet.


 IDLIB — Ruten over den syriske grænse er markeret af et enkelt selvlysende stykke snor. Den strækker sig nogle få hundrede meter fra vejen på den tyrkiske side til det pigtråds hegn, der løber langs grænsen.
Smuglerne følger snoren lydløst og hurtigt i måneskinnet, idet de springer fra sten til sten. Hver mand bærer en tyk, plastikemballeret byld på ryggen. På den anden side af hegnet anes skygger af mænd og dyr.
»Har I taget penge med?« spørger en tyrkisk stemme.
»Først til næste forsendelse,« svares der fra den syriske side. En mand med et tørklæde viklet om ansigtet presser pigtråden til side, mens lasten føres over og læsses på ryggen af de ventende muldyr. Skyndsomt genner mændene muldyrene væk fra grænsen og op i bjergene i det nordlige Syrien.
På en klippeafsats gør smuglerne holdt for at undersøge lasten. Plastikpakkerne viser sig at bestå af små kasser fyldt med pistoler og kugler i forskellige kalibre.
En af mændene besvarer et opkald på sin mobiltelefon. En af flere udkigsposter, som holder øje med syriske sikkerhedsstyrker, advarer om, at der er set en patrulje på bjerget.
»Tag muldyrets tøjler og løb ved siden af det,« hvisker en af smuglerne. Og på denne måde når vi dybere ind i bjergområdet i denne ’katten efter musen’-leg med den syriske hærpatrulje. I udkanten af en lille landsby ligger vi en grøft og venter. En mand fløjter, og en hvid lastbil kommer til syne. Den er kommet for at hente lasten.
Cigaretter og våben
Efter otte måneders brutal undertrykkelse fra Assad-regimets side er Syriens revolution ved at glide i retning af regulær borgerkrig. Mange i oppositionen, der har set deres venner og familiemedlemmer forsvinde, blive torteret eller skudt af de syriske sikkerhedsstyrker, er nu opsatte på at finde måder at gøre modstand på.
Smuglerbander, der øjner forretningsmuligheder, har ikke været sene til at reagere. I den sydlige del af landet kommer der nu våben ind fra Libanon. Her i den nordlige del smugles de ind fra Tyrkiet og Irak.
»Før smuglede vi cigaretter, nu er det kun våben. Tre forsendelser om dagen,« betroede en korpulent tyrker mig.
Efter at have krydset grænsen til den nord-syriske provins Idlib besøger vi revolutionens lokale kommandoråd, hvor vi møder partisanen Abu Salim. Abu Salim har gjort det til sit job at finde våben og ammunition til oprørerne efter en gang at have prøvet, hvordan det er at løbe tør for kugler under en ildkamp med regimet.
»Da hæren kom til Benish sidste gang, gennemførte vi et bagholdsangreb på en bus fyldt med sikkerhedsstyrker,« siger han. »Jeg havde en pistol og otte kugler, men efter et par minutter havde jeg ikke mere at skyde med. Jeg stod og så på de hunde, men havde ingen ammunition. Da var det, at jeg besluttede, at jeg ville bevæbne hver en mand i min by.«
Nu tilbringer han sine dage med at køre gennem landsbyer og ørkener, hvor han mødes med smuglere og våbenforhandlere og hamstrer kugler og gamle rifler. Hver dag kommer han tilbage med mindst en pistol eller to og nogle poser ammunition.
»Sidste gang hæren angreb Benish, var der 30 Kalashnikovs i byen,« siger han. »Nu har vi over 600.«
I denne del af Syrien fortæller unge mænd, hvordan de sælger deres koners smykker, deres biler og endog deres møbler for at købe våben og ammunition. »En mand vil hellere sove med sin Kalashnikov end med sin kone,« siger de i Idlib.
Får de støtte fra kræfter uden for Syrien? Abu Salim slår en hånlatter op. »Der er ingen støtte udefra,« sagde han. »Du har selv set, hvor svært det er at skaffe ammunition: Prisen på en kugle er 2 dollars, mens en gammel Kalashnikov koster 2.000 dollar.«
For at undgå tjekpoints omkring Benish forlader vi hovedvejen lige før en vej-spærring med fire syriske hærkampvogne og kører videre ad mudrede grusveje, der skærer igennem landsbyer og olivenlunde. I landsbyerne passerer vi skolebørn, der synger revolutionære sange. Graffitiindskriptioner med slagord som ’Folket vil vælte regimet’ og ’Frihed’ er malet på murene af den ejendom, der huser den lokale afdeling af Ba’ath-partiet.
Revolution ledet af børn
I en bjerglandsby samme aften forsamles den revolutionære ledelse i et lille rum. En halv snes mænd sidder omkring et petroleumsvarmeapparat, hvis dampe blandes med cigaretrøg. De er en umage blanding af stammefolk, bønder og byfolk, islamister og nationalister, unge og gamle, skæggede og glatbarberede.
»Vi har startet revolutionen, fordi vi ønsker at blive behandlet som mennesker, vi leder efter vores menneskelighed,« siger Amar, en kommandant med kort skæg og tykke arme. »Hele mit liv er jeg blevet behandlet som en mindreværdig, et 10. rangs-menneske, mens Assad og hans slæng har kontrolleret dette land. Vi har også en ret til dette land.«
Et af Rådets medlemmer synes at udstråle mere autoritet end de andre. Han er tynd og vred, og hans ansigt furet som en gammel læderstol.
»Denne revolution er ledet af børnene,« siger han. »Det er deres revolution. Dette er den generation, der ikke har oplevet 1980’ernes rædsel.«
»Var det op til os, ville denne revolution aldrig være startet. Vi har brændt os én gang. Men de er modige. De fører an, og vi følger efter.«
Hvem står i spidsen for revolutionen? Syrere i selve Syrien eller Det Syriske Nationale Råd, som har til huse i Tyrkiet? »Vi har ikke nogen fri by som Benghazi, så revolutionen har to arme. De mennesker udenfor, som ikke har nogen autoritet her, og de mennesker indenfor, som fører aktivt an. Men de, som er indenfor, er bange. De kan ikke tale i offentligheden. Ingen ved, hvem de er, fordi de er bange. Vi har ikke et sikkert tilflugtssted.«
»Se på alle disse mænd i dette rum,« siger han og gestikulerer i retning af sine kampfæller. »Jeg kendte ikke nogen af dem før i marts, og de kendte ikke mig. Jeg stoler ikke på dem, og de stoler ikke på mig. Jeg ved, at en af os kan være spion, og det er derfor, vi tager alle disse forholdsregler. Så ondt er vores regime. Det har omdannet Syrien til et stort fængsel, hvor alle spionerer imod hinanden.«
 
© The Guardian og Information Oversat af Niels Ivar Larsen

