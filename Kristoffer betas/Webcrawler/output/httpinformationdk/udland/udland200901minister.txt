Ministeriet var orienteret om piratjagt
Forsvarskommandoen bekræfter nu, at spørgsmålet om tilbageholdte pirater flere gange var drøftet med Forsvarsministeriet, inden støtteskibet Absalon dampede af sted på piratjagt sidste år
Spørgsmålet om tilbageholdte pirater var flere gange drøftet med Forsvarsministeriet, inden støtteskibet Absalon dampede af sted på piratjagt sidste år.


 Forsvarsminister Søren Gade (V) vidste godt, at støtteskibet Absalon med stor sandsynlighed ville komme i en situation, hvor formodede pirater ville blive tilbageholdt. Det bekræfter orlogskaptajn Niels Markussen fra Forsvarskommandoens kommunikationssekretariat over for Information:
"Forud for udsendelsen af Absalon til Task Force 150 drøftede Forsvarsministeriet og Forsvarskommandoen ved flere lejligheder problemstillingen vedrørende pirater. Konklusionen på disse drøftelser var, at Forsvarsministeriet og Forsvarskommandoen var enige om, at dette område kunne give vanskeligheder under udsendelsen," skriver Markussen i en mail.
Som Information tidligere har beskrevet, så var udgangspunktet for planlægningen af missionen, at Danmark kunne overdrage tilbageholdte pirater til andre stater, og derfor forsøgte Udenrigsministeriet, der stod bag beslutningsforslaget om at sende Absalon af sted, at få sådanne aftaler i stand.
Da Absalon afsejlede den 17. august 2008, var det dog ikke lykkedes. Men det blev Folketinget ikke orienteret om. I stedet måtte forligs-kredsen bag udsendelsen af støtteskibet nøjes med et halvt år gammelt svar fra udenrigsministeren, der ikke ville udelukke, "at det danske styrkebidrag kan komme i en situation, hvor der kan blive tale om at tilbageholde personer."
Stærkt kritisabelt
Socialdemokratiets forsvarsordfører John Dyrby Paulsen finder det "stærkt kritisabelt", at Folketinget ikke blev orienteret, da det stod klart, at Absalon drog på piratjagt uden overdragelsesaftaler.
"Det virker meget, meget mærkeligt. Kan det hænge sammen med fnidder-fnadder mellem Udenrigsministeriet og Forsvarsministeriet om hvem, der kørte sagen?" undrer han sig.
Han vil derfor spørge Gade, om Forsvarsministeriet fik orienteret Udenrigsministeriet om Forsvarskommandoens vurdering, således som den fremgår af et af dokumenterne i den aktindsigt, Information for nylig har fået om Absalons piratjagt:
"FKO skal gøre opmærksom på, at der på et meget tidligt tidspunkt i forbindelse med hele planlægningsprocessen gentagne gange er blevet forudset, at der ville være sandsynlighed for, at deltagelsen i TF150 ville medføre tilbageholdte."
Det har ikke været muligt at få en kommentar fra Søren Gade.


