Derfor virker den australske løsning ikke i EU
Nikolas Feith Tan forsker i flygtningeret, og forklarer her til Information, hvorfor den australske løsning på bådflygtninge ikke kan kopieres i EU
En dreng bliver reddet, men tre dør og omkring 40 personer savnes, efter at en båd med asylansøgere på vej mod Australien forulykkede i 2013 .


 Dansk Folkeparti er blevet forelskede i den såkaldt australske løsning, hvor bådflygtninge nægtes adgang til australsk landjord. Australien har nedbragt antallet af bådflygtninge med 90 procent, og derfor er det en mere »human løsning«, mener Dansk Folkeparti, der ønsker, at EU tager lignede skridt. Men det hverken kan eller bør EU, siger Nikolas Feith Tan, der tidligere har arbejdet med menneskerettigheder for det australske udenrigsministerium og som i dag er ansat på et ph.d.-stipendiat ved Institut for Menneskerettigheder og Aarhus Universitet.
Han peger på, at der er flere grunde til, at løsningen hverken juridisk eller praktisk kan kopieres af EU.
»For det første er det i strid med både de internationale konventioner om flygtninges krav på beskyttelse samt med det europæiske charter for menneskerettigheder,« siger Nikolas Feith Tan. Han pointerer, at EU-landene juridisk set har en langt stærkere beskyttelse af individers rettigheder – også flygtninges – end Australien.
»Det australske program betyder jo, at de sender bådene tilbage til eksempelvis Indonesien eller andre lande, der ikke har ratificeret flygtningekonventionen, og derfor er der ingen garanti for, at man i disse lande ikke bare sender de flygtede tilbage til deres hjemlande, hvor de sagens natur er i fare.«
Det italienske eksempel
Siden 2013 har Australien ført en politik, hvor ingen flygtninge, der ankommer med båd, kan få ophold i Australien. Bådene tvinges enten til at vende om på åbent hav eller i havn i såkaldte tredjepartslande, som Australien har indgået aftaler med om at huse flygtningene, mens deres sager behandles. Skulle de endelig få australsk asyl, venter der dem ikke en billet til Australien, men derimod til eksempelvis Cambodja, som den australske regering har indgået en aftale med om at modtage de flygtninge, der ender med at få en opholdstilladelse. Og det er en anden grund til, at EU ikke bare kan gøre som Australien.
»Den australske løsning er kun mulig, fordi deres økonomisk trængte nabolande, som afhænger af australsk udviklingsbistand og handel, accepterer det som en løsning. Men i Danmarks tilfælde, hvem skulle vi samarbejde med,« spørger Nikolas feith Tan.
–Men for EU som helhed kunne det vel være muligt at finde villige samarbejdslande?
»Korrekt, og det er er sådan set allerede prøvet. Italien indgik en aftale med Libyen under Gaddafis lederskab, som gav italienske flådefartøjer lov til at presse både med flygtninge tilbage til Libyens kyster. Den aftale endte ved den europæiske menneskerettighedsdomstol, der konkluderede, at aftalen var i strid med det europæiske charter for menneskerettigheder,« siger Nikolas Feith Tan, der samtidig pointerer, at det italienske program ikke var nær så vidtgående som det australske.
»Det handlede ikke om, at andre lande skulle huse europæiske flygtninge, mens deres sager behandles – eller tage imod dem i tilfælde af asyl. Kun om retten til at tvinge bådene tilbage til de afrikanske kyster.«
En dyr affære
Samtidig er der store problemer med de lejre, der huser bådflygtningene, mens de venter på at deres asylansøgninger behandles. Der har været flere tilfælde af seksuelle overfald, og mindst to dødsfald er registreret siden programmets opstart i 2013. En blev dræbt af lejrvagterne efter optøjer, mens en anden døde på grund af mangelfuld lægebehandling.
»Lejrene er svært bevogtede og processen for at få behandlet sin asylansøgning er ret lang,« forklarer Nikolas Feith Tan om forholdene i de australske flygtningelejre, der altså ikke længere ligger i Australien, men er placeret i nabolandene Papua Ny Guinea og i Nauru.
Dertil kommer, at den australske løsning er en kostelig affære. At opretholde lejre i tredjepartslande og betale samme lande for at indgå en samarbejdsaftale har nemlig vist sig at være en dyr omgang for Australien.
»Det er en meget dyr løsning. Sidste år kostede det Australien, hvad der svarer til 6,5 mia. kroner at huse 2.200 flygtninge i lejre i henholdsvis Papua Ny Guinea og i den lille ønation Nauru.«
»Og det viste det italienske forsøg også. Den italienske regering måtte betale Gaddafi fem mia. dollar for bare at få lov til at presse bådene tilbage til de afrikanske kyster.«
»Men,« siger Nikolas Feith Tan, »her taler vi kun om udgifter og konventionsbrud. Ikke om dem, der rammes.«
For nok har Australien nedbragt antallet af flygtninge betragteligt. Men det betyder ikke, at deres behov for beskyttelse er løst.
Mange af de flygtede er fra Sri Lanka, der netop er kommet ud af lang tids borgerkrig. Fra 2012 til 2013 var 52 procent af alle bådflygtninge fra Sri Lanka berettiget til politisk asyl i Australien, men nu kommer de ikke længere i land.
De ender enten i en flygtningelejr i eksempelvis Papua Ny Guinea eller risikerer at blive presset tilbage til deres udgangspunkt.
»Og det er problemet. Derefter ved vi ikke, hvad der så sker med dem. Ender de tilbage i Sri Lanka? Hvem ved,« siger Nikolas Feith Tan.

