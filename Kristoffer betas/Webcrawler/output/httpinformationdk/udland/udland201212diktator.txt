Diktatorens datter vender hjem til Seoul
Borgerskabet har fået sin hedeste drøm opfyldt i Sydkorea, siger kulturkritiker Alex Taek- gwang Lee: En total adskillelse mellem politik og økonomi. Mens firmaer som Samsung og Hyundai reelt styrer landet, kører valgkampen i tomgang, og alt tyder på, at den næste præsident bliver en tidligere diktators datter
Park Geun-hee var Sydkoreas førstedame de sidste fire år af sin far, diktatoren Park Chung-hees regeringstid. I dag er hun favorit til præsidentposten. Kan man klandre hende for faderens regime? Eller forsøger hun netop at lukrere på myten om faderen, der skabte Sydkoreas store økonomiske fremgang?


 De fleste yngre sydkoreanere er forfærdede ved tanken om, at den tidligere diktator general Park Chung-hees datter bliver landets næste præsident. Men alt tyder på, at deres forældres generation har i sinde at indsætte hende på posten næste uge – fordi hun er Park Chung-hees datter.
Nok var hendes far brutal, egenrådig og livsfarlig for politiske modstandere. Men han forvandlede landet fra en fattig ekskoloni til en fremgangsrig uafhængig nation under sit militærregime fra 1961-1979. ’Manden, der skabte det moderne Korea’ er han blevet kaldt.
Da hans hustru i 1974 blev myrdet i et attentat rettet mod Park Chung-hee selv, overtog datteren Park Geun-hee rollen som landets førstedame, indtil også Park Chung-hee blev skudt (af sin egen sikkerhedschef).
Nu er diktatorens førstedame blevet Samsung, Hyundai, Daelim, LG, SK og de andre familieejede megavirksomheders – de såkaldte chaebols – favorit til præsidentposten.
»En nyttig idiot ligesom Reagan,« siger kulturkritiker og forfatter Alex Taek-gwang Lee fra Kyung Hee University i Seoul. Ifølge Taek-gwang Lee nåede Sydkorea knapt at blive parlamentarisk demokrati, før den parlamentariske politik blev afskaffet.
»Park Chung-hee var vel en slags fascist. Men han ville helt klart noget med landet og satte sin vilje uhæmmet igennem,« sigtet Taek-gwang Lee.
»Park Geun-hee aner jeg ikke, hvor jeg skal placere politisk. Hun vil primært bare være præsident. Og hendes families nære relationer til landets chaebols (de sydkoreanske industrikonglomerater, red.) gør hende perfekt til opgaven set fra kapitalens synspunkt.«
Ikke-politikkens æra
Taek-gwang Lee mener, at Sydkoreas parlamentariske landskab i dag ligner USA’s med to hegemoniske partier – Forenede demokrater og Saenuri – der skiftes om magten uden at gennemføre grundlæggende forandringer.
»I de senere år har vi set en kraftig glidning mod det, jeg vil kalde ikke-politik. Borgerskabet har fået deres hedeste drøm opfyldt med den totale adskillelse mellem økonomi og politik. Den parlamentariske politik er tømt for indhold, mens samfundsbeslutningerne reelt bliver truffet af Sydkoreas chaebols,« siger Taek-gwang Lee. Og befolkningen har i vid udstrækning resigneret, mener han.
»De har travlt med at klare sig på det frie marked, som er benhårdt i Sydkorea. Der er indtruffet en form for politisk skizofreni: På den ene side synes mange, at det frie marked er amoralsk – og det er en af grundene til, at de gamle generationer støtter Park Geun-hee. De forbinder hendes fars økonomiske politik med en paternalistisk, wirtschaftswunder-inspireret ideologi snarere end med nutidens frit-markedsideologi. På den anden side vil de stemme på den kandidat, som vil sætte færrest begrænsninger for kapitalen.«
Det asiatiske fabrikssystem
Gang på gang bliver folk frustrerede, når det viser sig, at politikerne ikke gør op med kapitalens magt i Sydkorea, siger Taek-gwang Lee. Men de færreste tror alligevel på, at det betyder noget, hvad de mener. Virksomhederne vil få deres vilje uanset.
»Sydkorea er det asiatiske fabrikssystem overført på samfundet,« siger Taek-gwang Lee.
I valgkampen har alle præsidentkandidater lovet at indføre ’økonomisk demokrati’. Men de to topkandidater demokraternes Moon Jae-in og det konservative Saenuris Park Geun-hee er noget vævende om, hvad det indebærer over for landets chaebols. Det kan jo ikke nytte noget, at man går for hårdt til værks over for de virksomheder, som bærer landets økonomi, som Park Geun-hye sagde i en tv-debat sidste uge.
Mest af alt har Moon Jae-in og Park Geun-hee travlt med at beskylde hinanden for landets sociale og økonomiske problemer. Moon Jae-in var stabschef i den forrige regering under Roh Mu-hyun, og Park Geun-hee har ledet Saenuri under den nuværende konservative Lee Myung-bak regering. Dermed har de begge ret i beskyldningerne.
Ny politik
Det har imidlertid ikke hele tiden været en kamp mellem de to alene.
»Jeg ville have stemt på Ahn Cheol-soo. Det ville alle unge, jeg kender,« siger Kwahk So-min, manuskriptforfatter i hovedstaden Seoul.
»Da han trak sig, gik jeg helt i panik. Nu aner jeg ikke, hvad jeg vil gøre den 16. december,« siger hun og griner.
Ahn Cheol-soo var outsideren, en driftig forretningsmand uafhængig af partierne, der lovede Sydkorea en ny politik. De unge især i Seoul var fulde af begejstring, omend det var uklart præcist, hvad den ’nye politik’ skulle indeholde. Undervejs stod det imidlertid meget klart, at oppositionens eneste chance var at stille én realistisk modkandidat til Park Gyun-hee, ikke to. Efter nogle ugers nervekrig mellem Ahn Cheol-soo og Moon Jae-in blev det outsideren, der trak sig.
En gangster
Der er fortsat fem yderligere kandidater i præsidentvalgkampen, men de når næppe over et par procent af stemmerne. Til gengæld gør advokaten Lee Jung-hee et stort arbejde for at miskreditere Park Gyun-hee og har offentligt erklæret, at hendes primære mål med at stille op er at få diktatorens datter ned med nakken.
Optagelsen af hendes angreb på Park Gyun-hee under den første tv-debat lå i top på YouTube, og Park Geun-hees parti forsøgte at få Lee udelukket fra kommende tv-debatter, dog uden held.
I debatten sagde Lee blandt andet:
»Saenuri modtager politisk støtte fra landets chaebols og har givet dem økonomiske fordele til gengæld. Partiet er ikke kvalificeret til at tale om økonomisk demokratisering. Det er som en tatoveret gangster, der siger, at han nok skal være sød.«
Selv om Park Geun-hees modstandere var ude af sig selv af fryd over Lees angreb, er det de færreste, der vil veksle det til stemmer.
»Lee er et virkelig kvikt hoved, og som menneskeretsadvokat har hun hjulpet mange arbejdere. Hun siger præcis, hvad hun tænker i debatterne, det er meget modigt. Men så længe hun kun har opbakning fra omkring en pct., giver det ikke rigtig mening at stemme på hende,« siger Kwahk So-min.
Hun har vist nok besluttet sig for at stemme på Moon Jae-in, men kun fordi afskyen for Park Geun-hee er større, fortæller hun.
Ifølge en meningsmåling vil halvdelen af Ahn Cheol-soos tidligere støtter gøre som Kwahk So-min. En fjerdedel har endnu ikke besluttet sig, og en fjerdedel vil stemme på Park Geun-hee.
Taek-gwang Lee skal kommentere valget på tv den 16. december, men har ikke forberedt, hvad han vil sige, hvis Moon Jae-in vinder.
»Det er utænkeligt,« siger Taek-gwang Lee.
»Park Geun-hee vinder. Dronningen vil indtage sin trone, sådan som landets chaebols ønsker det.«

