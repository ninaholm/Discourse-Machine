'Vi er ikke i en situation, hvor vi kan være optimistiske'
Mens højradioaktivt vand lækker og stadig flere atomarbejdere på Fukushima-værket bliver 'udbrændte', advarer premierminister Naoto Kan nationen om, at situationen stadig er graverende
Tropper fra det japanske forsvar hjælper medarbejdere fra Fukushima væk fra værket. De havde ved et uheld soppet rundt i vand, der viste sig at indeholde et radioaktivitetsniveau 10.000 gange over det normale for vand, der bruges på værket.


 De troede, det var falsk alarm. De tre arbejdere fra elselskabet TEPCO var sent torsdag på arbejde i kælderen under turbinehallen ved siden af reaktor 3 på det havarerede Fukushima I-atomkraftværk. Arbejderne skulle trække nye ledninger og var for en sikkerheds skyld iført sikkerhedsdragter, handsker og hjelme. Én havde støvler på, men de to andre blot sko. Dagen før var området i kælderen konstateret tørt og uden høje strålingsniveauer, så der burde ikke være noget at bekymre sig om. Derfor tog man det heller ikke så tungt, at den fjerde mand, som efter forskrifterne burde være til stede for at overvåge eventuel stråling, manglede.
Og end ikke da de tre opdagede, at der nu pludselig stod 15 centimeter vand over kældergulvet, fandt de grund til uro. Det var trods alt ikke selve reaktoren, de arbejdede ved. Da alle tre arbejderes dosimetre begyndte at sende alarmsignaler, blev det ignoreret.
»Jeg troede, det var gået i stykker,« citeres en af arbejderne for at have sagt efterfølgende.
Men dosimetrene var ok. Det vand, de tre soppede rundt i, viste sig at indeholde et radioaktivitetsniveau 10.000 gange over det normale for vand, der bruges på værket. Forurening med stoffer som iod-131, cæsium-137, kobolt-60, cerium-144, barium-140 og andre gav ifølge TEPCO's senere målinger en aktivitet på 3,9 mia. becquerel (Bq) pr. liter vand. Alene for iod-131 blev der målt 1,2 mia. Bq pr. liter — til sammenligning er grænsen for dette stof i drikkevand 300 Bq pr. liter.
Forureningen betød en dosishastighed i vandoverfladen på 400 millisievert (mSv) pr. time.
Trods sikkerhedsdragter trængte vandet op om benene på arbejderne, og da miseren efter 40-50 minutter blev opdaget, havde alle tre fået høje stråledoser: 173-180 millisievert.
20 millisievert er den dosis, en atomarbejder normalt må få på et helt år. 50 millisievert må han få, hvis det kun sker et enkelt år, og 100 millisievert har TEPCO i den aktuelle ulykkesituation besluttet at acceptere, fordi det ellers vil være svært overhovedet at gennemføre det nødvendige arbejde på det havarerede værk.
Arbejderne fik altså væsentlig mere på ganske kort tid, og to af dem blev torsdag indlagt på National Institute of Radiological Sciences, hvor det frygtes, at de får forbrændingsskader på benene, fordi de gik rundt i det radioaktive vand i almindelige sko. Fredag blev også den tredje arbejder indlagt.
17 over grænsen
Forløbet illustrerer det voldsomme pres, arbejdet for at afværge en eskalation af atomulykken foregår under.
»Mens de har travlt med at få værkets processer til at fungere igen, udviser de grov disrespekt for menneskeliv ved at sende arbejdere ind i områder, hvor så farlige vandmasser findes, uden at gennemføre tilstrækkelige sikkerhedstjek,« siger Keihi Kobayashi, tidligere instruktør på Kyoto Reactor Research Institute, til den japanske avis Mainichi .
I går afslørede TEPCO for første gang, at i alt 17 arbejdere har fået doser over grænsen på 100 mSv siden jordskælvet og tsunamien for to uger siden. Og Japans nukleare sikkerhedstilsyn, NISA, sagde samtidig, at den stærke forurening af vandet under turbinebygningen tyder på, at der et eller andet sted i selve reaktor 3 er en læk, hvorfra højradioaktivt vand siver ud. Det store indhold af det kortlivede stof iod-131 er tegn på, at vandet har sin oprindelse inden for reaktorens indeslutning og ikke i det bassin med brugt brændsel, som findes i reaktorbygningen — her er aktiviteten af iod-131 nemlig begrænset på grund af stoffets relativt hurtige henfald.
Ikke optimist
NISA mente i går ikke, at der er tale om et regulært brud på den beskyttende reaktorindeslutning, inden for hvilken det aktuelle strålingsniveau er målt til omkring 50 Sievert pr. time — et absolut dødeligt niveau — men kunne på den anden side ikke forklare, hvor lækagen så findes.
For elselskabet og arbejderne på Fukushima-værket er det en kamp mod uret for at få de fire mere eller mindre ødelagte reaktorer under kontrol.
Japans premierminister, Naoto Kan, kaldte i går i en tale til nationen situationen på værket »meget graverende og alvorlig«.
»Vi forsøger at forebygge en forværring af situationen. Vi er stadig ikke i en situation, hvor vi kan være optimistiske,« sagde Kan.
Ifølge japansk presse overvejer myndighederne at opgradere ulykken fra 5 til en kategori 6-hændelse på den internationale INES-skala for atomulykker — i givet fald vil Fukushima-havariet rangere over ulykken på Tremileøen i 1979 og lige under Tjernobyl-ulykken i 1986.
Efter kølesystemernes svigt har man nu gennem det meste af to uger oversprøjtet reaktorerne og deres bassiner for brugt brændsel med havvand fra først helikoptere og siden brandbiler og vandkanoner for at hindre overophedning, yderligere smeltning af brændselsstave, trykstigning og i værste fald store brud på reaktorindeslutningerne.
Saltvand tærer
Processen er vanskelig og risikabel. Torsdag registrerede man f.eks. både uventede tryk- og temperaturstigninger i reaktor 1, hvor brændselsstavene menes stærkest beskadiget, og gennem de seneste dage er arbejdet på reaktorerne flere gange blevet indstillet, fordi røg er steget op fra de ødelagte bygninger og har fordret midlertidig evakuering.
»Arbejderne opererer i et meget farligt miljø,« sagde regeringens faste katastrofetalsmand, Yukio Edano, i går.
»De er nødt til at arbejde på skift for at begrænse den radioaktive belastning, og vi håber, at vi har folk nok til at varetage opgaverne de rette steder.«
Et tiltagende problem er, at afkølingen i mangel af bedre sker med saltvand fra havet. Saltvandet tærer reaktorernes indre, og bekymringen stiger for, at saltkrystaller skal sætte sig som skorper på brændselsstave og andre steder og bremse kølevandets gennemstrømning. Derfor forberedte TEPCO i går at tilføre ferskvand til reaktor 1 og 3. Store pramme fra en amerikansk militærbase ved Tokyo er på vej mod Fukushima for at agere ferskvandsbassiner, som løbende skal fyldes af japanske fartøjer for derved at kunne levere ferskvand til atomkraftværket. Det forudsætter rørsystemer fra prammene til værket — et arbejde man håber at kunne gennemføre næste uge.
Talsmand Edano gjorde i går opmærksom på, at de store mængder vand, som løbende tilføres de fire reaktorer, ikke bliver dér, hvad turbineforureningen også viste. I går meldtes også om højradioaktivt vand i turbinebygningerne til reaktor 1 og 2.
»Vi ved, at en stor del af vandet fra reaktorerne vil strømme ud i havet ved kysten, så der er behov for at forstærke målingerne,« sagde Edano med henvisning, at der allerede er målt overskridelser på op til 150 gange af grænserne for indhold af iod-131 i havvand.
Advarslen mod brug af postevand til spædbørn i Tokyo blev afblæst torsdag, da indholdet af radioaktivt iod var faldet til under grænseværdien — til gengæld overskrides grænsen nu i byer nord for Tokyo.
Inden for 20 km-zonen omkring værket er 257.000 mennesker evakueret, og regeringen opfordrede i går befolkningen i zonen ud til 30 km om at lade sig 'frivilligt evakuere' — angiveligt ikke på grund af strålingen, men fordi livet ud til 30 km er ved at gå i stå, og det bliver stadig sværere at få mad og andre fornødenheder frem til dem, der er tilbage.


