Kindkys i Kairo – var det kærlighed?
Næppe – men kyssene mellem Mursi og Ahmadinejad er en symbolsk tilnærmelse mellem Egypten og Iran, som på sigt kan ændre Mellemøstens strategiske landskab – ikke i morgen, men når en løsning er fundet i Syrien, og Irans atomforhandlinger har nået et resultat, hvad noget tyder på er hensigten denne gang


 Tirsdagens Al Jazeera-billeder fra Kairos lufthavn var næsten gribende: Præsident Mohamed Mursi gik helt frem til flytrappen, som Irans præsident Mahmoud Ahmadinejad steg nedad, og kyssede ham på begge kinder.
Nu er kindkys mellem mænd den normale hilseform i dette hjørne af verden, men ikke desto mindre blev de eksplicit nævnt i flere mediers dækning, for symbolikken er indlysende: Det var den muslimske verdens to magtfulde modpoler, der kyssendes dér på landingsbanen – Ahmadinejads shiamuslimske stormagt, Iran, og Mursi, der efter sit valg til præsident i sommer fluks rejste til Teheran og annoncerede sig selv som sunniislams leder og erklærede sin uforbeholdne støtte til de syriske sunnitters revolution. Tag den, Jenad, var budskabet.
Og nej, de to har ikke meget til fælles, slet ikke lige for tiden, hvor shiitter og sunnitter er involveret i sekteriske slagtninger i Syrien, Irak, Bahrain, Yemen, Pakistan og nu også i Libanon. Og dog deler de en fælles dagsorden, udtalt hos Ahmedinejad og usagt hos Morsi, nemlig had til Israel og bestræbelsen på at reducere USA’s, indflydelse i Mellemøsten – usynlige undertekster til kindkyssene, den røde løber og den egyptiske æresgarde på landingsbanen.
Ahmadinejad er i Kairo som deltager i den islamiske samarbejdsorganisation OIC’s årlige topmøde, der begyndte i går, men også for at ’berede grunden for en udvikling af samarbejde mellem Iran og Egypten’, som han sagde. De to lande har ikke været på rimelig talefod siden 1980, da Iran afbrød de diplomatiske forbindelser efter Egyptens fredsaftale med Israel. Men med islamisten Mursi i præsidentembedet og en ny mellemøstlig verdensorden i sigte, er det i begges interesse at styrke relationerne, trods åbenbare religiøse og politiske modsætninger. Ahmadinejads besøg vil næppe føre til resultater på kort sigt – Egypten og Iran er i hvert sit ringhjørne i den syriske konflikt, og det nye Egypten er ikke på Irans side i atomkonflikten med Vesten, Israel og de sunnitiske Golf-monarkier. Omvendt er Saudi-Arabien og emiraterne (bortset fra Qatar) skeptiske over for Det Muslimske Broderskabs øgede indflydelse i regionen. Så Mursi kan have en geopolitisk hensigt med sine kindkys. Som Mahmoud Shukri, Egyptens tidligere Syrien-ambassadør, sagde til AP:
»Nu er relationerne til Golf-staterne ikke for gode, og du må skabe balance ved spille alle de kort, du har.«
Det har heller ikke undveget egypternes opmærksomhed, at der synes at være opblødning på vej i den nu 10 år lange konflikt om Irans atomprogram. Der er nu begrænset optimisme forud for næste runde af Irans forhandlinger med Vesten, der indledes i Kazakstans hovedstad Almata 26. februar. Iranerne mødes med den ’normale’ modpart, de såkaldte ’5+1’, altså FN-sikkerhedsrådets fem permanente medlemmer (alle atommagter i øvrigt) og Tyskland, men på det netop overståede sikkerhedstopmøde i München åbnede USA’s vicepræsident, Joe Biden, for tosidede forhandlinger mellem Teheran og Washington.
Ingen beviser for onde hensigter
Hvorfor? Rimeligvis – det er vurderingen blandt Mellemøstens iagttagere – fordi foråret 2013 er deadline for en aftale, der skal sikre, at Iran ikke indleder produktion af kernevåben. Ifølge vestlige og israelske eksperter, der bygger deres vurderinger på udokumenterede efterretninger og indgroet mistænksomhed, vil Iran være i stand til at fremstille atombomben før den kommende sommer.
Nås der ikke en aftale, har Israel truet med at angribe Iran militært, hvilket Washington vil gøre alt for at undgå. Og Ahmedinejad bekræftede i Kairo, at Iran er klar til tosidede forhandlinger, forudsat USA’s intentioner er ’oprigtige’. Det er et åbent spørgsmål.
Nærlæsning af de rapporter, IAEA, FN’s atomvagthund, har udarbejdet om det iranske atomprogram – det er i alt 39 – hvilket internettidsskriftet Middle East Research and Information Project (Merip) har taget sig tid til, sandsynliggør ikke i en eneste sætning, at Iran har påviselige aggressive hensigter med sit atomprogram.
Alligevel blev IAEA’s Iran-rapporter henvist til FN’s Sikkerhedsråd i 2006 – alene på en mistanke om, at præstestyret ikke havde reelle hensigter. Dermed skiftede den folkeretslige status af inspektionerne fra IAEA-regi til sikkerhedsrådsregi. Eller som Merip beskriver det: Atomsagen overgik til en juridisk procedure, men uden at den kan begrundes i nogen legitimitet, eftersom der ikke var påvist nogen ’rygende pistol’ i de 39 rapporter.
USA’s verdensorden
Sikkerhedsrådet har som forvalter af den sikkerhedsmæssige verdensorden vedtaget syv resolutioner siden 2006, alle med henvisning til FN-pagtens kapitel 7, der åbner for militær indgriben mod stater, der ’truer verdensfreden og sikkerheden’. Iran er i alle resolutioner blevet pålagt at indstille berigelse af uran, hvilket Iran har nægtet. Præstestyret fastholder, at berigelsen af uran er til fredelige formål, og har faktisk været imødekommende omkring at forsikre Vesten og konsorter om deres gode hensigter.
Så sent som i 2010 gik iranerne således med til at deponere mere end et ton beriget uran i Tyrkiet, hvilket ville have sikret ’verdensfreden og sikkerheden’ – i hvert fald en rum tid. Aftalen, der blev indgået med Tyrkiets og Brasiliens mellemkomst – begge lande var den gang medlemmer af sikkerhedsrådet – blev dog underløbet af USA, der insisterede på en ny resolution med yderligere sanktioner, hvorefter Iran bakkede ud. Og som Merip skriver: Resolutionerne hører ikke hjemme under international lov, men mere i Mellemøstens strategiske landskab, hvor Iran modsætter sig USA’s monopol på fordelingen af magt.
Om det vil ændre sig med de kommende forhandlinger, er umuligt at sige – men der er positive toner fra begge sider, og Iran kan tænkes at gå med til en reduktion af berigelsesprocesserne eller øget åbenhed om kontrol – hvad Iran ikke kan gå med til, er et stop for berigelse som betingelse for videre forhandlinger. Heller ikke selv om landet har hårdt brug for en aftale, der kan lette presset på en anstrengt økonomi, som yderligere belastes af den syriske klient. Også fra den vinkel kan kindkyssene i Kairo anskues. Både Iran og Egypten har hårdt brug for ro på bagsmækken, ligesom begge ønsker at begrænse tyrkernes indflydelse. De har for resten formandskabet i OIC.
Vi får se. Det strategiske landskab er endnu ikke faldet på plads.
 
 

