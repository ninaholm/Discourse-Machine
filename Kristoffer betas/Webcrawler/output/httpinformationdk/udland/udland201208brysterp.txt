Bryster, punk og borgerrettigheder
Spektakulære happenings popper op overalt i flere af de tidligere sovjetrepublikker. Unge veluddannede står bag aktionerne, som kendere kalder ekstreme reaktioner på ekstreme regimer. Og når de ter sig tosset, får de rent faktisk opmærksomhed fra vestlige medier
Som tropiske guldfisk i et kæmpe akvarium sidder de tre aktivister fra Pussy Riot på anklagebænken i Moskva efter at have spillet en ’punkbøn’ i en kirke. De er blot én aktivistgruppe blandt mange, som reagerer på de ekstreme regimer i de tidligere sovjetrepublikker.


 Da Litejnij-klapbroen i Sankt Petersborg bliver hejst og lader skibe passere en dag i 2010, er det ikke kun vejen, som står oprejst. En tegning af en 65 meter stor penis står også lodret op i luften, hvid på den mørke asfalt. Det er den russiske gadekunstgruppe Voina, som står bag tegningen på broen.
Siden har Voina lavet mange spektakulære happenings, ligesom rigtig mange andre aktivistiske, veluddannede unge har gjort.
Under EM i Ukraine blottede gruppen FEMEN flittigt deres bryster for at skabe opmærksomhed om sexhandlen i landet.
Mest omtalt af alle for tiden er punkgruppen Pussy Riot, som i disse dage sidder på anklagebænken i Moskva, lukket inde i et bur, for ’religiøst had’ efter at have spillet en ’punkbøn’ i en kirke.
Pussy Riots aktion fandt sted, efter patriarken Kirill, den russiske ortodokse kirkes leder, op til præsidentvalget i marts havde kaldt de tolv russiske år under Vladimir Putins ledelse for et ’Guds mirakel’.
Ifølge flere iagttagere er de nye aktivister blevet mere ekstreme i deres virkemidler, fordi de opererer i en politisk virkelighed, der selv er blevet mere og mere ekstrem.
»Det er en reaktion på korrupte, overvågende og undertrykkende regeringer i de postsovjetiske lande. Når regeringerne er ekstreme, bliver reaktionerne det samme,« siger den russiske journalist Igor Malakhov.
Kurator Tanya Volkova, der arbejder i Moskva, forklarer, at russisk kunst først for alvor blev aktivistisk midt i 00’erne.
»Baggrunden er, at regimet har vokset sig mere diktatorisk med politisk undertrykkelse og social uretfærdighed. Samtidskunstnerne er aktive i at reflektere over og reagere på, hvad det betyder,« siger hun og forklarer, at kunstnerne både påtager sig en nærmest »heroisk« rolle som aktivister, men også engagerer sig i politiske roller, som for eksempel valgobservatører og i kampagner for politiske fanger.
Hvorfor en penis?
Det er ikke let at tyde den direkte betydning af fallossen på broen, men det er sigende, at den var tegnet i hjertet af Sankt Petersborg, og præcis sådan, at den kunne ses fra vinduer i regeringens sikkerhedstjeneste.
Den store bropenis var meget videoegnet og blev det mest omtalte performancekunstværk i Rusland i 2011. Videoerne er med jævne mellemrum forsvundet fra YouTube, men de, som ligger der i øjeblikket, har mere end 80.000 views.
At aktivister retter deres oprør mod de sociale medier er en klar tendens, bekræfter Silas Harrebye, som skriver ph.d. om kreativ aktivisme på Institut for Samfund og Globalisering på Roskilde Universitet.
»Man ser mere og mere, at aktivister laver aktiviteter, som er velegnede til at blive delt på de sociale medier, som er hurtige i et medielandskab, hvor nyheder skal rejse hurtigt for at poppe op øverst på nyhedslister,« siger Silas Harrebye.
I de seneste uger har retssagen gjort Pussy Riot til globale berømtheder. Madonna trådte ind i kampen for dem i forgårs, da hun til sin koncert i Moskva viste sin bare ryg med påskriften Pussy Riot og sagde, at hun ville bede for dem. På den internationale punkscene får de også respekt:
Tobi Vail fra bandet Bikini Kills forklarede i sidste uge til magasinet Dazed And Confused, hvorfor hun tror, at Pussy Riot i sidste ende vil vinde:
»Putin kan fængsle individuelle medlemmer af grupperne, men hvordan kan han stoppe potentialet for, at nye medlemmer kommer til, eller at budskaberne rækker længere end kun til Rusland?« spørger Tobi Vail og spår:
»Det her vil blive ved med at vokse jo længere tid, de sidder fængslet.«
Eneste måde at blive hørt på
Medlemmerne af den ukrainske aktivistgruppe FEMEN har også skabt global opmærksomhed til deres mærkesager på kontroversielle måder. Tyve af de flere hundrede medlemmer bruger deres nøgne bryster som blikfang. Billeder og videoer bliver delt på nettet.
»Dette er den eneste måde at blive hørt på. Hvis vi bare går rundt med bannere, er der ingen, som ser os,« har en talsmand for FEMEN udtalt til Russia Today.
Regeringerne reagerer kraftigt på de kreative happenings og truer med lange straffe, som i tilfældet med retssagen mod Pussy Riot. Medlemmer af kunstkollektivet Voina, som Pussy Riot samarbejder med, har flere gange været fængslet for sager, man i Danmark ville betragte som simpelt hærværk.
En af dem var en aktion, hvor Voina lukkede kakerlakker ud i en retsbygning, hvor to russiske kuratorer ved en meget omtalt retssag i 2010 blev idømt bødestraffe for blasfemi efter at have udstillet maleriet, hvor Jesus blev fremstillet som blandt andet Mickey Mouse og Lenin. En af de to dømte kuratorer, Andrej Jerofejev, er nu i gang med en udstilling om Pussy Riot i Paris. Han ser retssagen som udtryk for en atmosfære af »antiudenlandsk og anti-moderne hysteri« og påpeger over for det franske magasin Artinfo, at ingen russiske kunstnere er blevet fængslet, siden Leonid Lamm i1984 blev dømt for at have produceret pornografi under den sovjetiske politiker Bresjnevs styre.
»Det er interessant at se på, hvorfor politikere bliver bange for kunstværker,« siger Jerofejev til Artinfo:
»Det, der skræmmer dem, er latter og culture jamming (kulturel sabotage, red.).«
Spørgsmålet er så, om de ekstreme metoder skaber folkelige forandringer og opbakning i de lande, hvor kunstnerne arbejder. Johannes Wamberg, der har arbejdet ti år i Ukraine som bl.a. journalist, er ikke så sikker:
»FEMEN får ikke opbakning fra de traditionelle feminister i landet. De synes simpelthen, at FEMEN’s metoder er for poppede. Mit indtryk er ikke, at de har stor opbakning i landet. Det, de foretager sig, er nogle gange for underligt til at blive forstået af den gængse ukrainer. Hvorfor protesterer de i bare bryster mod sexhandel? Er det ikke netop det, sexturisterne vil se?«
Retssag kan give bagslag
Også Igor Malakhov vurderer, at Pussy Riot har splittet befolkningen i to. De, som står uforstående over for punkbandets handlinger, og den kreative middelklasse, som forstår, hvorfor Pussy Riot gjorde, som de gjorde.
»Nogle sammenligner denne situation med korsfæstelsen af Jesus, fordi Pussy Riot har ofret sig så meget for at illustrere et enormt problem i det russiske samfund,« siger han, men mener dog selv, at det må være en overdrivelse.
Til gengæld kan regimernes voldsomme reaktion mod kunstgrupperne paradoksalt nok være med til at skabe opmærksomhed og udstille dem præcis, som aktivisterne ønsker. Blandt dem er den hviderussiske regering, som i går udviste alle svenske diplomater, efter et svensk reklamebureau lavede en happening, hvor de kastede bamser med menneskerettighedsslagord ud over landet fra et fly.
Også den russiske retssag kan give bagslag for styret:
»De fleste russere er enige om, at dét, Pussy Riot gør, ikke er lovligt. Men den måde, regimet slår tilbage på, chokerer folk mere end de vilde, kontroversielle optrædener. Ingen synes, at en fængselsdom på syv år for hooliganisme er fair,« siger Igor Malakhov.
Selv den berømte, fængslede oligark Mikhail Khodorkovskij, der kaldes Ruslands mest berømte fange, har sluttet sig til protesterne. Han udsendte i denne uge en støtteerklæring til Pussy Riot fra sin celle i en straffekoloni i det nordøstlige Rusland, hvor han mindedes sin egen følelse af at udstilles som en tropisk fisk i et akvarium bag tremmerne i det selvsamme retslokale, hvor Pussy Riots medlemmer nu udstilles.
»Dette kan kun kaldes et forhør i den betydning, som middelalderens inkvisitorer brugte ordet,« skrev han.
I går foregik det sidste berammede retsmøde i Pussy Riot-sagen. Ifølge et af de mange Twitter-referater fra retssalen lød det sidste vidneudsagn fra det 22-årige Pussy Riot-medlem Nadezhda Tolokonnikova:
»I kan tage min frihed, men min internationale frihed vil leve videre.«

