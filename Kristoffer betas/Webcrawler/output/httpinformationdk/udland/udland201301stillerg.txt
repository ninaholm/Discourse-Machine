Nu stiller de grønne klimakrav til Obama
Den genvalgte præsident må demonstrere i handling, at han mener det alvorligt med klimaet denne gang, siger amerikanske miljøfolk. Connie Hedegaard håber på nye internationale signaler fra USA
USA’s præsident Barack Obama genoplivede kampen for klimaet i sin genindsættelsestale i mandags, og miljø- og klimafolk begyndte straks at kræve konkrete handlinger. Her ses Barack Obama, inden han holder talen


 Næppe har USA’s præsident Barack Obama med sin genindsættelsestale genoplivet kampen for klimaet, før miljø- og klimafolk i og uden for USA er på banen med krav om konkret handling. Én gang tidligere er de blevet svigtet af en nyvalgt Obama, som afgav grønne løfter – denne gang vil de se resultater.
»Præsident Obama har et valg. Han kan blive præsidenten, der ikke gik langt nok hurtigt nok, eller han kan påtage sig rollen som leder. Lige nu har vi brug for at se meget tydligere bevis på, at han er klar til at gøre sidstnævnte,« siger May Boeve, direktør i klimanetværket 350.org, der for nylig har indledt en landsdækkende kampagne mod de fossile energiselskaber, til Huffington Post.
»Det første han kan gøre for at demonstrere, at han virkelig mener det alvorligt, er på ny at forpligte sig på, at vi ikke øger vores CO2-udledninger,« siger hun.
Andrew Steer, formand for tænketanken World Resources Institute, siger tilsvarende, at præsidenten må tage nye skridt, der sikrer, at det mål, Obama havde med til klimatopmødet COP15 i København – 17 procent CO2-reduktion i USA i 2020 i forhold til 2005-niveauet – bliver nået.
»Foruden hjemlig handling ser vi frem til en stærk udenrigspolitisk dagsorden med klimaet i en nøglerolle – herunder at man medbringer en seriøs og ambitiøs plan til FN’s internationale klimaforhandlinger,« siger Steer i en pressemeddelelse.
Ét krav til præsidenten synes at være centralt for de grønne kræfter i USA: At han siger nej til den planlagte Keystone XL-rørledning, der skal bringe olie fra de kontroversielle canadiske tjæresandsfelter til raffinaderier i Texas.
»Det er et spørgsmål om, at præsidenten siger: For det første skal vi ikke benytte den virkelig vanvittige løsning ved at ty til for eksempel tjæresand og olieboringer i Arktis,« siger Phil Radford, leder af Greenpeace USA.»I stedet skal vi bruge hver en dollar, som regeringen i Washington har, til at sikre, at vores bilpark bliver grøn, sikre hurtig introduktion af grøn energi i hele landet og holde op med at give subsidier til fossil energi,« tilføjer han.
Grænseværdi for CO2-udledning
Greenpeace offentliggjorde i går rapporten Point of no return, der blandt andet gør opmærksom på, at USA opererer med en række nye fossile energiprojekter – blandt andet olieudvinding i Arktis og udvinding af skiferolie og -gas – som i 2020 kan føre til udledning af mere end én milliard ekstra ton CO2 til atmos­færen.
Den nye olie- og gasproduktion fra skiferforekomsterne gør det samtidig muligt for USA at eksportere overskydende kul svarende til en ekstra udledning i 2020 på 420 mio. ton CO2 pr. år.
Også May Boeve nævner kravet om stop for tjæresandsolien. Hendes 350.org-netværk arrangerer den 17. februar i Washington, hvad man kalder ’den største klimademonstration i historien’.
»Det første skridt til at bringe vort land på kurs mod at håndtere klimakrisen er et nej fra præsidenten til tjæresandsrørledningen Keystone XL,« siger arrangørerne, der også tæller den store miljøorganisation Sierra Club.
»Sierra Clubs 2,1 mio. medlemmer og støtter appellerer til præsidenten om at fastslå vor nations position som global leder for grøn energi ved at sætte fuld fart på bæredygtige energikilder, holde forurenerne ansvarlige og afvise den farlige tjæresands-rørledning,« siger organisationens direktør Michael Brune.
Et af de klimamæssige dagsordenpunkter, som Barack Obama hurtigst vil blive konfronteret med, er kravet om grænseværdier for CO2-udledning fra de amerikanske kraftværker.
»Det er særligt vigtigt at bevæge sig fremad hvad angår udledningsgrænser for eksisterende kraftværker og at bruge andre gældende føderale muligheder for at begrænse drivhusgasserne og fremme rene energiteknologier,« siger for eksempel Andrew Steer fra World Resources Institute.
USA’s miljøstyrelse, EPA, begyndte at udarbejde sådanne udledningskrav som alternativ klimastrategi, da præsidentens oprindelige forslag om et CO2-kvotesystem – cap and trade – døde i Kongressen. EPA’s arbejde gik imidlertid i stå sidste år under indtryk af klimaets almene rutsjetur ned ad den politiske dagsorden i USA. Nu vil miljøorganisationerne have udledningsgrænserne for fossile kraftværker realiseret for dermed at tvinge energiselskaber til i stedet at investere i grøn elproduktion.
I tilgift til rækken af krav til den genvalgte præsident om at stille om til mere klimavenlige energisystemer peger Natural Ressources Defense Council (NRDC) på behovet for at satse på energibesparelser og energieffektivisering.
»Den el, vi ikke bruger, er CO2, vi ikke forurener atmosfæren med,« siger Dan Lashof, NRDC til Huffington Post.
Europæiske forventninger
I Europa glæder EU’s klimakommissær Connie Hedegaard sig over klimaets centrale placering i Obamas tale:
»Jeg er sikker på og hører også, at man vil foretage sig noget indenrigspolitisk i USA med hensyn til klimaet.
Nok så vigtigt er for mig, om Obamas meget markante tale også fører til et stærkere engagement i forhold til den internationale klimakamp. Jeg håber, at regeringen i Washington kan se USA’s egen interesse i at engagere sig geopolitisk i det her, også af rent sikkerhedspolitiske grunde,« siger Connie Hedegaard.
»En af de første tests på det vil vi få i FN’s luftfartsorganisation ICAO, hvor man skal diskutere en løsning på flytrafikkens klimabelastning. Hvis USA bliver ved med ikke at ville forpligte sig her, så er det nemt for Kina heller ikke at gøre det, og så sidder vi i det sædvanlige spil.«
EU indførte selv sidste år en ny CO2-kvoteordning for flytrafik ind og ud af Europa, men den har både USA, Kina og en stribe andre lande kategorisk afvist at efterleve. Derfor besluttede EU-Kommissionen for nylig at lave en tidsbegrænset pause for det europæiske system, baseret på signaler fra andre lande om vilje til i stedet at lave en global aftale om flys CO2-forurening i ICAO-regi.
»Er der en reel amerikansk nyorientering, så er ICAO-forhandlingerne en utrolig god chance for at vise det,« siger Hedegaard.
»Jeg tror ikke, at USA pludselig har Europas synspunkter i forhold til de internationale klimaforhandlinger. Det afgørende er, om der er en vilje til at sige ’vi ved godt, at en hjemlig amerikansk indsats ikke er nok til at holde verden under to grader’ og at der derfor må ske noget internationalt. Jeg gør mig ingen illusioner om, at USA vil komme og tilslutte sig EU’s bud om bindende globale klimamål. Så hurtigt ændrer tingene sig ikke.«
Klima- og energiminister Martin Lidegaard (R) håber, at Obama vil sætte gang i det amerikanske marked for grøn teknologi, som han påpeger, er det største i verden.
»Hvis USA rent faktisk begynder at efterspørge effektive teknologier og vedvarende energi, vil det have enorm betydning for udviklingen af nye teknologier og billiggørelsen af dem,« siger han.
Prisen på solceller blev halveret på to år, efter Tyskland og Kina begyndte at masseproducere og drive en teknologisk udvikling på området. Det samme vil gøre sig gældende for cleantech, mener han: »Det har i det forgangne år ikke været til at bære at se, hvordan USA stille og roligt er sakket bagud i kapløbet. Hvis de opruster, får vi en grøn konkurrence mellem Kina, Europa og USA, og det vil have uvurderlig betydning for, hvor hurtigt de grønne teknologier indhenter de fossile brændstoffer og bliver mere rentable.«
Martin Lidegaard tilføjer, at vindkraft og biomasse er tæt på »break even« i forhold til kul, gas og olie:
»I løbet af ganske få år kan vi indhente det, vi mangler, hvis vi får endnu et stort marked i spil,« siger han.

