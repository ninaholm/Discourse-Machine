Chen Guangchengs rejse ender foreløbig i USA
Chen Guangcheng fik i weekenden lov til at forlade Kina og rejse til USA. Umiddelbart et positivt tegn for forholdet mellem Beijing og Washington, men Chen efterlader en del ubesvarede spørgsmål i Kina


 Da den kinesiske menneskerettighedsaktivist Chen Guangcheng sent lørdag aften landede i USA, blev der sat et foreløbigt punktum for hans bemærkelsesværdige rejse. Gennem de seneste syv år er den blinde, selvlærte advokat blevet tæsket, har siddet i fængsel og i illegal husarrest. Og i april flygtede han på dramatisk vis til den amerikanske ambassade i Beijing for at slippe væk fra myndighedernes mishandling. Det førte til en næsten månedlang diplomatisk krise mellem USA og Kina.
»Vi bør stå sammen og fortsætte kampen for det gode i verden og fortsætte med at bekæmpe uretfærdighed,« sagde Chen Guangcheng lørdag i New York.
Mens han sad i fængsel og husarrest, blev han holdt strengt isoleret fra omverdenen, efter at han havde påkaldt sig styrets vrede for sine afsløringer af lokale myndigheders udbredte brug af tvangsabort og tvangssterilisation i et ulovligt og drakonisk forsøg på at håndhæve den såkaldte etbarnspolitik.
I New York takkede han de amerikanske myndigheder for deres støtte – og også den kinesiske regering, som tillod ham at forlade Kina, og som ifølge ham selv »håndterede situationen uden dramatik og med ro«.
Krise afviklet
Chen kom til USA med sin kone og to børn efter en hastig afrejse fra Beijing. USA og Kina har de seneste uger forhandlet intenst for at få en aftale på plads, der ville tillade Chen Guangcheng at forlade Kina og tage til USA, hvor han skal studere jura ved New York University. Med hans afrejse synes den højspændte krise om hans skæbne at være afviklet til både Kinas og USA’s tilfredshed. Begge parter frygtede, at sagen ville kunne skade deres indbyrdes forhold, og Beijing har i stærke vendinger kritiseret USA for at have beskyttet Chen Guangcheng. I Beijing siger eksperter, at håndteringen af den betændte sag viser, at de to landes forhold er modnet.
»Det var en acceptabel løsning for de tre parter efter flere forhandlingsrunder mellem Beijing og Washington,« siger prof. Shi Yinhong fra Folkets Universitet til South China Morning Post.
Shi Yinhong mener dog også, at sagen bør gøre Kina mere agtpågivende over for USA’s intentioner og indblanding i interne kinesiske anliggender. »Jeg mener, at vores lederskab stadig skal være på vagt (…), for Chen-sagen viser, at Washington ikke kun holder øje med vores menneskerettigheder. De vil også udøve indflydelse på vores politik på allerhøjeste niveau.«
Ikke slut endnu
Ifølge kritikere er Chens afrejse imidlertid heller ikke en entydig succes.
»Faktum er, at det var let at få Chen Guangcheng og hans familie om bord på et fly. Den langt sværere og mere langsigtede del bliver at sikre hans rettigheder under international lov, som giver ham ret til at vende hjem til Kina, når han har lyst,« siger Phelim Kine fra Human Rights Watch ifølge The New York Times.
I et interview forrige uge med Information insisterede Chen Guangcheng på, at han vil vende tilbage til Kina og fortsætte rettighedskampen. Det er dog tvivlsomt, om det vil ske. Beijing har ofte virket tilfreds med, at dissidenter forlader Kina og dermed mister deres indflydelse.
Samtidig efterlader Chen flere ubesvarede spørgsmål i i Kina. Bl.a. om centralregeringen vitterligt – som den har lovet ham – vil undersøge hans anklager om magtmisbrug i hans hjemprovins, Shandong, og straffe de ansvarlige. Indtil videre er der ingen tegn på, at det vil ske. Inden for de seneste år er de embedsfolk, som har stået for mishandlingen af Chen, og som har haft ansvaret for de illegale tvangsaborter, blevet forfremmet i systemet.
Chen Guangcheng frygter også, at styret vil tage hævn over hans familie. Hans mor lader til at være i husarrest i hjembyen Dongshigu. Hans bror er blevet gennemtæsket af myndighederne. Og hans nevø er blevet sigtet for mordforsøg efter han med kniv forsvarede sig mod folk, der viste sig at være lokale embedsfolk.

