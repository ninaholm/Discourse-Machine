Eksperter: Obama er magtesløs i Gaza
Den nye amerikanske præsident har ikke mange muligheder over for Israel - men kun USA kan stoppe konflikten


 Eksperter peger på, at USA er det eneste land, der kan løse konflikten, men den nyvalgte præsident er hjælpeløs - og det er Bush også.
"Obamas problem er, at han - fordi han i valgkampen støttede Israel - ikke har anseelse i Mellemøsten. Mange arabere ser USA og Israel som to sider af samme sag. Det problem arver Obama. Og han har ikke gjort det lettere for sig selv."
Sådan siger professor i international politik ved Oriel College, Oxford University, Marc Almond. 
Han har specialiseret sig i amerikansk mellemøstpolitik og er for tiden gæsteprofessor ved Bilkent Universitetet i Ankara i Tyrkiet.
Problemet for Obama er primært, at han ikke selv kan sætte dagsordenen og kontrollere begivenhederne. 
Obama vil gerne adskille konflikterne i Mellemøsten; flytte fokus væk fra Palæstina og Irak og til Afghanistan. Men den luksus har han ikke. 
"Barack Obama står over for meget store udfordringer i Mellemøsten, og hans problem er især, at konflikterne i Gaza og andre steder ikke kan skilles ad, men er bundet sammen. De yderliggående islamister ser det hele som en samlet kamp. Den opfattelse kan ikke bombes væk."
I et vadested
Han mener, at der er sammenhæng mellem krigen og den nuværende økonomiske krise.
"Vi er politisk og økonomisk i et vadested. Hamas har ved at provokere Israel forsøgt at lodde, hvor meget USA vil gøre for at komme sin allierede (Israel, red.) til hjælp."
"Og Israel har på sin side ønsket at stille USA over for et fait accompli; nemlig at de mere eller mindre betingelsesløst skal støtte Israel. Begge dele sætter USA i en vanskelig situation," mener Almond. "Obama har ikke politisk råd til at lade Israel i stikken - og Bush ønsker ikke at rokke ved sit eftermæle. Så min opfattelse er, at Hamas har forregnet sig. Israel har frit spil - eller stort set. Obama er afhængig af the American Israel Political Action Committee (AIPAC). I en tale i juni sagde Obama - blandt andet for at neutralisere Hillary Clinton - at han vil støtte Israel og gøre Jerusalem til Israels anerkendte hovedstad," siger Almond.
"Det er langt videre, end andre præsidenter er gået. Bush' støtte var ikke så vidtstrakt." 
AIPAC er - ifølge the New York Times - "den mest indflydelsesrige lobbyorganisation i USA".
Denne opfattelse deles af Fred Halliday, der er professor i international politik ved London School of Economics.
"Denne krise er kulminationen på en lang periodes provokationer. Konflikten i Palæstina og Israel har været lidt i baggrunden i den internationale nyhedsstrøm, men det betyder ikke, at den er formindsket, men det betyder, at både den afgående og indkommende amerikanske præsident er blevet taget på sengen. Hverken Bush eller Obama har interesse i denne konflikt," mener Halliday.
Clintons indflydelse
Halliday mener, at situationen kan blive værre for palæstinenserne under Obama, og minder om, at den nye udenrigsminister, Hillary Clinton, vil have betydelig indflydelse på situationen:
"Hillary Clinton er ikke mindre venlig stemt over for Israel, end Condoleezza Rice har været. Som senator for New York har hun været tvunget til at være venligt stemt over for Israel, da der er mange jødiske vælgere i hendes stat. Selv om hun nu er mere frit stillet, tvivler jeg på, at hun vil være kritisk over for regeringen i Israel. Modsat har Dr. Rice altid været 'realist' - altså en, der lægger vægt på den nationale interesse," siger Halliday.
Han gør opmærksom på, at republikanske præsidenter traditionelt har været mere kritiske over for Israel.
"Mange, der har sympati for palæstinenserne, glemmer undertiden, at Reagan og George Bush Senior var kritiske over for Israel. Sidstnævnte nægtede sågar at give dem en lånegaranti i 1991," siger han.
"Det er på tide, at vi får en mere realistisk opfattelse af Obama," konkluderer han.


