32 IS-medlemmer dræbt
Præsident Barack Obama godkendte operationen, hvor der helt usædvanligt blev sendt amerikanske soldater ind i Syrien


 Amerikanske kommandosoldater dræbte under en mission i det østlige Syrien natten til lørdag 32 medlemmer af Islamisk Stat (IS), siger en overvågningsgruppe.
»Den amerikanske operation dræbte 32 medlemmer af IS, hvoraf fire var ledende personer. Den ene var oliechefen Abu Sayyaf, som var viceforsvarsminister i bevægelsen,« siger Rami Abdel Rahman, som leder Syriens Observatorium for Menneskerettigheder.
Præsident Barack Obama godkendte operationen, hvor der helt usædvanligt blev sendt amerikanske soldater ind i Syrien. USA bekæmper normalt kun Islamisk Stat med luftangreb, som først og fremmest har til formål at stabilisere styret i Irak.
Den amerikanske operation var rettet mod IS’ base i al-Omar, som er et af Syriens største oliefelter i den østlige provins Deir Ezzor. En amerikansk regeringskilde, der ønsker at være anonym, siger, at det kom til kampe på nært hold mellem de amerikanske kommandosoldater og medlemmerne af Islamisk Stat.
USA’s forsvarsminister, Ash Carter, kalder missionen for »et betydningsfuldt slag« mod Islamisk Stat.
Tre af de fire ledende IS-medlemmer var fra Nordafrika, siger Abdel Rahman. Sayyaf var tuneser, og Tunesiens regering er blevet orienteret om, hvad der skete.
Ritzau/AFP

