Indsukrede trusler og modvilligt partnerskab
En øget og mere helhjertet pakistansk indsats imod Taleban og al-Qaeda vil blive belønnet med amerikansk milliardstøtte. Officielt hilser Pakistans regering det amerikanske udspil velkomment. Uofficielt vækker det frygt hos mange pakistanere
Mens pakistanere nød vejret og weekenden i Islamabad, brugte andre tid på at analysere budskabet fra den amerikanske præsident Obama. Obamas tale blev hilst velkommen af den pakistanske regering, men mødt med tavshed af Pakistans magtfulde hær og efterretningstjenester.


 ISLAMABAD - Nogle få timer før Barack Obama fredag fremlagde Amerikas nye politik over for Afghanistan og Pakistan, sprængte en selvmordsbomber sig selv i luften i en moské i Jamrud, en lille pakistansk by på hovedvejen til den afghanske grænse. 50 mennesker blev dræbt, derimellem 15 politifolk og soldater. Anslaget var antagelig tænkt som en gengældelse for hærens seneste aktioner imod Taleban, hvis krigere jævnligt gennemfører bagholdsangreb imod NATO-konvojer på denne rute. 
Selvmordsbomben var en blodig illustration af, hvordan Amerikas kamp, syv et halvt år efter 11. september, imod militant islamisme også er blevet Pakistans kamp. Men det håb, Obama udtrykte om, at blodbad som det i Jamrud vil få pakistanerne til at forstå, at al-Qaeda og dets "ekstremistiske forbundsfæller" er den største trussel imod deres fremtid, er så spinkelt, som det er fromt. De fleste pakistanere opfatter tværtimod voldsudgydelserne som en afledt effekt af deres regerings modvillige medvirken i den krig, som Amerika og NATO synes på vej til at tabe i Afghanistan - en medvirken, som, hvis det står til Obama, skal forstærkes ganske betydeligt.
Betegnende nok viede den nye amerikanske præsident de indledende afsnit af sin Afghanistan-tale til Pakistan og hævdede, at "al-Qaeda er i fuld gang med at planlægge angreb i selve De Forenede Stater fra sine sikre tilholdssteder i Pakistan. For det amerikanske folk," fortsatte han, "er denne grænseregion blevet verdens farligste sted."
Obama tilbød Pakistan en hel buket af smukke incitamenter som indsukring af sine dystre trusler i sin bestræbelse på at overbevise pakistanerne om, at hans krig også er deres. Talen blev hilst velkommen af den pakistanske regering, men mødt med tavshed af Pakistans magtfulde hær og efterretningstjenester. Og med kynisme af en befolkning, som i vidt omfang - det viser meningsmålinger - stadig opfatter Amerika som en større trussel imod deres sikkerhed end både Taleban og al-Qaeda. 
Regional indfaldsvinkel
Incitamenterne er ganske kontante. Obama lovede "1,5 milliarder dollar i støtte til det pakistanske folk hvert år over de næste fem år." 
Pakistans præsident, Asif Zardari, kvitterede med at sige, en sådan bistand "ville styrke demokratiet". Og også andre politikere bød de amerikanske penge velkomne, især hvis de bliver brugt på at "bygge skoler, veje og hospitaler" i Pakistans forarmede grænseregioner, hvor Taleban og al-Qaeda for tiden betaler højere lønninger end regeringen. 
Endnu mere velkomment var Obamas løfte om at oprette en kontaktgruppe for Afghanistan, der skal omfatte alle regionens lande, herunder ikke blot USA's allierede som Indien, men også dets rivaler som Rusland og Kina, ja, selv en 'fjende' som Iran. 
Pakistan har længe været af den opfattelse, at Afghanistans stabilitet beror på dets naboers engagement. 
"Den nye Obama-regerings tilgang er meget positiv," udtalte Pakistans udenrigsminister, Shah Mehmod Querishi. "Amerikanerne vil arbejde hen imod en regional indfaldsvinkel til situationen."
Men der var også torne blandt de amerikanske roser. 
"Vi stiller ikke med en blankocheck," sagde Obama. "Pakistan må udvise en klar vilje til at eliminere al-Qaeda-elementer og voldelige ekstremister inden for sine grænser. Og vi vil insistere på, at der bliver skredet til handling - på den ene eller anden måde - når vi får efterretninger om væsentlige mål blandt terroristerne."
Med andre ord vil Obama ikke blot fortsætte de amerikanske droneangreb i de pakistanske grænseegne, som har dræbt 350 mennesker over de seneste otte måneder, men om fornødent intensivere dem. CIA er fortsat overbevist om, at Pakistans militære efterretningstjeneste, ISI, beskytter og huser og det afghanske Talebans ledelse i Quetta i Pakistans Balochistan-provins, herunder mullah Mohammed Omar. ISI afviser pure beskyldningen. 
Linjen gælder stadig
Amerikas anklage imod ISI's fortsat forborgne støtte til Taleban lå dog kun imellem linjerne i Obamas tale. Men berørte han den ikke eksplicit, lod han til gengæld andre om at fremføre dem for ham. 
Nogle få dage forinden kunne avisen New York Times citere amerikanske regeringsembedsmænd for udtalelser om, at ISI bistår Talebans kommandanter i Afghanistan med "finansiel støtte, militære forsyninger og strategisk vejledning." Og efter hans tale bekræftede højtstående amerikanske militærfolk, at der var "indikationer" på forbindelser mellem ISI og Taleban, ja tilmed også mellem ISI og al-Qaeda. "Fundamentalt er det en af de ting, som der må ændres på," sagde admiral Mike Mullen, formand for den amerikanske generalstab. 
Det vil næppe ske. Skønt det officielt benægtes, vil kun de færreste pakistanske iagttagere drage i tvivl, at ISI har bånd til det afghanske Taleban og andre militante islamister. Ej heller er der tale om et simpelt levn fra den tid, da Pakistan var det afghanske Taleban-regimes eneste regionale støtte. "Det er stadig den linje, der gælder," siger en pakistansk analytiker, som ikke ønsker sit navn frem. 
Gennem de seneste syv år har Pakistans hær måttet se sin rolle i Afghanistan reduceret til en veritabel lejesoldatstyrkes. Dets opgave er alene blevet at overvåge den pakistansk-afghanske grænse på vegne af Amerika og NATO. Samtidig har hæren måttet affinde sig med, at disse magter har fremelsket et afghansk regime, som ikke blot er spækket med antipakistanske afghanske fraktioner, men tillige allieret med Indien, Islamabad store regionale ærkemodstander og rival. I et sådant fjendtligt miljø er der intet overraskende i, at ISI opfatter det afghanske Taleban som 'et aktiv', til trods for at sidstnævntes alliance med al-Qaeda truer Pakistan i lige så høj grad som det truer Afghanistan, siger analytikeren. 
Ønske om større ord
"ISI opretholder sin forbindelser til det afghanske Taleban, fordi det ønsker at bruge det som en brik, det kan handle med i spillet om Afghanistan. Den pakistanske hær ønsker at have et større ord at skulle have sagt i den regionale nyordning, som Amerika stiler efter. Synspunktet i hæren i ISI er, at hvis det afghanske Taleban lades i stikken, så vil dette styrke den afghanske regering såvel som Indiens rolle i Afghanistan - begge dele på bekostning af Pakistan."
'Det større ord', som den pakistanske hær ønsker, omfatter den afghanske regerings anerkendelse af Pakistans vestgrænse og en afklaring af hvad status skal være for Kashmir, et territorium, som stadig er delt og omstridt mellem Indien og Pakistan. Uden indrømmelser i disse konflikter, vil den pakistanske hær og ISI i bedste fald forblive en modvillig partner i Amerikas krig, i værste fald en sabotør. Uanset hvad, "vil volden stige til nye niveauer," forudsiger Talat Mahmood, der er tidligere pakistansk general og nuværende sikkerhedsanalytiker. 
Oversat af Niels Ivar Larsen

