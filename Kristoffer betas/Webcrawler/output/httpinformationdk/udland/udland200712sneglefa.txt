I sneglefart mod Bali-mandatet
Det bryder næppe sammen på klimamødet, men verden bliver heller ikke reddet her


 BALI - 6-700 journalister side om side, række ved række, blik boret ind i computerskærme, baggrundslarm af snurrende airconditionanlæg og tv-transmitterede ministertaler, alt pakket ind i et gigantisk hvidt, fugtdampende plastictelt. Gennem lokalet flagrer - næsten uset - en lille gul sommerfugl. Et nærmest upassende besøg fra den virkelighed, der er ved at forsvinde i komplicerede, teknokratiske, men storpolitisk højspændte forhandlinger om kantede parenteser, indskudte sætninger og elastiske formuleringer.
I går, da 144 landes ministre og andre højtstående regeringsrepræsentanter begyndte deres talerække om håb og løfter for planeten i Bali International Conference Centre, skruede de internationale ngo'er for alvor bissen på i kritikken af forhandlingerne, der bevæger sig i sneglefart mod en ministerdeklaration med et 'Bali-mandat'. 
"Komplet fravær af fremskridt," sagde Stephanie Tunmore, Greenpeace.
Selv om USA ikke antyder mindste villighed til selv at påtage sig konkrete CO2-reduktionsforpligtelser a la Kyoto i den i 2009 forventede Københavns-aftale, kæmper amerikanerne bag lukkede døre for at få fjernet omtalen af, hvor meget andre, mere villige i-lande bør reducere. 25-40 procent reduktion af i-landenes udledninger i 2020 samt mindst en halvering af de globale udledninger i 2050 er de forsker-definerede mål, USA vil have væk fra teksten.
Den amerikanske forhandler, Harlan Watson, kalder det således "totalt urealistisk for mange lande" at nå det mål, ligesom han i øvrigt mener, at der er "mange usikkerheder" forbundet med meldingerne fra FN's Nobelpris-belønnede klimapanel.
Vrede ngo'ere
Mens klimaminister Connie Hedegaard i sin tale i går på Bali-mødet holdt sig til at efterlyse amerikansk lederskab, lagde ngo'erne ikke fingrene imellem.
"Hvis vi i teksten fra Bali mister henvisningen til, hvad videnskaben kræver, så kommer det aldrig tilbage," siger en vred Stephan Singer, WWF International, med henvisning til det fundament, fortsatte forhandlinger mod en Københavns-aftale skal bygge på.
Mindst lige så vrede er ngo'erne over det foreløbige sammenbrud, der er sket i diskussionerne om overførsel af klimavenlig teknologi til u-landene. Kina har foreslået en teknologioverførsels-fond som del af en Københavns-aftale, og den vil skulle principgodkendes her på Bali for at blive til virkelighed i 2009. Men sent tirsdag aften sagde USA - med Canada og Japan som heppekor - nej, hvorefter partnerne gik fra hinanden med et blankt papir.
"Vi taler ikke peanuts her. Det vil koste flere hundrede milliarder dollar at sikre u-landene teknologi, så de kan yde deres bidrag til formindskede CO2-reduktioner. Det har heller ikke EU forstået," siger Stephan Singer, der anklager EU for at lade tingene falde på gulvet via manglende lederskab. 
Troels Dam Christensen, koordinator for den danske 92-gruppe, er enig.
"Vi får ingen klima-aftale i København uden en bred teknologi-aftale. EU burde have været på banen meget tidligere med bud på, hvordan den skal se ud. Det er klart, at det ikke bare skal være en fond," siger han.
Richard Worthington fra den sydafrikanske ngo Earthlife Africa mener, forløbet omkring den afviste teknologifond følger USA's drejebog.
"Det er en åben hemmelighed, at USA vil være meget tilfreds, hvis dette møde ender resultatløst. USA er ved at presse Kina og Indien tilbage på konfrontationskurs, fordi det fremmer USA's eget formål," siger Worthington.
Med flere planlagte møder i foråret har Bush-regeringen sat fart på sin alternative klimaproces for de 'større økonomier' - verdens store CO2-udledere - og spekulationen er, at USA ved at udvande Bali-mandatet forsøger at erobre initiativet på den globale scene for at kunne 'importere' sin egen klimastrategi i et amputeret FN-spor.
Sandsynligt motiv, men naivt, siger folk her på stedet. Hvordan skulle USA kunne lokke Kina og Indien med i en sådan proces? Hvilket ikke udelukker, at USA i uhellig alliance med netop Kina og Indien - fornærmede over i-landenes manglende løfter - giver Bali-mødet et svagt mandat for processen frem mod København.
Helt i skoven
I nød for positive signaler meldte den britiske miljøminister Hilary Benn sent tirsdag om et historisk gennembrud i form af en aftale om verdens skove. Skovrydning er ansvarlig for en femtedel af de globale drivhusgas-udledninger, og at hjælpe u-landene til at beskytte skovene er afgørende for både det globale klima og for styrken af en Københavns-aftale. 
Gennembruddet her på Bali består dog endnu blot i etablering af en fond under Verdensbanken, Forest Carbon Partnership Facility, som skal finansiere pilotprojekter med skovbeskyttelse, og som i-lande foreløbig har lovet at putte 150 millioner dollar i. Det er et symbolsk beløb.
"At halvere afskovningen kræver et beløb på mindst 10-15 milliarder dollar om året. Der er altså brug for betydelige offentlige midler," sagde Lord Nicholas Stern, forfatter til Stern-rapporten om klimaøkonomien, på et møde her i Nusa Dua.
Sommerfuglen i presseteltet var uvirkelig. Det, der foregår i forhandlingslokalerne, og det der foreløbig kommer ud af dem, er ude af trit med virkeligheden uden om konferencecentret. Der hvor klima-ofrene fra u-landene stiller op med deres bønner og bannere, der hvor temperaturen og havene stiger. Men møder som dette og processer som Københavns-processen er, hvad det institutionaliserede internationale samfund har til rådighed. Resten af redningsøvelsen må leveres af andre kræfter.
P.S. Stedet her flyder over med planer, programmer, teknologikataloger og tilbud om konsulentbistand til omstilling af verden til bæredygtighed. Der er absolut ingen tekniske eller vidensmæssige hindringer for at gøre kloden klimavenlig. Den knappe ressource er penge og politisk vilje.


