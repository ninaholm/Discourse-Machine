Mærsk-ansatte udsat for løgnedetektor-test
Chauffører, der kører containere for Mærsk i Mellemamerika, fortæller, at de har været tvunget til at svare på spørgsmål om blandt andet seksuel orientering og fagforeningsmedlemskab i test med løgnedetektor. Det er ulovligt, fastslår eksperter. Mærsk erklærer, at brugen af løgnedetektorer nu er stoppet
Den 33-årige chauffør Salvador Tobias hævder at være blevet testet med løgnedetektor til ansættelsessamtalen og i forbindelse med et røveri: 'De spurgte, om jeg havde voldtaget treårige piger. Det er Mærsk, der kræver testen, og hvis man ikke består, er der intet job,' fortæller han


 Manuel Gonzalez er så bange, at hans hænder ryster. Han har ikke sovet i et døgn, da han bliver ført ind i en baggård hos et sikkerhedsfirma i storbyen San Salvador i El Salvador og får besked på at svare på alt, han bliver spurgt om.
Manuel Gonzalez er kort forinden sluppet fri, efter at bevæbnede røvere blokerede for hans lastbil og holdt ham fanget en hel nat, inden de smed ham af på en landevej i Guatemala. Den 37-årige chauffør kører for transportfirmaet B.I.T, der er ejet af Mærsk. Da han som det første fortæller sin arbejdsgiver om sin oplevelse, er svaret ikke krisehjælp eller fridage.
»Jeg blev ført til Mærsks kontor i Puerto Santo Tomás for at tage løgnedetektortesten,« fortæller Manuel Gonzalez.
Her bliver han spurgt, om han har samarbejdet med røverne. Manuel bliver også spurgt, om han er homoseksuel.
»De stiller de samme spørgsmål igen og igen: Er du kriminel? Har du familiemedlemmer i kriminelle bander? Har du haft sex med en mand?,« forklarer Manuel Gonzalez om episoden, der fandt sted i 2008.
Voldtage 3-årige piger?
Og Manuel Gonzalez er ikke alene. Mellemamerika hærges af kriminelle bander, der gør livet som lastbilchauffør usikkert. Det betyder, at en del chauffører har oplevet først at blive overfaldet for dernæst at få deres arbejdsgivers mistænksomhed at mærke.
Også den 33-årige chauffør Salvador Tobias har været udsat for en løgnedetektortest, efter at hans last blev røvet. Men det var ikke første gang, Salvador Tobias havde elektroderne på fingrene. Han kørte for B.I.T. indtil maj 2009 og forklarer, at han er blevet tvunget gennem løgnedetektoren tre gange. I lighed med Manuel Gonzales blev han første gang udsat for løgnedetektortesten, da han skulle ansættes.
»Det er ekstremt ydmygende. De stiller det samme spørgsmål igen og igen. De spurgte, om jeg var kriminel. De spurgte også, om jeg havde voldtaget treårige piger. Det er Mærsk, der kræver testen, og hvis man ikke består, er der intet job,« fortæller Salvador Tobias.
Ydmygende spørgsmål
Og noget tyder på, at det har været en udbredt metode. Adskillige chauffører fortæller, at testen er obligatorisk, når man søger arbejde hos B.I.T. En række spørgsmål går ifølge chaufførerne igen i testene: 'Har du stjålet varer fra firmaet?' 'Er du pædofil?' 'Har du haft sex med en mand?' 'Er du medlem af en fagforening?'
Ernesto Flores, der er tillidsmand for en gruppe chauffører i Mærsk-ejede B.I.T., fortæller, at testen bliver brugt til at holde fagligt aktive ude og skræmme kolleger fra at melde sig ind i en fagforening.
»Derfor er der frygt for at kræve sin ret,« forklarer tillidsmanden.
Gilberto Garcia fra Center for Arbejdsmarkedsstudier, CEAL, i El Salvador vurderer, at Mærsk bruger løgnedetektoren som led i en bevidst strategi:
»Mærsk har brugt løgnedetektoren mod deres ansatte i flere år. Det er en del af en strategi til at holde chaufførerne nede og undgå fagforeninger,« siger Gilberto Garcia.
At testen indeholder private spørgsmål af nedværdigende karakter, for eksempel om seksuel orientering, er en del af den strategi. At en lang række chauffører f.eks. har skullet svare på, om de var bøsser, hænger sammen med den traditionelle modstand mod homoseksuelle i Latinamerika, vurderer Sonia Ortiz, jurist i fagforeningen Fenastras, der har medlemmer blandt Mærsks chauffører.
»Spørgsmålene om homoseksualitet er et udtryk for diskrimination. Men det er samtidig en måde at ydmyge chaufførerne på og gøre dem nervøse under testen,« understreger hun.
Ulovlig test
Men metoden er ulovlig, fastslår Beatrice de Carillo, juraprofessor og tidligere ombudskvinde for menneskerettigheder i El Salvador.
»Løgnedetektortesten er i strid med loven, fordi den i praksis hverken respekterer arbejdernes forfatningsmæssige rettigheder eller menneskerettighederne,« siger Beatrice de Carillo.
Arbejdsmarkedsloven i El Salvador nævner ikke specifikt løgnedetektorer, men ifølge straffeloven er det forbudt at bruge metoden mod anklagede. Også FN's arbejdsmarkedsorgan, ILO, tager i sit Kodeks for Beskyttelse af arbejderes personlige data, afstand fra brug af løgnedetektorer.
Beatrice de Carrillo kalder løgnedetektortesten diskriminerende, ikke mindst mod fagligt aktive. Mange arbejdere bliver tilmed spurgt om deres støtte til bestemte politiske partier, fortæller professoren og påpeger, at arbejderne normalt er tvunget til at finde sig i metoden.
»Der er ingen retslig beskyttelse af arbejderne i El Salvador. De ulovlige metoder har derfor ingen konsekvenser for de multinationale selskaber, der benytter dem,« siger hun.
Frivillig?
Fagbladet 3F er i besiddelse af en skjult optagelse, hvoraf det fremgår, at to ledende chefer fra Mærsk i Mellemamerika erkender, at selskabet står bag løgnedetektortest i tilfælde af røveri mod containere, og at det er Mærsk, der betaler for løgnedetektortesten. Ifølge de to chefer er testen dog frivillig. Det afviser både chauffører og eksperter.
»Hvis chaufførerne nægter at gennemføre testen, er det ensbetydende med en fyreseddel. Arbejderne behandles som kriminelle,« siger Gilberto Garcia.
Han bakkes op af den tidligere ombudskvinde. Hun vurderer heller ikke, at testen i forbindelse med ansættelse er frivillig. »Testen er ikke frivillig, selv om nogle firmaer ønsker at få det til at se sådan ud. Den er reelt et krav for at få job,« vurderer professor Beatrice de Carillo.
Bekymring
Amnesty International i Danmark opfordrer Mærsk til straks at ændre på selskabets behandling af chauffører i El Salvador.
»Hvis de oplysninger, vi har fået forelagt om A.P. Møller-Mærsks anvendelse af løgnedetektortest mod ansatte, er korrekte, giver det anledning til bekymring,« siger Sanne Borges, rådgiver i Amnesty International.
Hun understreger, at A.P. Møller-Mærsk er ved at udvikle sit arbejde med socialt ansvar.
»Men det ændrer ikke på, at anvendelse af løgnedetektortest, og de spørgsmål, selskabets ansatte i El Salvador bliver udsat for, er i klar strid med ILO's og FN's anbefalinger.«
Almindelig praksis
Hos Mærsk erkender man i en årrække at have benyttet et sikkerhedsfirma i forbindelse med røverier, da politiet ikke har ressourcer til at efterforske forbrydelser til bunds, og Mærsk har betalt for, at der blandt andet blev foretaget løgnedetektortests af chauffører.
»Det er helt almindelig praksis for sikkerhedsfirmaer i Mellemamerika,« siger Helene Regnell, der er Maersk Lines chef for socialt ansvar.
Om der også er blevet brugt løgnedetektorer, når selskabet har ansat chauffører, er A.P. Møller-Mærsk i færd med at undersøge.
»Vi er foreløbig nået frem til, at B.I.T. senest holdt op med at bruge løgnedetektortests >i forbindelse med ansættelser >i juli 2004,« siger Helene Regnell
Helene Regnell kender intet til, at der er blevet stillet ydmygende spørgsmål.
»Vi har bedt om at få de skemaer, der har været anvendt, og her optræder der ikke spørgsmål om seksuel observans eller medlemskab af fagforening. Hvis der er stillet sådanne spørgsmål, vil det være totalt uacceptabelt,« siger Helene Regnell, der fastholder, at selskabets løgnedetektortest har været frivillige og derfor lovlige.
»Det er helt uacceptabelt at tvinge nogen til løgne- detektor-tests. Hvis det er sket, så er det fuldstændigt uacceptabelt. Jeg tror simpelthen ikke på det,« siger Helene Regnell, der oplyser, at selskabet den 22. marts sendte et brev til B.I.T. og til rederiets samarbejdspartnere, hvori der stod, at løgnedetektor-test ikke længere skal benyttes.
Ifølge Helene Regnell er oplysningerne om brugen af løgnedetektor-test nye for Mærsk.
»Den første gang vi hører om det, er i starten af marts.«
Allerede i 2005 udsendte det internationale transportarbejderforbund, ITF, ellers en rapport, hvori A.P. Møller-Mærsk blev kritiseret for netop deres brug af løgnedetektorer i Mellemamerika.

Peter Rasmussen er freelancejournalist. Historien om Mærsks brug af løgnedetektorer i Mellemamerika bringes også på www.fagbladet.dk/maersk

