Putin er tilbage som ’Mr. 80 procent’
Vladimir Putins nationalistiske kurs over for Ukraine har mere end noget andet givet bingo i meningsmålingerne. Annekteringen af Krim indvarsler et helt nyt kapitel i Putins historiebog, vurderer eksperter
Mens den russiske præsidents popularitet er styrtdykket i Vesten, gør det samme sig ikke gældende i Rusland, hvor indlemmelsen af Krim har længe har været en folkelig drøm.


 
	Putin er presset. Hans popularitet er faldende«. »Det er tvivlsomt, om han stadigvæk er præsident efter valget i 2018«.

	Det er næsten ikke til at tro i dag, hvor en selvsikker og stærk russisk præsident har annekteret Krim og muligvis er ved at pønse på noget lignende i Østukraine, men sådan lød det ofte fra både russiske og vestlige analytikere, da de for to års siden spåede om Putins politiske fremtid op til og efter det seneste præsidentvalg.

	Valget blev afholdt i marts 2012 og sluttede med en sikker sejr til Putin, der fik 63,6 procent af stemmerne. Men den efter vestlige forhold uhørt imponerende opbakning blev opnået ved hjælp af massiv valgsvindel og lå syv-otte procentpoint under både Putins valgresultat i 2004 og hans stedfortræder Medvedevs i 2008.

	Samtidig så den anti-putinske opposition ud til at være stærkere end nogensinde, da de markerede sig med flere demonstrationer med deltagelse af over 100.000 mennesker i 2012. Det politiske pendul var ved at svinge væk fra Ruslands stærke mand.

	Nu, blot to år senere, er pendulet i den grad er svunget tilbage i Putins favør. Oppositionsprotesterne er for længst ebbet ud, mens en aktuel meningsmåling fra analyseinstituttet Levada-center viser, at præsidentens opbakning er kommet op på 80 procent. Det er Putins højeste niveau i seks år og et spring på 15 procentpoint siden januar.

	Stort set alle iagttagere er enige om, at den markante fremgang især skyldes Ruslands annektering af halvøen Krim og afholdelsen af Vinter-OL i Sotji. Fælles for de to begivenheder er, at der var risiko for, at det kunne have gået helt galt, men i begge tilfælde endte det med en triumf for Rusland og Putin.

	Sejr på hjemmebane

	Sotji-OL havde været forbundet med en udbredt bekymring blandt de russiske borgere. Ville det korrupte og ineffektive system kunne nå at færdiggøre de store byggerier? Ville man være i stand til at forhindre eventuelle angreb fra islamistiske terrorister? Ville de russiske sportsfolk formå at rejse sig efter katastrofen ved Vinter-OL i Vancouver, hvor Rusland kun vandt sølle tre guldmedaljer?

	Svarene på disse tre spørgsmål var ikke givet på forhånd, og derfor kunne russerne ånde lettet op – og juble – da det blev til tre gange ‘ja’. Især Ruslands sportslige resultater blev en positiv overraskelse, idet værtslandet vandt flest medaljer.

	»Stort set ingen af de russiske borgere, der så frem til OL, havde forventet, at Rusland ville tage førstepladsen,« siger Marija Lipman, ekspert ved Moskvas Carnegie Center.

	Hun forklarer, at Ruslands succeser – også de sportslige af slagsen – plejer at gavne landets leder.

	»Både i det moderne Rusland, men også i de sovjetiske tider og i de præsovjetiske tider har staten altid domineret samfundet. Og derfor er det sådan, at landets præstation også bliver statslederens præstation, da statslederen er en personifikation af staten.«

	Den præstation, som Putin denne gange har fået andel i, omfatter både de mange medaljer og en flot og stort set problemfri afvikling af legene: »OL var godt organiseret, det var flot at se på og interessant at følge med i. Og de bekymringer, man har haft i flere måneder op til OL, blev ikke til noget,« siger Marija Lipman.

	Hun understreger dog, at selv om OL-succesen boostede Putins popularitet, kan Sotji-effekten alligevel ikke måle sig med den »politiske eufori«, der har ramt Rusland som følge af Krim-kampagnen.

	Historisk satsning

	»Et stort flertal af de russiske borgere betragter genforeningen med Krim som en genoprettelse af en historisk retfærdighed. Forestillingen om, at Krim retfærdigvis skal tilhøre Rusland, har nemlig været yderst udbredt i det russiske samfund – også inden de seneste begivenheder,« fortæller Marija Lipman.

	Derfor kom Putins militæraktion på Krim måske ikke i samme grad bag på de russiske iagttagere som på deres vestlige kolleger. Allerede inden de første meldinger kom om, at prorussiske styrker var i aktion på Krim, skrev oppositionsjournalisten Oleg Kasjin f.eks. en artikel om netop sådan et scenarium.

	Og straks efter de første forlydender om prorussiske aktiviteter på halvøen skrev også Aleksej Venediktov, chefredaktør ved den verdensberømte radiostation Moskvas Ekko, at Putin stod over for et »historisk forbandet« valg.

	At gå over i historien som den statsleder, der misbrugte chancen for at få Krim tilbage, kunne efter Venediktovs vurdering blive et lige så stort nederlag for Putin som at skubbe Rusland ud i en eventuel international isolation på grund af Krims annektering.

	Set i det lys er Putins ellers risikable satsning faktisk ret forståelig, og også i Danmark hæfter Rusland-ekspert Jon Kyst sig ved, at Putin brugte Krim-sagen til at tegne et helt nyt kapitel i sin egen historiebog.

	»Det, man hele tiden har sagt om ham, er, at han bare har været heldig med, at oliepriserne steg, og at han bare har administreret og er gået pragmatisk fra sag til sag uden at have luft under vingerne. Et eller andet sted kan man godt forestille sig, at han og kredsen omkring ham har sagt; ’vi har brug for et eller andet, så vi kan fylde mere end bare en hel masse små historier i historiebogen’,« siger Jon Kyst, der har en ph.d. i russisk og er direktør i Akademisk Rejsebureau, som har specialiseret sig i rejser til Rusland og Baltikum.

	Vinderne skriver historien

	Han peger yderligere på, at Putin stort det aldrig har ført offensiv politik.

	»Selv under konflikten i Tjetjenien var han jo nærmest pragmatisk, fordi de jo tog gidsler og sprængte bomber, så han var nødt til at gøre noget ved det. Han havde ikke initiativet dengang, men her tager han initiativet,« lyder det fra Jon Kyst, der flere gange i løbet af Krim-konflikten har peget på ligheder mellem Danmarks genforening med Sønderjylland og Ruslands genforening med Krim.

	»I Danmark har man traditionelt – og ikke uden grund – bygget en national stolthed omkring, at grænsedragningen mellem Danmark og Tyskland fandt sted som et resultat af en folkeafstemning. Men man glemmer ofte at fortælle, at afstemningen blev afholdt med baggrund i en tysk katastrofe,« siger Jon Kyst og fortsætter:

	»For at afstemningen overhovedet kunne komme på plads, så skulle Tyskland have tabt en krig, ligesom Ukraine er et slags taberland nu. Og en folkeafstemning oven i en tabende svag stat ser altså ud til at være opskriften på en anneksion, som man kan gennemføre ublodigt og prale af bagefter.«

	Foreløbig har den fremgangsmåde i hvert fald øget russernes opbakning til Putin, fortæller Marija Lipman fra Moskvas Carnegie Center:

	»Den bliver desuden forstærket ved hjælp af en usædvanlig kraftfuld, propagandistisk tv-kampagne. De store tv-kanaler har længe været under Kremls kontrol, og de har gentagne gange bevist sin effektivitet. Men denne gang er propagandaen ikke med til at forme noget nyt, men forstærker en i forvejen udbredt forestilling om, at Krim skal være en del af Rusland, og det er en noget nemmere opgave.«

