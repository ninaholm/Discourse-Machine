Habermas: Merkel spiller hasard med Tysklands ry
En af det europæiske projekts førende fortalere kritiserer Angela Merkels hårde linje over for Grækenland og kanslerens mangel på postnational følsomhed


 Jürgen Habermas, en af den europæiske integrations intellektuelle galionsfigurer, retter et sønderlemmende angreb mod den tyske kansler, Angela Merkel, og beskylder hende for med sin benhårde holdning til Grækenland »at spille hasard« med tidligere generationers bestræbelser på at genopbygge landets ry efter Anden Verdenskrig.
I sin første kommentar til aftalen om redningsprogrammet, der blev fremlagt i mandags, siger filosoffen og sociologen Habermas, at den tyske kansler faktisk har gennemført »en straffeaktion« mod Alexis Tsipras’ venstreorienterede regering.
»Jeg frygter, at den tyske regering, herunder dens socialdemokratiske del, på en enkelt nat har spillet hasard med hele den politiske kapital, som et bedre Tyskland har brugt et halvt århundred på at opbygge,« siger han til The Guardian.
Tidligere tyske regeringer har vist »større politisk følsomhed og en mere postnational indstilling,« siger han.
Habermas, der betragtes som en af vor tids mest indflydelsesrige europæiske intellektuelle, siger, at Tyskland ved at true Grækenland med exit fra eurozonen under forhandlingerne »skamløst har afsløret sig selv som Europas ledende ordenshåndhæver, og for første gang åbenlyst har gjort det tyske hegemoni i EU gældende«.
Privatisering som straf
»Resultatet af forhandlingerne mellem Grækenland og de øvrige eurozonelande giver i økonomisk forstand ingen mening, fordi nødvendige strukturreformer af staten og økonomien på giftig vis blandes sammen med neoliberale påbud, der vil gøre en i forvejen udmattet græsk befolkning total modløs og dræbe enhver ansats til vækst,« siger Habermas og tilføjer:
»At tvinge den græske regering til at acceptere en økonomisk tvivlsom og primært symbolsk privatiseringsfond kan ikke opfattes som andet end en straffeaktion mod en venstreorienteret regering.« Habermas, der er født i Düsseldorf og tidligere var assistent for Frankfurterskolens førende teoretiker, Theodor W. Adorno, blev berømt i forbindelse med studenteroprøret i slutningen af 1960’erne. Hans værker om skabelsen af en paneuropæisk politisk og kulturel identitet – f.eks. Borgerlig offentlighed. Offentlighedens strukturændring: undersøgelse af en kategori i det borgerlige samfund – har påvirket og formet den politiske debat om EU. I starten af det nye årtusinde var Habermas blandt drivkræfterne bag kravet om en europæisk forfatning.
Pseudosuveræne stater
I den senere tid har den 86-årige filosof kritiseret Merkels lederskab i Europa hårdt i bøger som f.eks. Im Sog der Technokratie (I teknokratiets malstrøm), men er samtidig selv kommet under kritik.
I 2013 diskuterede Habermas i en række artikler med en anden indflydelsesrig tysk venstreintellektuel, sociologen Wolfgang Streeck, der peger på den form for europæisk føderalisme, Habermas går ind for, som årsagen til kontinentets krise. Til The Guardian siger Habermas, at han er enig i mange af sin kritikers hovedpointer:
»Streeck og jeg deler den opfattelse, at den teknokratiske udhuling af demokratiet er resultatet af et neoliberalt mønster med en markedsorienteret dereguleringspolitik. Der er ikke længere nogen balance mellem politik og marked, hvilket sker på velfærdsstatens bekostning,« siger han og fortsætter:
»Vi er uenige om, hvilke følger man bør drage af denne uheldige situation. Jeg kan ikke se, hvordan en tilbagevenden til nationalstaterne, der skal drives som store virksomheder på et globalt marked, skulle kunne modvirke tendensen til afdemokratisering og voksende social ulighed – det er i øvrigt også noget, vi ser i Storbritannien. Hvis man overhovedet kan imødegå sådanne tendenser, så er det kun gennem et politisk kursskifte, der skal skabes af et demokratisk flertal i en stærkere integreret kerne i Europa.
Møntunionen er nødt til at få kapacitet til at agere på et overnationalt plan. I betragtning af den kaotiske politiske proces, som krisen i Grækenland har udløst, har vi ikke længere råd til at ignorere begrænsningerne ved den nuværende metode med kompromisløsninger mellem medlemslandene.«
Habermas hævder, at Europa »sidder fast i en politisk fælde«:
»Uden en fælles finanspolitik og økonomisk politik vil produktiviteten i økonomierne i de pseudosuveræne medlemsstater fortsat udvikle sig i forskellige retninger. Ingen politiske fællesskaber kan i det lange løb holde til den slags spændinger,« siger han:
»Ved at fokusere på at undgå åbne konflikter forhindrer EU’s institutioner samtidig de nødvendige politiske initiativer, der sigter mod at gøre møntunionen til en politisk union.
Kun når regeringsledere er samlet i Det Europæiske Råd, kan de gøre noget, men det er netop dem, der ikke formår at handle til gavn for hele det europæiske samfund, fordi de hver især tænker på deres egne vælgere.«
Læs også: Da grækerne kapitulerede: Var det et kup?
Oversat af Mads Frese © The Guardian og Information

