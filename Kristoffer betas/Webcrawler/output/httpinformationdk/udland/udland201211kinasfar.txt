Kinas farlige selvhævdelse
Nationalismen vil være et tveægget sværd for Xi Jinping, når han bliver Kinas leder. Den kan styrke støtten til kommunistpartiet på hjemmebanen, men kan også i høj grad skade Kinas forhold til sine naboer
Kinesiske demonstranter viser bannere med anti-japanske slogans. Kina og Japan strides om ejerskabet til en lille øgruppe i Det Østkinesiske Hav.


 Kultiveringen af vred nationalisme blandt kineserne er blevet et magtfuldt politisk våben i Kinas kommunistpartis forsøg på at opnå støtte i befolkningen. Og nationalistkortet kan blive spillet hyppigere af Xi Jinping, som vil blive kåret til Kinas nye leder ved kommunistpartiets kongres, der starter i næste uge.
»Det nye lederskab vil være svagere end det afgående, og det vil derfor være tilbøjeligt til at bruge nationalismen til at sikre støtte i befolkningen, men det er et farligt spil,« siger professor Zheng Yongnian fra Singapores East Asian Institute.
Mens partiet opildner den patriotiske følelse i befolkningen, kan nationalismen også få stadig større indflydelse på Kinas opførsel over for omverdenen.
»Med voksende nationalistiske følelser i Kina vil Xi Jinping være tvunget til at agere hårdere,« siger Bo Zhiyue, professor fra National University of Singapore, til BBC.
Kineseres til tider voldsomme og glødende nationalisme kommer til udtryk med høj frekvens. I forrige måned blev den japanske ambassade bombarderet med kasteskyts fra demonstranter i Beijing gennem flere dage, og der blev rapporteret om talrige protester mod Japan andre steder i landet. Japanske produkter blev boykottet, og folk i biler af japansk mærke blev tæsket. Retorikken var yderst krigerisk:
»Selv om det kan føre til, at Kina bliver dækket af gravstene, så må vi dræbe alle japanere!« stod der på bannere i den sydvestkinesiske by Chengdu.
Regeringen i Beijing tillod demonstrationerne – og lod til i stort omfang at opmuntre til dem – da en gammel strid mellem Beijing og Tokyo om ejerskab af en lille øgruppe i Det Østkinesiske Hav på ny brød ud i lys lue.
Tidligere i år blev den nationalistiske vrede rettet mod Filippinernes ambassade i Beijing. Også på grund af territoriale stridigheder.
Den offentlige opinion
Både i konflikten med Tokyo og Manila har Kinas statsstyrede mediers til tider aggressive retorik mod nabolandene haft en central rolle for i oppiskningen af nationalisme n blandt kineserne.
Det har affødt en hård nationalistisk retorik i befolkningen, som i sig selv lader til i stigende grad at udvikle sig til en spiller i Kinas internationale relationer.
»Tidligere var det toplederne, som satte den politiske tone, men nu kan den offentlige opinion øve indflydelse på udenrigspolitikken,« skrev Globalt Tidende, en avis styret af kommunistpartiet, tidligere i år.
»Den offentlige opinions fremkomst har skabt et mere komplekst kinesisk diplomati.«
Liberaliseringen af sociale medier har også været med til at puste aktivt til ilden og til at lægge mere pres på regeringens handlinger. Og problemet for Beijing er, at de nationalistiske ytringer blandt befolkningen – der ofte opfordrer til kinesiske fremvisning af militær styrke – kan føre regeringens diplomatiske hånd. Flere har advaret om, at den nationalistiske stemning kan komme ud af kontrol og begrænse Beijings muligheder for at finde fredelige diplomatiske løsninger, såsom i konflikten med Japan, hvor det kinesiske styre ikke har råd til at blive anset for svag i befolkningens øjne og for impotent til at forsvare kinesiske interesser på den internationale scene.
Blandt nationalister er der en udbredt skuffelse over, at Kina – på trods af sin større internationale indflydelse og et voksende militærbudget – ikke er i stand til at sætte sig igennem over for nabolandene og tage kontrol med de land- og havområder, som de anser for kinesisk territorium.
Robert Sutton, professor i internationale relationer ved George Washington University, mener, at det nationalistiske pres fra befolkningen allerede kunne ses på regeringens handlinger i den nylige konflikt med Japan:
»De folkelige demonstrationer i kinesiske byer og de deraf følgende kommentarer i medier og på internettet mod Japan (…) lagde pres på den kinesiske regering for at stå fast på de kinesiske krav og modstå den japanske ’indtrængen’,« skriver han i Hongkong-avisen South China Morning Post.
Nationalistisk forsvarsmur
Mange af de kinesere, der går på gaden i nationalistiske protester, giver udtryk for en oprigtig vrede, specielt mod Japan, men der er ingen tvivl om, at kommunistpartiet samtidig opdyrker nationalismen og fjendebillederne, specielt via de statsstyrede medier og uddannelsessystemet.
Siden 1990’erne har nationalismen erstattet kommunismen som partiets ideologiske grundlag. Og den nationalistiske vrede mod andre lande bruges i vid udstrækning til at fjerne fokus fra de problemer, som er på den kinesiske hjemmebane.
Nationalismens benzin er både stolthed over den kinesiske nation og også den ydmygelse, mange kinesere føler deres land har været udsat for gennem tiderne – fra europæiske kolonimagters indtog og brutale fremfærd i Kina i det 19. århundrede til Japans morderiske angrebskrig og besættelse af landet i 1930’erne og 1940’erne.
I medierne, skolerne og på museer bliver kineserne konstant mindet om ’den nationale ydmygelse’ påført Kina af fremmede magter. Det kinesiske styres fortælling er, at kun kommunistpartiet kan forhindre fremtidige ydmygelser. Men specielt siden starten af 1990’erne har partiet opmuntret til nationalisme for at danne en forsvarsmur omkring det kinesiske samfund for at modstå påvirkning fra vestlige ideer. Folkets Dagblad, partiets talerør, har beskrevet vestlige forsøg på at eksportere demokrati og menneskerettigheder til Kina som en ny form for kolonialisme og et nyt forsøg på at ydmyge Kina:
»Det er onde handlinger, som vil skade samfundet.«
Nervøse naboer
I Kinas nabolande er der dog frygt for, at voksende problemer i det kinesiske samfund – påført af faldende økonomisk vækst eller social uro – vil føre til, at kommunistpartiet vil puste stadig kraftigere til nationalismen i et forsøg på at afstive folkets loyalitet over for styret, da det så igen kan føre til en stadig mere aggressiv kinesisk fremfærd.
Den nationalistiske tone, der kommer fra Beijing, har ført til, at nabolande i Asien udtrykker voksende nervøsitet for, hvordan Kina i fremtiden vil agere i nogle af de mange territoriale konflikter som landet har med bl.a. Japan, Vietnam og Filippinerne. Det har allerede, til den kinesiske regerings store fortrydelse, resulteret i, at mange af landene har søgt tættere mod USA for at sikre sig beskyttelse – og dermed mindskes Kinas indflydelse i Asien.
»For Xi Jinping kan det blive nødvendigt af indenrigspolitiske årsager at spille på nationalismen, men det kan blive utroligt skadeligt for Kinas forhold til omverdenen,« siger Hu Xingdou, politisk kommentator og professor i økonomi på Beijings Teknologiske Institut.

