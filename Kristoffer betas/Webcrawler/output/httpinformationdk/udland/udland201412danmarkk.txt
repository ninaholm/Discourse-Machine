Danmark i krig - Dag 65



 Værnsfælles Forsvarskommando havde i går ingen nye informationer om Danmarks deltagelse i den amerikansk-ledede væbnede aktion mod Islamisk Stat (IS) i Irak og Syrien. Siden den første mission den 16. oktober har danske fly fløjet 74 missioner og anvendt 60 bomber. Forsvaret afviser at oplyse, hvor og hvornår de danske fly bomber i Irak.
Fra slagmarken:
Amnesty International kritiserede i går ifølge den israelske avis Haaretz verdens velstående lande for svigt i forhold til flygtningesituationen i Syrien, hvor omkring 3,8 mio. er flygtet til nabolandene.»De arabiske golfstater, der er blandt verdens allerrigeste lande, har ikke tilbudt at modtage en eneste flygtning,« refereres Amnesty for, og en tilsvarende kritik kommer af Rusland og Kina. World Food Programme indstillede ifølge avisen for nylig fødevarehjælp til 1,7 mio. flygtede syrere pga. manglende ressourcer.Ifølge Syrian Observatory for Human Rights (SOHR) har kurdiske YPG-styrker i går vundet lidt terræn i den sydlige ende af fronten ved grænsebyen Kobani i Syrien. 10 IS-soldater er dræbt efter heftige kampe, der også omfattede den del af fronten, der går ved Botan-Azadi torvet.I USA har det republikansk dominerede Repræsentanternes Hus ifølge AFP netop godkendt en forsvarsbevilling på 585 mia. dollar, hvoraf fem mia.skal bruges til at optrappe luftkrigen mod IS i Irak og Syrien samt udsendelsen af endnu 1.500 amerikanske soldater. Bevillingen forlænger samtidig USA’s muligheder for fortsat træning af og militær støtte til moderate syriske oprørere.
Siden den 8. august har den amerikansk-ledede koalition udført 1.145 luftangreb, heraf 636 i Irak og 509 i Syrien.
Information opdaterer løbende udviklingen i luftkrigen mod IS, som Danmark tilsluttede sig den 2. oktober. Se mere på temasiden

