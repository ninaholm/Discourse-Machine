Hård klimakamp på EU-topmødet
Flere lande strittede voldsomt imod at godkende EU's klima- og energipakke inden december, men formandskabet stod fast. Til gengæld var der fuld enighed om at støtte op om eurolandenes finansielle hjælpepakke
-Vores erhvervsliv er absolut ikke i stand til for øjeblikket at absorbere omkostningen af de regler, som er foreslået. Jeg har tilkendegivet min hensigt om at nedlægge veto-, lød meldingen fra Italiens premierminister, Silvio Berlusconi, onsdag aften


 BRUXELLES - Det holdt hårdt, men det lykkedes. 
Den franske præsident, Nicolas Sarkozy, som i øjeblikket sidder i EU's formandsstol, havde allerede inden starten af topmødet droslet sine ambitioner om at komme videre med EU's klima- og energipakke ned til, at nøjes med at få alle 27 lande til at bekræfte de overordnede mål for pakken, og at den skal vedtages inden udgangen af året.
Målene er de såkaldte 20-mål, som indebærer, at EU skal skære sin CO2-udledning fra 1990 med 20 procent. Samtidig skal 20 procent af Unionens energi komme fra vedvarende energikilder og energiforbruget skal effektiviseres med 20 procent. Alt sammen inden år 2020.
Men den finansielle krise har den sidste tid fået flere lande til at slå sig i tøjret, specielt i spørgsmålet om reduktionen af CO2-udledning, som EU-Kommissionen har foreslået skal helt op på 30 procent, hvis det lykkes at få en global klimaaftale på plads i København i december 2009. 
Lande som Tyskland, Polen, Italien og flere østeuropæiske har peget på risikoen for, at deres industrier bliver konkurrencemæssigt udvandede i forhold til industrier i andre lande, som fastsætter knap så hårde krav for CO2-udledning. Industrier der er ekstra pressede på grund af den økonomiske situation i verden lige nu.
Trussel om veto
Det fik onsdag aften både Polen og Italien til i kulisserne af topmødet direkte at true med at nedlægge veto i klimaforhandlingerne, hvis ikke målene blev lempet.
"Vores erhvervsliv er absolut ikke i stand til for øjeblikket at absorbere omkostningen af de regler, som er foreslået. Jeg har tilkendegivet min hensigt om at nedlægge veto", lød det således fra Italiens premierminister, Silvio Berlusconi, da han onsdag aften holdt pressemøde.
Men Nicolas Sarkozy afviste Berlusconis trusler med ordene om, at "Mr. Berlusconi er en mand, der forstår at lade Europas interesser komme i første række".
"Hvis den første konsekvens af denne finanskrise er, at EU begynder at løbe fra sine aftaler på andre områder, så skaber vi et EU, der ikke tæller. Og det er ikke det franske formandskabs politik," sagde Sarkozy.
Også den danske statsminister Anders Fogh Rasmussen (V), der næste år skal lægge hus til klimatopmødet i København, forsøgte torsdag aften at nedtone uenighederne mellem landene, ved at sige, at han havde hørt vetorygterne, men at de ikke var blevet nævnt ved forhandlingsbordet.
Kampen stadig i gang
Alligevel vågnede Sarkozy og Fogh i går op til et notat fra syv østeuropæiske lande, heriblandt Polen, der ville have ændret topmødekonklusionerne, så man ikke lagde sig fast på, at klima- og energipakken absolut skal være klar i december, men bare når der opnås 'politisk enighed på et passende tidspunkt'.
Problemet med at vente med at godtage pakken efter december er imidlertid, at det vil gøre det meget vanskeligt at nå et fælles EU-standpunkt inden klimatopmødet i København i 2009, og har man ikke det, vurderes det som urealistisk at få andre lande med på en global aftale.
Det franske formandskab fik da også afværget krisen ved at indskrive i topmødekonklusionerne, at det specifikt er Det Europæiske Råd, der skal tage stilling til, hvordan man når de klima- og energimål, som alle 27 medlemslande faktisk allerede vedtog for halvandet år siden. 
At man fik indskrevet, at det er Det Europæiske Råd, altså de 27 stats- og regeringsledere, der skal vedtage strategien, gør den forskel, at der kræves fuldstændig enstemmighed i modsætning til for eksempel i Ministerrådet, hvor klima-, energi- og miljøministrene mødes, og hvor der kan træffes beslutninger ved kvalificeret flertal. På den måde har et land altså stadig mulighed for at spille vetokortet i december, hvis ikke det føler dets interesser er blevet tilgodeset.
Derfor er klimakampen langt fra overstået.
"Lad os være ærlige: Vi er langt fra færdige med aftalen, og vi kommer på hårdt arbejde frem til december," lød det da også fra José Manuel Barroso, EU-Kommissionens formand på topmødets afsluttende pressemøde.
Opbakning til kriseplan
Til gengæld kunne Barroso og Sarkozy glæde sig over, at der ikke har været nogen slinger i forhold til at få alle 27 EU-landes opbakning til den finansielle kriseplan, som de 15 eurolande og Storbritannien blev enige om i Paris i søndags - EU-landene påtager sig at sikre både indlånernes interesser og de såkaldte 'interbankforretninger' mellem bankerne.
I de europæiske lande er der i alt afsat mere end 15 billioner kroner til at hjælpe de kriseramte banker. Samtidig vil EU-landene nu forsøge at fremsætte en helt ny styring af det globale finanssystem, som blandt andet skal indebære en større overvågning af de finansielle institutioner. Allerede lørdag flyver Barroso og Sarkozy til USA for at drøfte med præsident George W. Bush, hvornår man kan afholde et topmøde med andre økonomiske stormagter som Kina, Japan, Indien og Rusland om udviklingen af de nye internationale finansregler. EU-landene ser gerne, at det bliver allerede i november.

