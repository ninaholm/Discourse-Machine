Det franske valg i belejringstilstand
Det lykkedes ikke for det franske politis elitestyrker at overraske den mand, som angiveligt står bag drabene i Sydfrankrig. Aktionen mod den 23-årige mand, som hævder at tilhøre al-Qaeda, udviklede sig i stedet til en langstrakt belejring, mens valgkampen blev sat i stå


 Mohammed Merah hedder manden, som ifølge den franske indenrigsminister Claude Guéants udsagn begik skuddrabene i Toulouse og Montauban:
»Den mistænkte person står bag de forbrydelser, som blev begået d. 11., 15. og 19. marts,« udtalte Guéant onsdag morgen, efter at det franske politis specialstyrker, RAID (Recherche Assistance Intervention Dissuasion), kl. 03.10 havde omringet den lejlighed i et boligkvarter i Toulouse, hvor den 23-årige franskmand med rødder i Algeriet opholdt sig:
»Hvad angår mordet på børnene på den jødiske skole i Toulouse, er han meget eksplicit. Han siger, at han ville hævne palæstinensiske børns død,« forklarede Claude Guéant og forsatte:
»Hvad angår de dræbte soldater, havde den kendsgerning, at de stammede fra Nordafrika, intet med hans motiv at gøre. Han ville ramme den franske hær.«
Mohammed Merah, som ved redaktionens slutning stadig var barrikaderet i sin bolig i Toulouse, har været på træningsophold for jihadister i Pakistan og Afghanistan, hvor han blev anholdt i 2010, og hævder ifølge de franske myndigheder at tilhøre al-Qaeda.
Han har tidligere forsøgt at lade sig rekruttere til såvel den franske hærs landstyrker som til fremmedlegionen, men er blevet afvist som følge af flere strafbare forhold, oplyser militærkilder til nyhedsbureauet AFP.
Motivet for drabene på tre soldater i sidste uge var den franske hærs tilstedeværelse i Afghanistan, hævder indenrigsminister Guéant.
Men udenrigsminister Alain Juppé, som var taget til Israel for at deltage i begravelsen for ofrene på den jødiske skole i Toulouse, er mere tilbageholdende:
»Det er ikke andet end spekulationer,« udtaler Juppé ifølge Le Monde.
»Denne person hævder at tilhøre al-Qaeda. To af de dræbte soldater har faktisk gjort tjeneste i Afghanistan. Det er kendsgerningerne, fortolkningerne må vente.«
Dødsstraf
»Jeg mener, at risikoen for fundamentalisme er blevet undervurderet i vores land,« udtalte Marine Le Pen, præsidentkandidat for det højreradikale parti Front National.
»Politisk-religiøse grupper udvikler sig på baggrund af en vis eftergivenhed.
Nu er det blevet nødvendigt at føre krig mod grupper af politisk-religiøse fundamentalister, der dræber vores børn.«
Efter drabene på den jødiske skole i Toulouse mandag nøjedes Marine Le Pen med at udsende en kortfattet pressemeddelelse:
»Forsigtighed, respekt, medfølelse.«
Ingen repræsentanter for partiet ville udtale sig om hændelsen, men onsdag morgen blev de øvrige partier i en pressemeddelelse beskyldt for »på ussel vis at have troet, at de kunne bruge tragedien i Toulouse mod Front National«.
Partiets frontfigur er stadig den eneste, der udtaler sig officielt om terrorhandlingerne.
»Vi har lagt en perfekt linje,« udtaler en anonym eksponent for Front National til Le Monde og tilføjer, at kampen mod islamisme og spørgsmål om borgernes sikkerhed nu vil få en endnu mere central plads i partiets valgkampagne.
Et bombeattentat i den parisiske metro umiddelbart inden et tillægsvalg til Nationalforsamlingen i 1995 fik Front Nationals stemmetal til at stige betydeligt. Ifølge de seneste meningsmålinger står Marine Le Pen til at få omkring 15 pct. af stemmerne ved den første valgrunde. Socialisten François Hollande og præsident Nicolas Sarkozy fra det borgerlige parti UMP står begge til at få lidt under 30 pct. af stemmerne og er dermed favoritter til at gå videre til anden valgrunde. Men hvis Front Nationals kandidat mod forventning skulle blive landets næste præsident, lover hun en folkeafstemning om, hvordan »disse mordere skal gøres ude af stand til at gøre skade«.
»En folkeafstemning om dødsstraf og/eller fængsel på livstid trænger sig på,« siger Le Pen til i-Télé.
Agtpågivenhed
Repræsentanter for de muslimske og mosaiske trossamfund i Frankrig var onsdag i audiens hos præsidenten i Élysée-palæet.
»At vi er kommet her i fællesskab viser en vigtig ting,« udtalte Richard Prasquier fra de jødiske institutioners fællesråd.
»Det er helt udelukket, at sammenblande denne person og den islamitiske jihad-organisation al-Qaeda, som han tilhører, med islam i Frankrig, der er en religion ligesom alle de andre religioner. Blandt denne mands fjender er retfærdigvis også de franske muslimer.«
Dalil Boubakeur, mufti ved moskeen i Paris, opfordrede de franske myndigheder til at »gennemføre forebyggende tiltag for at forhindre, at dette drama nogensinde kan gentage sig.
»Vi er triste og foruroligede over, at der i 2012 stadig kan findes den slags infame mordere. Det er utroligt. Kriminel er det eneste adjektiv, som passer på den slags mennesker,« udtalte Dalil Boubakeur og bad de franske muslimer om at udvise »den største agtpågivenhed«.
Psykodrama
Præsident Sarkozy deltog onsdag eftermiddag i begravelsen af de to soldater, som torsdag blev dræbt i den sydfranske by Montauban:
»Denne mand, denne morder, har ikke formået at skade vores nationale fællesskab,« forsikrede præsidenten og tilføjede:
»Frankrig er stærkere end denne mand, der spreder død og smerte på sin vej.«
Fem andre præsidentkandidater – bl.a. François Hollande og Marine Le Pen – var også til stede ved soldaternes begravelse. Mens belejringen af den selverklærede terrorist fortsatte i Toulouse, var præsidentvalgkampen sat i bero.
»Samtidig har vi oplevet fire dages nationalt psykodrama, orkestreret af de konstante rædslers præsident, vores nationale ængstelsers ceremonimester,« skriver filosoffen Christian Salmon, forfatter til en bog om Sarkozys ’storytelling’, på webavisen Mediaparts hjemmeside:
»Det er ’suspense’ uden ende, en ophævelse ikke bare af valgkampen, men af fornuften og evnen til debattere (...) Angstens storytelling kan læses som det, den er: En fornægtelse af demokratiet ...«

