EU og USA vil skærme sig mod Kina bag ny handelsmur
USA og Europa har planer om et etablere et ’indre marked’ på tværs af Atlanten. Internationale økonomer frygter, at verden på ny opdeles i handelsblokke, og at Vesten kommer i konflikt med Kina, Indien og andre nye store økonomier


 
	Et nyt ’indre marked’ for EU og USA skal skabe dynamik i den vestlige økonomi og sikre fri handel over Atlanten. Sådan lyder det håbefuldt fra USA’s præsident, Barack Obama, og de europæiske topledere, inden de i næste uge indleder forhandlingerne om en frihandelsaftale på G8-mødet i Nordirland.

	Men et nyt transatlantisk frihandelsområde risikerer at føre til handelskrig med Kina, Indien og andre fremstormende økonomier og at undergrave mere end 60 års bestræbelser på at skabe global frihandel gennem World Trade Organisation, WTO, siger internationale økonomer.

	»Aftalen kan ende med at skabe et transatlantisk ’fort’, som udviklingslandene forgæves vil komme til at løbe storm mod i deres handelspolitik,« mener den indiske økonom C. Gopinath fra Suffolk University i Boston.

	»USA og Europa vil internt kunne aftale standarder, som de eksportbaserede økonomier som f.eks. Indien, Kina og Brasilien må indordne sig under.«

	De fattigste u-lande risikerer at blive endnu større tabere i spillet, hvis frihandelsaftalen fører til handelskrig mellem EU, USA og Kina. Det siger WTO’s talsmand, Keith Rockwell:

	»En del eksperter påpeger, at man ved at bryde verden op i blokke risikerer at skade den samlede frihandel. Der en risiko for, at det vil skabe et virvar af forskellige regler og standarder, der kan føre til skabelsen af nye toldmure,« siger han.

	Koldkrigsretorik

	De vestlige politikere synes at være overbevist om, at de ikke har andet valg end at gå efter en frihandelsaftale mellem USA og Europa, efter at den seneste globale runde i WTO brød sammen i 2011.

	»Når vestlige politikere forsvarer frihandelsaftalen, bruger de et sprog, som vækker mindelser om Den Kolde Krig. Det drejer sig om den frie vestlige verdens position på den internationale scene. Denne gang er fjenden ikke Sovjetunionen, men ser ud til at være de nye økonomier i BRIK-landene og frem for alt Kina,« siger økonomen André Sapir fra Bruegel-tænketanken i Bruxelles.

	»Den kommende aftale mellem EU og USA kan være begyndelsen på afskaffelsen af det multinationale handelssystem. WTO risikerer at blive endnu et betydningsløst FN-agentur med udsigt over Genèvesøen,« advarer han.

	Handelsminister Pia Olsen Dyhr (SF) tager til forhandlingerne i EU fredag med bred opbakning fra Folketinget til at sige ja til EU’s kommende forhandlinger med USA.

	»Hvis vi lader tiden gå, er det Kina, Brasilien og Indien, der kommer til at sætte dagsordenen på det handelspolitiske område,« siger hun.

