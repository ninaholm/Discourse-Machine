Tyskland –Den modvillige Goliat
Tyskland redder eurozonen fra en katastrofe, men kan ikke glorificere sin egen rolle – det frygter stadig slagskyggerne fra sin egen fortid


 MÜNCHEN – Alle er enige: Europas fremtid ligger i tyske hænder. Berlin er nu de facto hovedstad i Den Europæiske Union. Man taler om denne magtforskydning i Bruxelles og i Paris. Og helt sikkert i Athen, Rom og Madrid. Overalt faktisk. Dog ikke i Tyskland.
Tyskerne bestrider ikke denne nye magtforskydning. De ved, at de alene råder over de midler, der skal til for at redde grækerne og alle andre i eurozonen. De ved, at alene Tyskland kan sikre den fond på 500 milliarder euro, der skal fungere som værn mod fremtidige gældskriser – den såkaldte ’permanente europæiske stabilitetsmekanisme’, der træder i kraft til juli. Og de ved, at de nye regler betyder, at Tysklands 16 partnere i eurozonen fremover skal have deres budgetter efterkontrolleret i Berlin.
Men i Tyskland lyder ingen triumf. Magtforskydningen bliver knap nok diskuteret, og da slet ikke fejret. I Europa i 2012 er Tyskland den modvillige Goliat.
Historien skræmmer
Forklaringen er ikke, at den nye magt koster dyrt. Ifølge Dieter Janecek, en fremtrædende politiker for De Grønne i Bayern, føles den græske redningspakke fortsat ’abstrakt’ for de fleste tyskere. Tysklands levestandard er fortsat høj, og arbejdsløsheden falder. Landet klarede sig stort set uskadt gennem den finansielle nedtur efter 2008. I sidste uge fik de ansatte på Volkswagen-fabrikkerne hver en bonus på 6.000 euro (knap 45.000 kroner, red.) som belønning for et godt år. Tyskerne føler ingen økonomiske pinsler af betydning.
Desuden er den græske økonomi ikke større end Hessens, en middelstor tysk provins. Så længe smitten ikke breder sig til Spanien eller andre større lande, er redningen af Grækenland overkommelig.
Forklaringen stikker dybere. Dieter Janecek er ikke i tvivl: »Det er på grund af vores historie,«.
Magt gør tyskerne »utrygge«. Fra barndommen har de fået banket det budskab ind, at et magtfuldt Tyskland er et farligt Tyskland. Jochen Arntz, redaktør ved avisen Süddeutsche Zeitung, udlægger det således:
»Vi gør os mindre, end vi er – dette er en vane, vi har tillagt os igennem de sidste 60 år – af årsager, vi alle kender ...«
Arven efter krigen
Krigen kaster stadig lange skygger. På en spadseretur på Marienplatz i Münchens centrum finder man de sædvanlige filialer af Diesel, Zara og Starbucks.
Men også grupper af studerende fra hele Europa, som af en turguide får forevist billeder fra en demonstration på Marienplatz i 1920’erne. En af demonstranterne er markeret med en ring – det er Adolf Hitlers ansigt. Nærved spiller en klezmer-kvartet hjemsøgende melodier fra en europæisk jødisk kultur, hvis udryddelse Hitler gjorde til målsætning i netop disse gader.
Krigens arv gennemtrænger alle aspekter af den tyske politiske kultur.
Søndag valgte det tyske parlament Joachim Gauck som landets nye præsident. En forgænger, Horst Köhler, måtte i 2010 gå af efter en bemærkning, som i Storbritannien eller Frankrig næppe ville have fået en kat til at gø: Han sagde, at til »tider kan militær magt være en nødvendighed for at beskytte et lands økonomiske interesser og forsvare sejlruter og lignende«.
Siden er også en forsvarsminister trådt tilbage på grund af en uoverlagt bemærkning: Han havde omtalt den tyske militærindsats i Afghanistan som ’krig’ – men i Tyskland er ’krig’ et tabuiseret ord, siger Arntz.
Angst for dominans
Begge episoder vidner om indgroet tysk skepsis over for alt, der på mindste måde smager af aggression og dominans. Det spørgsmål, som mere end noget skilte vandene i tysk politik sidste år, drejede sig om, hvorvidt man skulle stemme for en FN-resolution om intervention i Libyen eller afholde sig fra at stemme (Tyskland valgte det sidste).
Dette beror dels på en frygt for, hvad resten af verden vil tænke, dels på en tysk frygt for sig selv – en frygt for, hvad Tyskland kunne være i stand til. Heri finder vi også forklaringen på Merkels slidstærke popularitet – hendes lavmælte og forsigtige stil har intet truende over sig. Og på hvorfor Volker Kauder, gruppeformand for CDU, der sidste år kom for skade at sige: »pludselig taler hele Europa tysk«, prompte blev dysset ned af sine kolleger.
Europas Gulliver
Samme frygt forklarer tillige, hvorfor Tyskland behøver EU. For tyskerne er EU ikke blot et spørgsmål om handelsordninger. Det er også en løsning på et dybere problem. Som en iagttager har sagt til mig: I lyset af den nylige blodige fortid »er en europæisk identitet mere bekvem end en tysk identitet«.
Efterkrigstidens Tyskland har været Europas villige Gulliver, der kun var alt for glad for at lade sig binde ved den delte suverænitet og den gensidige suverænitets lænker. For håbet var, at netop bindingen til EU’s regler og normer kunne redde det fra dets mørkeste selv.
Lige nu er der en vis fare for, at Tysklands naboer glemmer, at tyskerne føler dette stærke behov. Midt i al den megen tale om redningsaktioner og finanspolitiske stramninger er vi tilbøjelige til at glemme, hvad det europæiske fællesskab blev til for, og hvilke dæmoner der gjorde det nødvendigt. Det har man ikke glemt i Tyskland: Goliat er stadig bange for sin egen styrke.
 
© The Guardian og InformationOversat af Niels Ivar Larsen

