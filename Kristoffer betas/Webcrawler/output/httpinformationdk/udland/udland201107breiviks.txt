Breiviks forbillede: Forfærdeligt at blive citeret af   Breivik
I sin første presseudtalelse efter terroraktionen afviser bloggeren Fjordman over for Information at bære noget ansvar. Han har tidligere opfordret til at tage alle nødvendige midler i brug for at stoppe den muslimske indvandring


 »Terrorangrebet i Oslo og på Utøya er det værste, jeg har set i mit land, så længe jeg har levet.«
Sådan skriver den højreradikale blogger Fjordman, Anders Behring Breiviks ideologiske forbillede, i sin så vidt vides første udtalelse til pressen siden Breiviks terroraktion.
I sit over 1.500 siders lange manifest fremhæver Anders Behring Breivik Fjordman som sin yndlingsforfatter. Han er en mand, der er kendt for at holde sig ude af offentligheden, men som ikke desto mindre regnes for en af den internationale anti-jihadisme chefideologer, og hvis samlede skrifter, The Fjordman Files, indtager en nærmest kultisk status i bevægelsen.
Breivik forklarer i manifestet, at han føler en særlig »forbindelse« til Fjordman, der vides at være norsk, men hvis identitet kun få kender.
»Han er sandsynligvis den mest talentfulde højrefløjsessayist i Europa. En anden faktor, som adskiller ham fra alle andre, er, at han virkelig ønsker at bidrage. Han skriver, fordi han virkelig ønsker at bidrage til at forandre Europa,« skriver Breivik, der gengiver flere af Fjordmans essays i sit manifest og fortæller, at han har forsøgt at få et møde i stand med sit ideologiske forbillede men uden held, formentlig fordi Fjordman med Breiviks ord er »temmelig paranoid«.
Intet ansvar
Selv om Fjordman normalt undgår medierne, har han via mail sendt et kort svar på en række spørgsmål fra Information.
»Det er grusomt i sin ondskab,« skriver han om Breiviks terroraktion.
»Jeg synes, det er forfærdeligt at blive citeret af Breivik, men han citerer også en lang række andre offentligt tilgængelige kilder. Der findes absolut ingenting i mine tekster, som skulle tilsige en sådan handling. Ingenting.«
Fjordman fremhæver, at han først begyndte at blogge under sit nuværende pseudonym i 2005, efter Breivik ifølge sit manifest skulle have begyndt planlægningen af en terroraktion i 2002:
»Han havde allerede bestemt sig for at dræbe, længe før han havde nogen ideologi eller havde læst et eneste ord, jeg nogensinde havde skrevet.«
Muslimske banditter
Alligevel kan Fjordman ikke løbe fra en del af ansvaret for forbrydelsen, mener den norske journalist og forfatter Øyvind Strømmen, som har fulgt højreradikale blogs gennem flere år. Han er ikke i tvivl om, at Fjordman og den internationale anti-jihadismes øvrige frontfigurer har radikaliseret Breivik løbende, og han mener også, Breivik ligefrem kan have fundet retfærdiggørelse i deres skrifter til at tage voldelige metoder i brug.
Særlig fremhæver Øyvind Strømmen Fjordmans indflydelsesrige essay A European Declaration of Independence, som Breivik netop citerer i sit manifest.
I essayet skriver Fjordman om muslimske staters »velovervejede kolonisering« af Vesten. En kolonisering, der bliver understøttet af medierne, magthaverne og multikulturalisterne med deres »anti-vestlige hadideologi«, som sigter på at »afmontere den europæiske kultur« og fører til, at de europæiske lande bliver hærget af »voldelige bander af muslimske banditter«, der voldtager og myrder.
Håndfaste krav
Fjordman fremsætter i essayet en række krav på vegne af de europæiske befolkninger. Blandt andet skal den muslimske indvandring øjeblikkelig standses, ligesom multikulturalismen som ideologi skal fjernes fra regeringens politik og skolens pensum.
»Hvis disse krav ikke bliver fuldt indfriet,« skriver Fjordman, »er vi efterladt , uden noget andet valg end at konkludere, at vores myndigheder har forladt os, og at de skatter, de indsamler, derfor er uretfærdige, og at lovene, som bliver vedtaget uden vores samtykke, er illegitime. Vi vil stoppe med at betale skat og tage de nødvendige forholdsregler for at beskytte vores egen sikkerhed og sikre vores nationale overlevelse.«
Ifølge Øyvind Strømmen ligger det lige for, at en sådan tekst kan blive læst som en opfordring til vold:
»Han siger i realiteten, at man skal sætte sig ud over lovene og bruge alle midler, og det var jo netop det, Breivik gjorde,« siger han.
Information har spurgt Fjordman, om han tror, Breivik kan have opfattet A European Declaration of Independence som en opfordring til vold, men det har han ikke ønsket at svare på.
ange@information segj@information

