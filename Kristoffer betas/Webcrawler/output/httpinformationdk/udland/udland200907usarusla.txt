USA og Rusland vil nedruste
USA's præsident, Barack Obama, og Ruslands præsident, Dmitrij Medvedev, er blevet enige om en erklæring om at reducere antallet af atomvåben


 USA's præsident, Barack Obama, og Ruslands præsident, Dmitrij Medvedev, er blevet enige om en erklæring om at reducere antallet af atomvåben. Ifølge erklæringen skal antallet af atomsprænghoveder reduceres til mellem 1500 og 1675 inden for syv år, efter at en ny nedrustningsaftale er trådt i kraft.
»Inden for syv år, efter at denne aftale er trådt i kraft, og i fremtiden, skal grænsen for de strategiske affyringssystemer være på mellem 500 og 1100 enheder og antallet af atomsprænghoveder på mellem 1500 og 1675,« fremgår det af rammeaftalen, der blev indgået mellem Obama og Medvedev i Moskva i går. Det amerikanskbaserede tidsskrift Bulletin of the Atomic Scientists skønner, at USA i begyndelsen af 2009 havde omkring 2200 atomsprænghoveder og Rusland omkring 2790 atomsprænghoveder.
Symbolsk men vigtigt
Aftalen mellem Rusland og USA giver dog ikke i sig selv ikke mere sikkerhed. De to atommagter har stadig mere end rigeligt med atomvåben til at lægge Jorden øde. Men aftalen markerer en vigtig opblødning i det anstrengte forhold mellem de to atomvåbenmagter, siger major Karsten Marrup fra Institut for Militære Operationer ved Forsvarsakademiet. »Det er fint nok, at de skærer ned, men de har stadig rigeligt med atomvåben tilbage, og de vil aldrig blive afskaffet helt. I bund og grund handler aftalen om at vise  goodwill  over for hinanden. Og det skal man ikke undervurdere. Aftalen markerer en meget positiv opblødning,« siger Karsten Marrup.
Rusland har samtidig givet tilladelse til, at USA flyver soldater og våben over Rusland til Afghanistan. Udmeldingen kommer samtidig med, at USA har store problemer med angreb fra Taleban på landforsyningerne fra Pakistan. Men igen er der primært tale om en symbolsk aftale, fordi det er begrænset, hvor mange forsyninger man kan flyve ind, siger Karsten Marrup. Samtidig har Rusland ikke en direkte grænse op til Afghanistan. Dermed kan USA kun få glæde af den russiske åbenhed, hvis et af Afghanistans nabolande giver USA lov til at oprette luftbaser og bruge dets luftrum. »Aftalen sender et vigtig signal til landene omkring Afghanistan, om at det er o.k. med Rusland at give USA adgang,« siger Karsten Marrup.
At få underskrevet rammeaftalen var et meget vigtigt punkt på dagsordenen for mødet mellem Obama og Medvedev, men mødet havde også til formål at åbne for en normalisering af forholdet mellem de to tidligere koldkrigsmodstandere, der har gennemlevet en række kriser i de senere år.
Ritzau

