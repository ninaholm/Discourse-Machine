Italiensk ret ophæver Berlusconis immunitet
Den italienske premierminister, Silvio Berlusconi, har mistet sin immunitet og kan nu retsforfølges, efter at italiensk forfatningsret ophævede loven
Silvio Berlusconi kan nu retsforfølges lige som alle andre italienere - og der er allerede linet flere sager op mod ham.


 Den italienske forfatningsret ophævede i går den lov om immunitet, der beskytter premierminister Silvio Berlusconi og andre toppolitikere fra retsforfølgelse, rapporterer det italienske nyhedsbureau Ansa.
Immunitetsloven, der blev vedtaget få uger efter, at Berlusconi kom til magten sidste år, beskytter indehaverne af de fire mest magtfulde poster i Italien - premierministeren, præsidenten og formændene for parlamentets to huse - fra retsforfølgelse.
Med domstolens beslutning er der nu åbnet for, at der  kan indledes retssager mod premierminister Silvio Berlusconi, der blandt andet er blevet beskyldt for at have betalt sin tidligere britiske skatteadvokat David Mills 600.000 dollar (tre millioner kroner) for at vidne falsk i to retssager i 1990'erne.
Det var de 15 dommere i Italiens forfatningsdomstol, der i går besluttede at underkende loven, så en række straffesager mod Berlusconi kan blive aktiveret. Dommerne var to dage om at nå frem til beslutningen.
Han går ikke af
Den 73-årige mediekonge, der også kæmper med rod i privatlivet, herunder forbindelser til escortpiger, siger selv, at han har tænkt sig at sidde hele sin femårige regeringsperiode ud. Men oppositionen har allerede krævet nyvalg, hvis Berlusconis immunitet falder, og det er altså sket nu. Dog udtaler Berlusconis talsmand, at premierministeren ingen planer har om at gå af:
»Dette er en politisk motiveret dom, men premierminister Silvio Berlusconi, regeringen og dens flertal vil forsætte med at regere, som de har gjort siden april 2008, sådan som Italiens vælger har ønsket det,« siger talsmanden for Berlusconi, Paolo Bonaiuti.

