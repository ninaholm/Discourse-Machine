Fra Libyen med Love
Den eneste løsning på Israel/Palæstina-konflikten er én fælles stat, hvor jøder og arabere kan leve sammen i fred. Det mener Libyens leder Muammar Gaddafi, som foreslår navnet ’Isratina’


 Hele verdens lokalavis, New York Times, bringer i dag et mellemøstligt kærlighedsbudskab fra uventet side. Libyens diktator gennem 40 år, Muammar Gaddafi, udfolder i et opinionsindlæg under overskriften ’Enstatsløsningen’ sin vision for en fredelig fremtid i Israel og de besatte områder. 
Baggrunden for Gaddafis udmelding er selvfølgelig den tre uger lange krig mellem Israel og Hamas i Gaza, som officielt sluttede søndag.
Gaddafi mener, at fredelig sameksistens mellem israelere og palæstinensere i samme stat er den eneste realistiske løsningsmodel af en række strategiske og historiske grunde. 
Det fælles hjemland
For det første vil en tostatsløning aldrig være spiselig for Israel, fordi den nødvendigvis betyder en militariseret arabisk stat som nabo ved Israels side. En sådan stat vil udgøre en konstant og utålelig sikkerhedstrussel for Israel. 
For det andet vil en palæstinensisk stat i Vestbredden og Gazastiben heller ikke være tilfredsstillende for palæstinenserne. De over 7 millioner efterkommere af flygtninge fra Den israelsk-arabiske krig i 1948 vil stadig ikke kunne vende tilbage til deres historiske hjem indenfor staten Israels grænser. Og en løsning, der ikke samtidig løser flygtningeproblemet, er slet ikke nogen løsning, mener Gaddafi.
For det tredje betragter både israelere og palæstinensere ifølge Gaddafi hele det geografiske Israel/Palæstina som deres retmæssige hjemland. Det historiske forhold palæstinensere har til byer som Jaffa, Acre og Haifa, har israelere til Vestbredden, som i det israelske højres ordvalg kaldes ved dets bibelske navne: Judea og Samara. 
Voksende støtte
Idéen om en énstatsløsning er langt fra født med Gaddafi. Den palæstinensiske forfatter, debattør og aktivist Ali Abunimah har skrevet bogen One Country: A Bold Proposal to End the Israeli-Palestinian Conflict om perspektiverne for en énstatsløsning. Den palæstinensisk-amerikanske juraprofessor George Bisharat er en anden prominent tilhænger af en model med ’ét land for to folk’. 
Ifølge en meningsmåling udført af Jerusalem Media and Communications Centre støtter en fjerdedel af palæstinenserne en énstatsløning. Det tilsvarende tal i Israel var i 2000 18,5 procent. 
I takt med fredsprocessens stagnation vinder postitionen større og større opbakning på den palæstinensiske side, særligt blandt intellektuelle stemmer. En del af forklaringen er, at den demografiske udvikling, der arbejder i palæstinensernes favør: om få år vil der være et palæstinensisk flertal i hele Israel/Palæstina.  
Af samme grund frygter visse jødiske stemmer, at énstatsløsningen er en eufemisme for en arabisk stat med et jødisk mindretal uden juridisk ligestilling.

