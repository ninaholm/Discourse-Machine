Spøgelset fra Irak går gennem Vestens parlamenter
Der er ingen appetit på en ny vestlig militær aktion mod Syrien efter fiaskoen med Irak. Underhuset i London har tvunget premierministeren til at udskyde en afstemning om britisk deltagelse i aktionen
I Storbritannien var der i går demonstrationer uden for parlamentet mod en eventuel britisk deltagelse i et angreb på Syrien.


 
	Det britiske parlament kan føre sin historie tilbage til 1236 og kalder sig med en vis berettigelse alle parlamenters moder.

	At de britiske parlamentarikere tager deres opgave mere alvorligt end de fleste andre folkevalgte i Europa blev bevist endnu en gang i de sidste 48 timer. En revolte blandt politikerne på de bagerste rækker i Underhuset – og såmænd også på de forreste – har tvunget premierminister David Cameron til at udskyde en afstemning om britisk deltagelse i et militært angreb mod Syrien, indtil der foreligger en endelig rapport fra FN’s våbeninspektører i Syrien.

	Revolten begyndte hos Labour-politikerne, men det stod hurtigt klart, at der heller ikke var nogen appetit blandt de liberale og Camerons egne konservative for at klappe hælene sammen og følge direktiverne fra Washington.

	»Vi må spørge os selv, hvad en sådan operation har af fordele på langt sigt,« som Menzies Campell, tidligere formand for de liberale, sagde, hvorpå det stod klart for Downing Street, at de nok ikke skulle forsøge at tage sagen til afstemning.

	Cameron mødtes derpå onsdag aften med Labours formand Edward Miliband, og de blev enige om, at tiden ikke var egnet til at træffe en endelig beslutning om Syrien.

	Få timer efter gik den amerikanske præsident Barack Obama ind til et interview med den offentlige amerikanske TV-kanal PBS, hvor han anslog en langt mere tilbageholdende tone over for en militær aktion, end hvad en række af hans ministre hidtil har slået an.

	»Det er en alvorlig dag, som vil betyde, at vi vil holde alle muligheder åbne,« sagde Obama.

	Han var sikker på, at det syriske regime stod bag gasangrebet i Damaskus’ forstæder i sidste uge.

	De amerikanske medier – og især tv-stationerne, som allerede havde gjort sig parat til et rask lille militær-slag med diverse grafikker parat – var forbløffede.

	»Det kan ende med, at præsidenten viser svaghed,« som det hed i den konservative tv-kanal Fox News.

	Befolkninger imod

	Men på begge sider af Atlanten er der for en gang skyld enighed i den folkelige opinion. Meningsmålinger viser, at hverken amerikanerne eller europæerne bakker op om et nyt militært engagement i den islamiske verden oven på Libyen, Irak og Afghanistan. Ifølge en meningsmåling citeret af Reuters er der kun seks pct. af amerikanerne, som bakker op om et militært slag mod Syrien. I Storbritannien er der godt 30 pct., og ifølge en Gallup-måling fra Berlingske er 64 pct. af danskerne imod et militært engagement uden om FN.

	Spøgelset fra Irak går gennem parlamenterne og det politiske liv i den vestlige verden.

	Den vestlige indgriben i Irak blev bygget på mere end tvivlsomme udsagn fra den irakiske opposition i 2003 om, at Saddam Hussein rådede over masseødelæggelsesvåben, herunder måske endda atomvåben. De vestlige efterretningstjenester fremlagde derefter deres endegyldige bevis i form af daværende udenrigsminister Colin Powells optræden i FN’s Generalforsamling, hvor han med et slide show forsøgte at påvise, at Irak var i besiddelse af væsentlige våben. Hvilket viste sig at være forkert. Den daværende leder af FN’s våbeninspektion, Hans Blix, blev ikke taget seriøst, selv om hans resultat nogenlunde svarede til, at Irak ikke kunne udgøre nogen trussel mod verdenssamfundet.

	»Lad dem gøre deres arbejde færdigt,« sagde FN’s generalsekretær Ban Ki-moon i går om FN-inspektørerne, og det har de vestlige stormagter indtil videre bøjet sig for.

	Indtil videre forsøger vestmagterne også at gå gennem FN-sporet. Frankrig – som i sin tid sagde nej til en Irak-aktion – forsøger nu at fremføre en resolution fra 2005, der giver FN øgede beføjelser til at gribe ind mod brug af kemiske våben generelt. Vestlige diplomater vurderer, at det kan blive figenbladet for en aktion.

	Hvis FN’s inspektører allerede i den kommende weekend konkluderer, at regimet i Syrien var ansvarlig for indsatsen af giftgas i Damaskus’ forstæder, er vejen banet for en mindre aktion fra vestlig side, siger diplomatiske kilder. Det drejer sig nu om at få fyret krydsermissilerne af mod Syrien inden fredag i næste uge, hvor Barack Obama skal deltage i et G-20 topmøde i Sankt Petersborg og dermed står over for den russiske præsident Vladimir Putin, som med Syrien står til at miste Ruslands sidste virkelige allierede og klientstat i den arabiske verden. Et minde fra dengang i 1970’erne og 80’erne, hvor Sovjetunionen forsøgte at opbygge en arabisk socialisme.

	Netop hensynet til Rusland vil sikkert betyde, at den vestlige afstraffelse af Syrien i næste uge vil være på et begrænset niveau. Og som sagt er der ikke nogen vestlig opbakning til, at man skal sende egentlige soldater ind i konflikten.

	»Et todages bombardement af Syrien vil sikkert få Assads øjne til at blive lidt våde,« som den tidligere britiske flådechef Alan West udtrykte det over for Financial Times. »Men det tog os altså 78 dage at bombe i Kosovo, før vi fik Milosevic-regimet overbevist om, at det skulle opgive Kosovo. Og selv nu har man jo glemt, at det tog truslen om en militær invasion, før Milosevic gav sig.«

