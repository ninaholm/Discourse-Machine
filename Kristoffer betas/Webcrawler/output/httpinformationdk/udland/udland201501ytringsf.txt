Ytringsfriheden er ikke truet

 Stig Dalager


 – Med angrebet i går vil du så sige, at ytringsfriheden er mere truet i dag end i 2006?
»Jeg mener ikke, at ytringsfriheden er truet hverken dengang eller i dag. Ytringsfriheden er meget grundfæstet i Europa. Det drejer sig om et forfærdeligt angreb som angiveligt er begået af en lille ekstrem og voldelig gruppe. Det kan vores meget grundfæstede ytringsfrihed bære. Derfor skal man ikke vige en tomme i forsvaret for den eller begynde at foretage begrænsninger i demokratiet som følge af attentatet i Frankrig. Og så skal man huske, at vi, der i sin tid var kritiske over for tonen i indvandrerdebatten i et fælles forfattermanifest, aldrig ønskede nogen begrænsning i ytringsfriheden. For os handlede det om, at man skulle vise mere respekt for det muslimske mindretal. Men højrefløjen forvrængede det til at handle om for og imod ytringsfriheden, fordi det var nemmere at håndtere. Men det var lige indtil, at de nu står over for en ledende figur fra en moské i Århus, der udtaler sig imod demokratiet. Så er  DF parat til ulovligt ikke at godkende en udvidelse af moskeen. Ytringsfriheden skal være uindskrænket i alle henseender.«
–  Er du lige så fast overbevist om din kritik af tegningerne i dag som dengang?
»Ja, det er formodentlig nogle helt andre motiver som attentaterne mod Charlie Hebdo bliver begået ud fra. Der er angiveligt tale om en perverteret udgave af islam.«

