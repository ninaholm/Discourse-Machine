’Navnet er Szydlo, Beata Szydlo’
Polens højreorienterede Lov- og Retfærdighedsparti vandt absolut flertal ved valget i søndags – landets nye premierminister har imponeret med sin kontante stil, men ses også som marionet for den gamle partileder, Jaroslaw Kaczynski


 »Navnet er Szydlo, Beata Szydlo«. Med dette James Bond-klingende slagord er en 52-årig datter af en minearbejder trådt ud af relativ ubemærkethed og kan nu indtage magtens centrum i Polen. Resultatet af søndagens valg i Polen var klart: Szydlo, lederen af det højreorienterede Lov- og Retfærdighedsparti (PiS) bliver ny premierminister. PiS opnåede alene det absolutte flertal og kan regere uden koalitionspartnere.
Szydlo, der har en lang politisk karriere bag sig i regionalpolitik og siden også som parlamentsmedlem, blev udnævnt til partileder efter sin imponerende indsats som kampagnechef for Andrzej Duda, der vandt præsidentposten i maj.
I sidste uges tv-debat forud for parlaments- og senatsvalget, fik Szydlos kontante stil og urokkelige personlighed den nu afgående premierminister, Ewa Kopacz, til at fremstå svag og famlende.
Men Szydlos kritikere ser partiformand og partistifter Jaroslaw Kaczynskis hånd i kulissen bag hver af hendes bevægelser. I det kønskonservative Polen er det en udbredt antagelse, at hun ikke er stort andet end en marionet for den 66-årige tidligere premierminister.
Kaczynski er tvillingebror til den afdøde præsident, Lech Kaczynski, der omkom i 2010 ved et flystyrt i Smolensk, og har i mange år været en dominerende skikkelse i polsk politik. Han var selv Lov- og Retfærdighedspartiets premierministerkandidat ved parlamentsvalget 2005. Da partiet vandt, frasagde han sig dog posten under henvisning til, at han ikke ville skade Lechs chancer ved præsidentvalget samme år. Han blev dog premierminister det følgende år og fungerede som sådan, indtil hans regering faldt fra hinanden i 2007.
Hårdtarbejdende og moderat
Szydlos kampagnestil har været præget af energi og græsrodsappel. Hun har benyttet enhver lejlighed til at spille på sine akkreditiver som hårdtarbejdende minearbejderdatter og mor til to sønner.
På vælgermøder har hun fremsat flere løfter – bl.a. nedsættelse af pensionsalderen og forhøjelse af mindstelønnen – men i bevidst moderat kontrast til Kaczynskis pågående manerer.
Kaczynski gjorde sig helt usynlig i sidste del af hendes valgkamp, bortset fra et for ham karakteristisk udbrud for 10 dage siden, hvor han advarede om, at de migranter, der kommer til Polen, kan medbringe farlige »sygdomme«.
Som resultat af Kaczynskis tilbagetrukne rolle har PiS fremtrådt forynget og frisk, med afstand fra sine rødder i Kaczynski-familien og i bedre kontakt med almindelige menneskers bekymringer.
Szydlo formåede endda at få polakkerne til at glemme, at sidste gang PiS vandt et parlamentsvalg – i 2005 – lykkedes det kun for partiet at holde sammen på sine koalitionspartnere i to år.
© The Guardian og Information 
Oversat af Niels Ivar Larsen

