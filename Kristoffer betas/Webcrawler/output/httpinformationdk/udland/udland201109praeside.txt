Præsident Obama barsler med økonomisk redningsplan
I en tale til begge kamre i Kongressen præsenterer præsident Obama fredag den plan,  der skal skabe ny økonomisk vækst og nedbringe arbejdsløsheden i USA
Den amerikanske præsident Barack Obama holder tale uden for General Motors' hovedkvarter i Detroit i forbindelse med amerikanernes 'Labor Day'. Obama fremlægger i dag en plan, der skal tøjle den økonomiske krise og frem for alt få nedbragt arbejdsløsheden, som over 16 millioner amerikanere er ramt af.


 Med en økonomi, der hænger i laser, og en befolkning, der syder af utilfredshed, fremlægger præsident Barack Obama natten til fredag dansk tid en plan, der forhåbentlig igen vil sætte gang i hjulene i USA.
Planen er endnu hemmelig, men ifølge amerikanske medier indeholder den skattebesparelser og øget offentligt forbrug i størrelsesordenen 300 milliarder dollar - 1.600 milliarder kroner.
Ifølge folk, der har været tæt på de vanskelige forhandlinger i Det Hvide Hus, er de to største punkter i planen en et-årig forlængelse af skattefradrag til lønmodtagere og en forlængelse af den periode, arbejdsløse kan modtage understøttelse. Tilsammen koster disse to tiltag omkring 170 milliarder dollar.
Obama fremlægger planen for Kongressen i en tale, der transmitteres til hele nationen. Det er her i den amerikanske befolkning, at tilliden til præsidenten er lavere end på noget tidspunkt, siden han blev indsat i Det Hvide Hus i januar 2009.
Gennem hele det forgangne måned har Obamas gennemsnitlige popularitetstal ligget på bare 40 procent opbakning i befolkningen.
Med kun 14 måneder til det præsidentvalg, som Demokraterne håber vil give Obama en anden embedsperiode, må Det Hvide Hus sætte alt ind for at få tacklet den økonomiske krise, der startede med investeringsbanken Lehman Brothers kollaps i september 2008.
Ifølge nyhedsbureauet Bloomberg vil planen sprøjte 300 milliarder dollar ind i den amerikanske økonomi i 2012. Det Hvide Hus nægter at kommentere tallet, men siger, at tiltaget vil have en 'hurtig og positiv'" indvirkning på jobmarkedet i en tid, hvor arbejdsløshedstallene er faretruende høje.
»Vi har brug for ting, der på den korte bane vil have en direkte indvirkning på økonomiens vækst og på jobskabelse. Og præsidenten agter at fremlægge forslag, der vil gøre netop dette,« siger Jay Carney, talsmand for Det Hvide Hus.
Allerede inden fremlæggelsen af planen kritiserer Republikanerne dog ikke uventet præsidenten. De siger, at Obama ikke har inddraget dem tilstrækkeligt i forhandlingerne om planens udformning.
Samtidig antyder de, at ethvert tiltag på jobskabelsesområdet vil få en svær medfart i Kongressen, hvor Republikanerne kontrollerer det ene kammer, Repræsentanternes Hus.
»Jeg er ikke i tvivl om, at præsidenten torsdag vil foreslå mange ting, der, når man ser på dem enkeltvis, lyder ganske gode, eller som han vil kalde tværpolitiske,« siger den republikanske senator Mitch McConnell.
»Jeg er lige så sikker på, at det samlet set blot vil være mere af det samme, som allerede har slået fejl,« fortsætter McConnell, der er leder af det republikanske mindretal i Senatet.

