Spidskandidatproces kan give Europa-Parlamentet mere magt
For Europa-Parlamentet (EP) var det en sejr, da 26 medlemslande stemte for udnævnelsen af Jean-Claude Juncker til næste Kommissionsformand og dermed blåstemplede Parlamentets opfindelse: Spidskandidatprocessen. Flere eksperter mener, at magtbalancen dermed rykker endnu mere i EP’s retning
Valget af Jean-Claude Juncker til kommissionsformand var et nederlag for stats- og regeringscheferne, der hidtil enerådigt har fundet frem til denne kandidat. Denne gang var det Europa-Parlamentets valg, der sejrede. Flere eksperter mener, at stats- og regeringscheferne har de facto opgivet deres ret til at nedlægge veto (mod valg af Kommissionsformand, red.).


 Det var en skråsikker Herman van Rompuy, formand for Det Europæiske Råd – stats- og regeringscheferne – der forud for valget til Europa-Parlamentet den 25. maj udtalte til den tyske avis Süddeutsche Zeitung, at »forskellen mellem parlamentet og dem, der virkelig bestemmer, er meget klar for borgerne«. Underforstået, at »dem, der virkelig bestemmer«, er de nationale stats- og regeringschefer.
Godt en måned efter valget er sandhedsværdien af den påstand imidlertid mindre overbevisende. I mellemtiden har Europa-Parlamentet nemlig formået at gennemtvinge en ny proces for valget af EU’s Kommissionsformand – spidskandidatprocessen – hvor alle politiske grupperinger vælger en kandidat, og den gruppe, der vinder europa-parlamentsvalget, kan krone sin frontfigur.
En proces, som både van Rompuy og mange af de 28 stats- og regeringschefer var modstandere af, heriblandt Tysklands kansler, Angela Merkel, den britiske premierminister, David Cameron, og den svenske statsminister, Fredrik Reinfeldt, mens den franske præsident, François Hollande, også skulle være skeptisk.
»Hvis der er en vinder, er det Europa-Parlamentet snarere end Kommissionen eller medlemslandenes regeringer,« siger Richard Whitman, professor i politik og internationale relationer ved University of Kent, til Information.
Juncker var et nederlag
»Stats- og regeringscheferne udtrykker tydeligvis forbehold over for processen i slutdokumentet efter sidste uges topmøde, men jeg tror ikke, det vil være muligt at vende tilbage til det gamle system nu. Systemet vil blive udviklet videre. Vi vil få primærvalg, og alle vil være klar over, at der er meget mere på spil. Men når valget er foregået på denne måde én gang, er det svært at argumentere for, at det ikke skal ske igen,« tilføjer Whitman, der desuden er tilknyttet den anerkendte tænketank Chatham House.
Vincenzo Scarpetta, politisk analytiker ved tænketanken Open Europe, er enig i, at »udpegelsen af Juncker var et nederlag« for stats- og regeringscheferne, og særligt for David Cameron, der tog kampen op imod processen såvel som manden.
»Stats- og regeringscheferne har de facto opgivet deres ret til at nedlægge veto (mod valg af Kommissionsformand, red.) – det her vil danne præcedens i EU,« siger han til Information.
Spørgsmålet er imidlertid, om sejren er en isoleret begivenhed, eller om den er udtryk for et mere grundlæggende og vedvarende skift i magtbalancen mellem de europæiske institutioner?
Richard Whitman understreger netop i en kommentar på Chatham Houses hjemmeside, at processen vil få »væsentlige konsekvenser for magtbalancen mellem EU’s institutioner, de bilaterale forbindelser mellem EU’s medlemsstater, og for den fremtidige dagsorden for EU«.
Særligt mener han, at det kan få konsekvenser, at nyudnævnte Jean-Claude Juncker skylder Parlamentet sit job, hvilket »måske vil påkræve en form for gengæld«.
»Hvis Juncker ønsker endnu en valgperiode, vil han skulle søge parlamentets godkendelse, så han vil være mere opmærksom på, at parlamentet bliver hørt i den kommende periode. Kommissionen består selvfølgelig af andre kommissærer, som kan have et andet syn på magtbalancen, men nogle af dem ser måske sig selv som en fremtidig kommissionsformand og vil dermed også være interesseret i at behage parlamentet,« uddyber han over for Information.
Vincenzo Scarpetta er enig:
»Nøglekonklusionen er, at Juncker skylder Parlamentet sit job, så vi får måske en Kommission, der vil forsøge at glæde Parlamentet. Forbindelsen mellem Kommissionen og Parlamentet vil blive stærkere og mere politisk.«
Konsekvenserne
Hverken Scarpetta eller Whitman mener, at magtbalancen er blevet forskubbet så meget, at Parlamentet nu er mere magtfuldt end EU-Kommissionen og slet ikke så bestemmende som Det Europæiske Råd af stats- og regeringschefer. Ikke desto mindre er magtbalancen blevet forskubbet en smule, idet Kommission og Parlament nu kan være mere tilbøjelige til at stå sammen imod stats- og regeringscheferne.
»Det sker allerede til en vis grad,« forklarer Whitman.
»Kommissionen har af og til været afhængig af Parlamentet for at få sin lovgivning igennem. Det vil blive styrket. Omvendt vil vi nu have dele af Parlamentet, der er meget mere fjendtlig over for Kommissionen end tidligere, og det kan omvendt gøre livet svært for den,« vurderer Richard Whitman.
Han mener, at det bliver »interessant at se, om det (spidskandidatsystemet, red.) vil smitte af på lovgivningsdagsordenen«, fordi Kommissionen kommer til at lytter mere til parlamentet, der ikke selv kan fremsætte ny lovgivning.
Scarpetta mener, at »Det Europæiske Råd stadig vil tage føringen i den nærmeste fremtid«.
»EU-lederne forbliver dagsordensættende, men på specifikke lovforslag kan Kommissionen måske udforme lovene tættere på parlamentets ståsted end på de nationale regeringers,« vurderer han.
Et svagere Tyskland
Selv om EU’s stats- og regeringschefer stadig er de stærkeste i det institutionelle europæiske magtspil, har slagsmålet om Juncker og spidskandidatprocessen dog – ifølge nogle iagttagere – rokket ved magtforholdet internt i Det Europæiske Råd.
Cameron er – mener mange – kommet svagere ud af kampen, hvor han endte med at stå alene sammen med Ungarns udskældte regeringschef, Viktor Orban, efter en meget personlig Juncker-fjendtlig kampagne. Men også Merkel står svagere, mener især flere tyske medier, idet også hun måtte acceptere en kandidat og en proces, som hun i virkeligheden ikke ønskede. Ifølge en analyse i Die Welt er Merkel »ikke længere ’Madam Europa’, mens Juncker og Renzi er de nye herrer«, der bl.a. kan true Merkels insisteren på fortsættelsen af en stram økonomisk politik.
Whitman tror dog ikke på, at hun er voldsomt stækket efter balladen om Juncker.
»Jeg er ikke sikker på, at nogen af EU-regeringerne kom særlig godt ud af det her. De blev udmanøvreret. Valget af Juncker stred oprindeligt imod Merkels ønske. Hun ville ikke have ham. Men det er en lille hindring på vejen – et kortvarigt politisk tab. Fundamentalt set tæller Tyskland bare meget mere i Europa end nogen anden,« vurderer han.
Om Det Europæiske Råd som sådan vil blive svækket som resultat af politiseringen af kommissionsformandsposten er endnu for tideligt at sige, mener Whitman, idet Det Europæiske Råds styrke og dynamik også vil afhænge af, hvem der bliver udpeget til de øvrige topposter som præsident Herman van Rompuys og udenrigschef Catherine Ashtons afløsere.
»Van Rompuys stil var ikke at blive en del af nyhedsstrømmen. Han opfordrede medlemslandene til at finde løsninger, og langt hovedparten af hans tid er gået med krisestyring. Nu vil den del af jobbet optage langt mindre tid, så vil den nye formand se sig selv som stats- og regeringschefernes forsvarer? Vil han forsvare den mellemstatslige praksis? Vi ved det ikke,« siger Whitman og påpeger, at en anden personlighed som leder af Det Europæiske Råd kan medføre, at den forholdsvise stabilitet, der har hersket i den nuværende ledelsestrio af van Rompuy, Barroso og Ashton, kan være forbi, eftersom »Juncker allerede har et rygte blandt Bruxelles-insidere som en nogen gange vanskelig personlighed«.
»Rompuy var ikke særlig synlig på udenrigsområdet, men med en anden personlighed, kunne det ændre sig og føre til kampe,« understreger Whitman.

