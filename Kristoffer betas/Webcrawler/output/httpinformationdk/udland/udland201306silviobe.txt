Silvio Berlusconi idømmes syv års fængsel
Den tidligere italienske premierminister er kendt skyldig i sex med mindreårig og for at dække over sagen
 
	Berlusconi fastholder, at han er "fuldstændig uskyldig" og beskylder dommerne i sagen for at forfølge ham. Foto: Scanpix


 
	Italiens tidligere premierminister Silvio Berlusconi er mandag eftermiddag ved en domstol i Milano idømt syv års fængsel for at have haft sex med en mindreårig prostitueret og for at dække over sagen.

	Foruden fængselsdommen besluttede de tre dommere, at han han ikke må indtage et offentligt embede.

	Dommen over den tidligere premierminister kan få politiske følger for Italien, som i to år har fulgt retssagen om Berlusconis påståede "bunga bunga"-sexfester i hans private villa uden for Milano.

	Flere medlemmer af Berlusconis Frihedsparti har på forhånd opfordret ham til at trække støtten til regeringen tilbage, og det kan blive mere fristende for ham, efter den hårde dom.

	Den italienske højesteret afviste onsdag i sidste uge en appel fra Berlusconi i en anden sag, en langvarig skattesag, hvor han også risikerer en fængselsstraf.

	Berlusconi stod ifølge anklagerne for en prostitutionsring i sin villa i nærheden af Milano, hvor han betalte kvinder for sex med kontanter og tjenester.

	Men den væsentligste anklage var, at han havde betalt sex med den mindreårige prostituerede Karima el-Maroug, hvis kunstnernavn er Ruby Hjerteknuser.

	Det skete ifølge anklageren i 2010, da pigen var bare 17 år. I Italien er det forbudt at købe sig til sex med en pige på under 18 år.

	Desuden er har dømt for magtmisbrug, fordi han fik hende løsladt, da hun blev anholdt for tyveri.

	Berlusconi har med alle midler forsøgt at få sagen afvist eller udsat. Retten i Milano besluttede sågar, at det slet ikke var nødvendigt at føre showdanser Karima el-Maroug som vidne.

	Men forsøgene var forgæves, og da Ruby efter flere afbud endelig dukkede op og vidnede i retten i Milano i maj, sagde hun, at hun selv havde opfundet detaljer om erotiske selskaber i Berlusconis villa, mens han var premierminister.

	Udskrifter af telefonsamtaler, citeret i italienske medier, antyder, at hun indledte sit bekendtskab med Berlusconi, da hun var 16 år. Men hun har afvist at have plejet seksuel omgang med ham.

	Berlusconi har anket dommen, og det betyder, at han tidligst skal i fængsel, når ankesagen er afgjort.

