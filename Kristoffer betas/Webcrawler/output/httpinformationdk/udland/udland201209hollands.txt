Hollandsk valg giver Europa nyt håb
Europæiske ledere klapper i hænderne over det hollandske valgresultat, der ifølge Bruxelles og Berlin sender et signal om styrket tro på det europæiske projekt. Når det gælder EU, dyrker Hollands politiske midte imidlertid en særlig form for politisk skizofreni


 Den overvældende valgsejr til Hollands EU-positive partier er blevet modtaget med glæde i de fleste europæiske hovedstæder, der i øjeblikket sukker efter en entydig bekendelse til det europæiske projekt.
På sin twitter-konto skriver den svenske udenrigsminister Carl Bildt: »Det ser ud, som om de populistiske antieuropæere vil tabe i det hollandske valg. Det er gode nyheder.« Samme budskab lyder fra Bildts tyske ministerkollega: »Valgresultatet styrker Europa og svækker populister og renationalister,« udtaler Guido Westerwelle, udenrigsminister og formand for de tyske liberale i FDP.
Det er imidlertid ikke alle, der tolker det hollandske valgresultet som en utvetydig sejr for den europæiske integration: »At se valget som en stor sejr for de proeuropæiske partier er en tolkning, som man især hører i Bruxelles og fra EU-kommisærer. Der er stort behov for at se et valg i Europa, derstøtter og legitimerer det europæiske samarbejde,« siger Claas de Vreese, professor i politisk kommunikation ved Amsterdam School of Communication Research.
»Man ser noget, man rigtig gerne vil se. Måske mere end der i virkeligheden er.«
Ved onsdagens hollandske valg fik det liberale parti VVD med den tidligere premierminister Mark Rutte stor fremgang. Sammen med det socialdemokratiske arbejderparti, der fik 39 mandater, sidder VVD med 41 mandater nu på flertallet af de i alt 150 mandater i det hollandske parlament. Valgets tabere blev højrepopulisten Geert Wilders og det EU-kritiske socialistparti SP, der trods løfterige meningsmålinger endte på status quo med sine 15 mandater.
Politisk skizofreni
Som traditionelt konkurrerende partier er VVD og det socialdemokratiske PvdA uenige om regulering af det hollandske boligmarked og privatisering af sygehusvæsen, men de to partier ser ens på behovet for et styrket Europa. Om de liberale og socialdemokraterne kan finde sammen i en regeringskoalition er imidlertid endnu tvivlsomt. Eventuelt kan det blive nødvendigt at styrke en fremtidig regering med et tredje parti, eventuelt de hollandske kris-tendemokrater eller det progressive og proeuropæiske parti D66.
I løbet af valgkampen har den liberale formand, Mark Rutte, imidlertid skærpet sin EU-kritiske retorik. I tv-debatter op til valget har Rutte afvist, at Holland vil bidrage til en tredje hjælpepakke til det kriseramte Grækenland. Claas de Vrees betegner den liberale formands kurs som et udtryk for en slags politisk skizofreni:
»Mark Rutte har i løbet af valgkampen været hård i sine udmeldinger om, hvordan EU-samarbejdet skal se ud, og hvilke krav man skal stille til grækerne. Det skal ses i lyset af, at han i det seneste halve år har skrevet under på enhver nødpakke og ethvert nyt skridt, der er kommet fra EU. På den indenrigspolitiske front har han til gengæld bebudet, at der hver gang var tale om den sidste nødpakke. Der har hele tiden været et misforhold mellem hans hjemlige politiske retorik, og hvad han rent faktisk har gjort, hvis man ser på Hollands optræden i det europæiske samarbejde i det seneste halve år.«
Valgkampens forløb varsler således også et vendepunkt for Holland. Som stiftende medlem af eurofællesskabet har Holland traditionelt hørt til de mest pro-europæiske kræfter i unionen. Sammen med Finland hører Holland til de lande, der indtil videre har støttet Merkels sparepolitik, men det betyder ikke, at hollænderne har været forvænt med politiske argumenter for det europæiske projekt.
»Socialdemokraterne har siden 2005 gjort alt, hvad de kunne, for ikke at diskutere Europapolitik, fordi partiet er temmelig splittet internt. De har ikke artikuleret en politik, der er et svar på den aktuelle krise. Både socialdemokrater og kristendemokrater er i løbet af valgkampen blevet tvunget til at bekende kulør angående Hollands rolle i det europæiske samarbejde. De er kommet med et klart budskab om, at løsningen på krisen skal findes i fælleseuropæisk regi. Det er en nødtvungen udmelding.«
Smæk til Wilders
Mens liberale og socialdemokrater nu skal afsøge grundlaget for en fælles regeringskoalition, nærer hverken hollandske eller internationale medier således nogen tvivl om, hvem der var valgets egentlige taber. I løbet af valgkampen har EU-skeptiske kræfter som socialistpartiet SP og Geert Wilders’ frihedsparti imidlertid skærpet den antieuropæiske retorik. De hollandske vælgere udddelte en mærkbar begmand til højrepopulisten Geert Wilders og hans anti-indvandringsparti, PVV, der oplevede et vælgerfrafald på 43 pct. Dermed mistede Wilders’ parti ni mandater i forhold til sidste valg.
»Wilders meget ekstreme anti-europæiske retorik – at hollænderne skal betale for sig selv, at Holland skal ud af EU og genindføre den hollandske gylden – har ikke givet den forventede vælgermæssige bonus,« siger Claas de Vreese.
»Han havde håbet at kunne udskifte islam med Europa som det store fjendebillede.«
I protest mod offentlige nedskæringer trak Wilders tidligere på året sitæppet væk under den hollandske mindretalsregering med Mark Rutte i spidsen og gik denne gang til valg på at afskaffe euroen til fordel for en genindførelse af den hollandske gylden.
»PVV er sandsynligvis blevet straffet, fordi vælgerne ikke ville stemme på et parti, som de på forhånd var ret sikre på kommer i opposition. Det højlydte krav om at forlade EU var også for meget for mange PVV-vælgere,« skriver Huib Modderkolb i en analyse for dagbladet NRC Handelsblad.

