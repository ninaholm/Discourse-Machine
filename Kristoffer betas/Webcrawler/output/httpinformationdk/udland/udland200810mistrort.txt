Alle mistror Tjekkiets evne til EU-formandsskab
Med en statsminister, der er ved at blive væltet af sine egne og en euro-skeptisk præsident, der har kaldt formandsskabet 'meningsløst', frygter mange , hvordan det vil gå, når Tjekkiet skal stå i spidsen for EU fra årsskiftet
Den tyske kansler, Angela Merkel, og Tjekkiets EU-skeptiske præsident, Vaclav Klaus, forleden i Prag, hvor de diskuterede emner op til Tjekkiets EU-formandskab fra nytår.


 Siger man Tjekkiet i Bruxelles i disse dage, får man som regel et par himmelvendte øjne og et opgivende suk fra diplomater og EU-medarbejdere.
Landet overtager EU-formandsskabet fra den 1. januar. Og de aktuelle kriser har vist, at det kræver et særdeles stærkt europæisk lederskab, men stadig flere stiller spørgsmålstegn ved, om Tjekkiet vil være i stand til at magte opgaven, herunder forholdet til Rusland efter Georgien-krisen, Europas økonomiske problemer, EU's vigtige klima- og energipakke, vejen ud af problemerne og spørgsmålet om Lissabontraktaten.
For udover at Tjekkiet står uden for euro-zonen - og derfor naturligt er sat af i forhold til at medvirke til en aktiv finansiel løsning for eurolandene - plages landet også af interne politiske kriser og har en særdeles EU-skeptisk præsident, Vaclav Klaus, der i sidste weekend under en tv-debat kaldte EU-formandsskabet "meningsløst". 
"Det er kun prestigefyldt for de få politikere, der tager til Bruxelles 12 gange om året," lød det fra Vaclav Klaus, der har forbudt, at det blå EU-flag med de 12 gule stjerner kan vaje fra hans præsidentpalads. Noget det ellers har gjort fra alle andre officielle bygninger siden 2004, hvor Tjekkiet kom med i EU.
Svækket troværdighed
Udover sin EU-skepsis har Vaclav Klaus også åbent erklæret, at han ikke tror på, at verden har et alvorligt klimaproblem, og har sværget, at han ikke vil ratificere Lissabon-traktaten, som i øjeblikket behandles af Tjekkiets højesteret, og som sidst på året skal have en underskrift af både parlamentet og præsidenten. 
Reelt har Vaclav Klaus dog ikke mulighed for at nedlægge veto mod noget, som parlamentet vedtager, men hans hårde udmeldinger er med til at forstærke de andre EU-landes nervøsitet omkring tjekkernes engagement i den dagsorden, som alle finder vigtig.
"Klaus har ikke stor formel magt, så han bliver nødt til at underskrive traktaten. Det er ikke problemet. Problemet er, at hans udtalelser også refereres internationalt, og det svækker naturligvis regeringens troværdighed og andres tiltro til, at den kan finde konstruktive løsninger, når der fremsættes to forskellige meninger," siger Mats Braun, politologisk forsker tilknyttet Instituttet for Internationale Relationer (IIR), et uafhængigt forskningsinstitut i Prag.
Presset statsminister
Udover en lidt for åbenmundet euroskeptisk præsident slås det største tjekkiske regeringsparti Det Borgeligt Demokratiske Parti (ODS), som præsidenten også tilhører, samtidig med massive problemer. 
For to uger siden tabte partiet stort under regionalvalgene og overlevede derefter kun med nød og næppe et efterfølgende mistillidsvotum fra oppositionen på baggrund af de dårlige resultater. Det var det fjerde mistillidsvotum til regeringen fra kommunisterne og socialdemokraterne siden den tiltrådte i 2007. Sidste weekend kom så endnu et dårligt valgresultat, da regeringen tabte ni sæder i parlamentets andet kammer, senatet, hvor en tredjedel af pladserne var på valg.
Det har fået kræfter internt i ODS til at lugte blod. Mange vil gerne af med statsminister Mirek Topolánek, som på partiets kongres i december vil blive udfordret som partiformand af Prags borgmester Pavel Bem. Bem støttes af Vaclav Klaus.
"Bem er langt mindre pragmatisk end Topolanek og repræsenterer i højere grad præsidentens meninger, så hvis han vinder, er det spørgsmålet, om regeringen, hvor ODS sidder i koalition med Kristdemokraterne og De Grønne, kan holde sammen. Det kan give en meget politisk ustabil situation i Tjekkiet, og det vil naturligvis få følger for EU-formandsskabet, der ligger lige rundt om hjørnet fra kongressen," siger Mats Braun.
Lave forventninger
Søren Riishøj, lektor på Institut for Statskundskab på Syddansk Universitet, som er Tjekkiet-ekspert, forstår også godt de andre EU-landes mistillid til landet og kalder situationen i Tjekkiet "dybt alvorlig" set i forhold til formandsskabet. Også selv om det skulle lykkes for Mirek Topolanek at blive siddende.
"Det er ikke særligt smart at have en statsminister, der udfordres af både præsidenten og en modkandidat, som han har et elendigt forhold til. Det vil afspejle, hvordan Tjekkiet kan opfylde formandsskabet. Det vil blive noget af en gyser," mener Søren Riishøj, der dog påpeger, at EU's problemer ikke af den grund vil sejle fuldstændigt. 
I stedet vil EU-Kommissionen og andre lande træde til for at hjælpe. For eksempel har Frankrigs præsident, Nicolas Sarkozy, allerede antydet, at han er interesseret i, at holde snor i euro-landenes økonomiske situation. Men en stærk handlekraftig samlende leder af EU, som er specielt vigtig i krisetider, vil mangle.
"For andre små lande, der har klaret et formandsskab godt, har man altid sagt, at det har været vigtigt med en helstøbt Europa-politik og helstøbte prioriteringer, og det savnes her i Tjekkiet. Specielt hvis der kommer øget turbulens i finansverdenen. Så vil der mangle handlekraft og autoritet," siger Mats Braun, der på den anden side, tror på, at Tjekkiet kan klare sig hæderligt, hvis regeringen fredes til efter formandsskabet.
"Udover Klaus og hans støtter, har de fleste faktisk givet udtryk for, at det er vigtigt, at Tjekkiet kan bevise, at det er et dygtigt land, og at det kan administrere EU, så man viser, at man ikke bare er en postkommunistisk bananrepublik. Det kan være et argument for, at det ikke vil gå helt galt. Forventningerne er i hvert fald ikke skruet op," konstaterer Mats Braun.


