Svenske partier enige om at skærpe asylreglerne
Et flertal i Riksdagen i Sverige er blevet enige om en ny asylaftale, der strammer asylreglerne. Aftalen indeholder blandt andet en stramning af reglerne for midlertidigt ophold


 Et flertal i Riksdagen i Sverige er blevet enige om en ny asylaftale, der strammer asylreglerne. Aftalen indeholder blandt andet en stramning af reglerne for midlertidigt ophold. Som hovedregel bliver midlertidigt ophold fremover tildelt i en treårig periode. Den skærpelse gælder dog ikke for uledsagede børn og børnefamilier. De kan stadig få permanent opholdstilladelse i Sverige.
Parterne er desuden blevet enige om at hæve andelen af kvoteflygtninge fra cirka 1.900 til 5.000.
Derudover skal der gøres en større indsats i den første tid, en asylansøger er i Sverige. Blandt andet skal der indføres svenskundervisning og obligatorisk samfundsfag.
Samtidig får de svenske kommuner 10 milliarder svenske kroner ekstra i 2015, hvoraf 200 millioner går til civilsamfundet. Strengere grænsekontrol var længe på bordet i forhandlingerne, men er udeladt.
»Sverige er i en uhørt situation, der kræver, at vi tager et ansvar. Derfor har vi lavet denne brede aftale, der sørger for, at vi nærmer os andre europæiske lande. Det er en aftale, der går i en strammere retning,« erkender justits- og migrationsminister Morgan Johansson (S) over for den svenske tv-kanal SVT.
Det kontroversielle højrefløjsparti Sverigedemokraterna var ikke inviteret til forhandlingerne, og det lille venstrefløjsparti Vänsterpartiet valgte at stå uden for.
»Regeringen har valgt at lukke døren for Vänsterpartiet. De valgte at komme Moderaterna i møde i en meget restriktiv retning,« siger Vänsterpartiets Nooshi Dadgostar til det svenske nyhedsbureau TT.
Forhandlingerne har taget en uge og udgangspunkt var, at flygtningesituationen i Sverige har taget en markant drejning. I onsdags fremlagde den svenske myndighed, Migrationsverket, en rapport, der spår, at op til 190.000 flygtninge ankommer til Sverige i år. Det er en fordobling af de hidtidige forventninger.
Omkostningerne af flygtningeantallet ventes at stige med op til 29 milliarder svenske kroner alene i år.
ritzau

