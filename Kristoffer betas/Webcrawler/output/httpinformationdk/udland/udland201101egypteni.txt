Egypten og Irak er ude af stand til at beskytte kristne minoriteter
Terrorangrebet på en kirke i Alexandria har vist, at selv om de  muslimske medborgere støtter de kristne, kan svage arabiske stater  ikke yde dem tilstrækkelig beskyttelse mod ekstremistisk terror
En kristen egyptisk kvinde sørger i den koptiske kirke
 i Alexandria, der i søndags blev ramt af et terrorangreb,
 hvor 21 blev dræbt og 79 såret.


 BEIRUT  Muslimske medborgere i tusindvis har via de sociale medier på internettet meldt sig som fredsvagter ved de koptiske kirker i morgen og fredag, julehøjtiden for den ældgamle kristne trosretning i Egypten. Anledningen er selvsagt søndagens terrorangreb på menigheden i en koptisk kirke i Alexandria, der dræbte 21 og sårede 79, men det er højst tvivlsomt, om den muslimske medfølelse får lov at udfolde sig. De egyptiske myndigheder har sat såvel kirker som turistattraktioner under skærpet bevogtning af sikkerhedsstyrker i højeste alarmberedskab.
En foranstaltning, der kommer lovlig sent. De seneste tre dage har vrede koptere, støttet af muslimske sympatisører, demonstreret mod den egyptiske stats manglende evne til at sikre de otte millioner kristne egypteres kirker og menigheder. Kopterne udgør godt og vel 10 pct. af befolkningen på omkring 79 millioner, men er en svindende minoritet som følge af øget udvandring  et generelt træk for de kristne i Mellemøsten. I Alexandria og Kairo kastede vrede koptere sten mod politiet, der afspærrede gader og pladser og spredte demonstranterne med tåregas. I Alexandria stormede koptere en moské og smed dens bøger ud på gaden.
Religiøse modsætninger har længe ulmet i Egypten, men terrorangrebet søndag kom alligevel bag på både myndigheder og iagttagere. Hidtil har sammenstød været af ret konkret karakter  i Øvre Egypten mod syd har de haft karakter af hegnsstridigheder, og i Kairo lukkede myndighederne for nylig et kirkeanneks etableret i et menighedscenter med den begrundelse, at udvidelsen var sket uden de fornødne tilladelser, som kan være vanskelige at indhente i det bureaukratiske junglelandskab. De følgende uroligheder kostede to dødsofre.
En anden sag, hvor to kvinder  begge gift med koptiske præster  hævdes at være tilbageholdt mod deres vilje, fordi de ønsker at konvertere til islam, vækker opsigt på fjerde måned i medierne. Sagen synes at være, at kvinderne ønsker at blive skilt, og at det lader sig gøre, hvis de konverterer, da skilsmisser i menigheden ellers er praktisk umulige at gennemføre, især hvis der er tale om præsteægteskaber.
Kristne er under pres
Meldingerne fra Kairo er altså: slå koldt vand i blodet  men et blik på Mellemøsten og de muslimske lande i Afrika viser, at de kristne menigheder er under pres.  I julen blev kirker i Nigeria bombet  senest med seks dræbte som resultat. Mere end 500 kristne nigerianere mistede livet i 2010 som følge af religiøse sammenstød. I Gaza, hvor Hamas  en gren af Det muslimske Broderskab  har kontrollen, er menigheder og enkeltpersoner mål for terrorangreb, og i Irak har det forløbne år været præget af gentagne terror-aktioner mod kirker i Bagdad og Mosul. Den 31. oktober blev 58 kristne myrdet i en kirke i Bagdad, efter at al-Qaeda-terrorister havde taget dem som gidsler  et angreb, der udløste en ny udvandringsbølge af irakiske kristne.
Ifølge May Akl, en libanesisk akademiker og talskvinde for den kristne partileder Michel Aoun, er Iraks kristne befolkning på 1,1 mio. før invasionen i 2003 mere end halveret til 450.000. I Libanon har 1.000 kristne irakiske familier fået asyl, men i Syrien er tallet 20.000 familier, og i Jordan har 5.000 familier søgt tilflugt. Da Saddam Hussein regerede, var irakiske kristne beskyttet med statslige sikkerhedsvagter ved højtiderne. Siden Den Første Golfkrig i 1991 har masseudvandring bevirket, at kristne i dag udgør 0,5 pct. af den samlede befolkning i Mellemøsten, hvoraf langt de fleste er i Libanon, Syrien og Egypten.
Krigserklæring
Egypten har hidtil undgået organiseret terror mod kristne, men skal man tro nyhedsbureauernes meldinger om, at al-Qaeda har »erklæret krig« mod de kristne, er kopternes situation en anden. Angrebet på kirken i Bagdad den 31. oktober var således begrundet i et krav om, at de to egyptisk-koptiske kvinder, der angiveligt vil konvertere, blev løsladt, og det blev fulgt op af trusler om nye aktioner mod koptiske mål i Egypten. Hosni Mubarak, den egyptiske præsident, var da også hurtigt ude med en erklæring om, at angrebet mod kirken i Alexandria var »inspireret udefra«. Det egyptiske politi meddelte i går, at man har fundet hovedet af den ene af de to selvmordsbombere, der udførte angrebet, og at det angiveligt har »asiatiske træk«.
Men det korte af det lange er, at Egypten  i lighed med Irak  ikke er i stand til at beskytte den religiøse minoritet effektivt, og at al-Qaeda-grupper relativt uforstyrret kan operere i landet, støttet af lokale grupper. I går var syv personer tilbageholdt i sagen, mens andre 10 blev sat på fri fod efter endt afhøring.


