Wikileaks Cablegate - Dag 2 og 3
De lækkede diplomatiske rapporter den amerikanske udenrigstjeneste har ført til flere opsigtsvækkende afsløringer. Dag 2 og 3 var ingen undtagelse


 Kun fem medier har haft adgang til de 251.287 diplomatiske rapporter fra 250 amerikanske ambassader, som hjemmesiden wikileaks.org har bebudet vil blive offentligggjort. Dag for dag løftes sløret for dokumenternes indhold. Her er nogle af de mest bemærkelsesværdige afsløringer på dag 2 og 3.
Koreansk genforening
Kina skulle tilsyneladende have distanceret sig fra Nordkorea i samtaler med amerikanerne og sagt, at den nordkoreanske allierede opførte sig som ”et forkælet barn”, og at dets forsøg på at opbygge atomvåben var ”en trussel mod hele verdenssikkerheden”. Ifølge Sydkoreas udenrigsminister skulle to kinesiske embedsmænd have fortalt ham, at ledelsen i Beijing kunne acceptere en genforening af Nord- og Sydkorea under sydkoreansk ledelse. 
Mentalundersøgelse
Hillary Clinton skulle have bedt om oplysninger om den argentinske præsident Cristina Kirchners mentale sundhed og bedt sine diplomater undersøge, om præsidenten tog medicin for at kunne ”falde ned”. Clinton beskrev Kirchner som en omskiftelig og følelsesladet leder, som lider af dårlige ”nerver og angst”, ifølge en meddelelse sendt til ambassaden i Buenos Aires.
Meddelelsen udsprang tilsyneladende af en uoverensstemmelse mellem landene, som ifølge amerikanske diplomater vidnede om, at Kirchners regering er ”ekstremt tyndhudet og intolerant over for kritik”.
Den tyrkiske ven
Amerikanske diplomater sår i de lækkende dokumenter tvivl om den tyrkiske regerings pålidelighed som allieret, og mener tilsyneladende, at den tyrkiske regering mangler forståelse for resten af verden. Den tyrkiske udenrigsminister, Ahmet Davutoghi, beskyldes for at have farlige ”ny-ottomanske visioner”. Et muslimsk broderskab inden for regeringspartiet beskrives som ”en jernring af sleske, men hånlige rådgivere”.
Frygt for Pakistanske atomvåben
Dokumenterne afslører amerikanske og britiske diplomaters frygt for, at Pakistans atomvåbenprogram kan føre til, at terrorister får fingere i fissile materialer, eller at spændingerne med nabostaten Indien kan føre til en atomkrig mellem de to. En britisk embedsmand i udenrigsministeriet fortalte i 2009 amerikanske diplomater, at ”Storbritannien er dybt bekymret over sikkerheden omkring Pakistans atomvåben”. 
Syv måneder tidligere havde den amerikanske ambassadør i Islamabad sendt en besked til Washington, hvor hun sagde, at hun ikke var så bekymret for, om ”en islamisk militant ville stjæle et komplet våben, men snarere risikoen for at nogen, der arbejder inden for Pakistans regeringsfaciliteter, gradvist kunne smugle nok materiale ud til i sidste ende at kunne fremstille et våben”.
Pakistans hærs terrorlink
Amerikanerne mener, ifølge de lækkede papirer, at den pakistanske hær i hemmelighed sponsorerer fire større militære grupper, inklusive det Afghanske Taleban og gruppen bag Mumbai-angrebet, Laskar-e-Taiba (LeT), og at ”intet beløb” vil kunne ændre den politik. Dokumenterne viser desuden, at amerikanerne har konkluderet, at det var pakistanske styrker, der var ansvarlige for en række likvideringer i Swat-dalen, men at de holdt deres konklusion for sig selv. 
Pakistans hærchef, general Ashfaq Kayabi, skulle ifølge de lækkede dokumenter have overvejet at tvinge præsident Asif Ali Zardari fra magten for at løse en politisk uoverensstemmelse. Zadari selv skulle have fortalt den amerikanske vicepræsident, Joe Biden, at han frygtede, at militæret kunne finde på at ”fjerne” ham, og at hans søster ville tage over, hvis det skulle ske.
Dokumenterne afslører desuden, at hundreder af millioner af dollar, der er givet til Pakistan til bekæmpelse af islamistiske militante, ikke er blevet brugt til formålet.
Konservative letvægtere
Chefen for den britiske Bank of England, Mervyn King, kritiserede forud for valget i maj den nuværende premierminister David Cameron og finansminister George Osborne for deres manglede erfaring og ”dybde”. Han sagde endvidere, at de havde en tendens til kun at tænke på emner ud fra, hvilken effekt de ville have på deres valgbarhed. Ifølge en meningsmåling foretaget for de konservative forud for valget skulle Osborne desuden mangle tyngde og blev anset for at være en politisk letvægter på grund af hans ”skingre mundtlige fremlæggelse”.
USA afviste Brown-appel
Forhenværende britiske premierminister Gordon Brown forsøgte tilsyneladende at overtale amerikanerne til at lade en britisk computerhacker, Gary Mckinnon, afsone en dom for at have hacket sig ind i Pentagons computere, i Storbritannien, mod at han erklærede sig skyldig. McKinnon lider af Aspergers syndrom, og ifølge Brown frygtes det, at han vil forsøge at begå selvmord, hvis han udleveres til retsforfølgelse i USA. Browns forespørgsel kom imidlertid ingen vegne. Det samme var tilfældet med David Camerons efterfølgende forsøg på at overbevise amerikanerne om, at den britiske befolkning generelt anser McKinnon for at være skyldig, men ”sympatiserer” med ham.
Lovede beskyttelse i Irak-høring
Den britiske regering skulle ifølge de lækkede dokumenter have lovet amerikanerne at beskytte deres interesser i forbindelse med den britiske Irak-høring. Jon Day, det britiske forsvarsministeriums generaldirektør for sikkerhedspolitik, skulle have forsikret amerikanerne om, at briterne havde ”sørget for forholdsregler til beskyttelse af jeres interesser i løbet af den britiske høring om årsagen til krigen i Irak”. Det fremgår ikke hvilke forholdsregler, og hvorvidt daværende udenrigsminister David Miliband var klar over løftet.
Karzai skjuler rebel
Den afghanske præsident, Hamid Karzai, skulle have skjult en pakistansk rebel i årevis til stor frustration for Pakistans generalstab, viser de lækkede dokumenter. 
Der er tale om Brahamdagh Bugti, leder af en nationalistisk modstandsgruppe i provinsen Balochistan, der i 2006 flygtede fra Pakistan til Afghanistan efter et angreb, der dræbte hans bedstefar. Pakistan mener, at Bugti står i spidsen for et oprør med den hensigt at få større økonomisk og politisk autonomi for Balochistan, landets største provins. Amerikanerne har tilsyneladende ikke været i stand til at mægle i konflikten mellem de to lande.
Informations dækning af Cablegate i dag
Analyse: Afsløringen af, at Kina vil kunne acceptere en koreansk genforening under Seouls ledelse risikerer at gøre en kritisk, ustabil situation endnu værre
Guantánamo: Diplomatiske indberetninger viser højst usædvanlige forslag til at løse USA's problem med Guantánamo-fangernes skæbne
Næste stop Big Business: Wikileaks' planer for fremtiden: Megalækager af dokumenter, der ifølge Assange vil belaste nogle af erhvervslivets store aktører
Kritik af Assange og Wikileaks: 'Informationsaktivister' i USA kritiserer Wikileaks for at bringe 'whistleblowers' arbejde i miskredit ved en 'formålsløs' offentliggørelse af diplomatiske telegrammer
Leder: Wikileaks-afsløringernes virkelige effekt er, at de har sat ord på det, alle har gættet på i måneder og år, nemlig at Irans stigende indflydelse har ændret regionens politiske geografi, og at sunni'erne, USA og Vesten er i defensiven på det landkort

