Romney angribes fra alle sider
Den trængte republikanske præsidentkandidat var midtpunktet i lørdagens tv-debat, mens John Edwards og Barack Obama rottede sig sammen mod Hillary Clinton


 MANCHESTER, New Hampshire - Valgårets mest fascinerende og levende tv-debat mellem demokratiske og republikanske præsidentkandidater flyttede uden tvivl stemmer lørdag aften.
Men hvem der gik op, og hvem der gik ned, er svært at gætte. Generelt set begik ingen af de fem republikanere og fire demokrater nogen fatal fejl. Tidligere guvernør i nabostaten Massachusetts Mitt Romney og senator Hillary Clinton havde utvivlsomt mest på spil.
Romney blev kritiseret fra alle sider. Han svarede igen med modangreb på sine to hovedrivaler i New Hampshire, senator John McCain og tidligere guvernør i Arkansas, Mike Huckabee. Forhenværende borgmester i New York Rudy Giuliani - der står til en fjerdeplads i primærvalget tirsdag - og sydstatskandidaten Fred Thompson var trængt ud på sidelinjen.
En af den to timer lange republikanske tv-debats afgørende øjeblikke kom, da McCain gjorde grin med Romneys nye valgslogan stjålet direkte fra demokraterne - nemlig 'change' eller et kursskifte. "Det er ud stil at Romney er blevet en change-kandidat," sagde den snu McCain.
Han pegede herved på Romneys største svaghed. Hans hyppige hamskifte. Vælgerne ved ikke, hvad han står for. I Massachusetts var han liberal republikaner. Under valgkampen i Iowa præsenterede han sig som en konservativ kandidat. I New Hampshire er han outsideren, som vil til Washington og gennemføre et kursskifte.
"Vi republikanere vil tabe i november, hvis vi lader demokraterne løbe af med et budskab om kursskifte," sagde Romney på et valgmøde lørdag.
De republikanske kandidater blev bedt om at give deres syn på Barack Obama. Alle undtagen én understregede, at Obama er for ung og uerfaren til at være præsident. Huckabee anerkendte derimod, at Obamas budskab har en utrolig gennemslagskraft og let kan overvælde republikanerne under valget i november.
Under demokraternes tv-debat var det ventet, at Clinton ville kritisere Obama. Det gjorde hun også, men han syntes at svare godt for sig og hæve sig over vandene. Det egentligt overraskende var, at John Edwards - der i kraft af sin andenplads i Iowa tilsyneladende trækker flere vælgere til sine møder i New Hampshire - rottede sig sammen med Obama. Han kaldte Clinton en status quo-kandidat, mens han og Obama står for et radikalt kursskifte.
Anklagen udløste et veritabelt vredesudbrud fra Hillary Clinton, som fik den fjerde præsidentkandidat Bill Richardson, guvernør i New Mexico, til at kalde følelserne på podiet mere antagonistiske end mellem nogle af de stridende parter han har mæglet mellem i f.eks. Sudan. Kommentaren vakte stor og udløsende latter.


