'Jeg fik at vide, at jeg var skyldig, og at de havde besluttet sig for, at jeg skulle dø'
Den 23-årige afghanske journaliststuderende Kambaksh er dømt til døden for at have downloadet dokumenter fra internettet, der var kritiske over for islams kvindesyn. 'Min såkaldte retssag varede kun fire minutter i en lukket domstol,' fortæller han
Dødsdommen over Sayed Pervez Kambaksh har ført til massive protester verden over. Både FN, USA og Storbritannien har kritiseret dommen, og også i Afghanistan har der været demonstrationer til fordel for den unge journaliststuderende.


 "Det kom aldrig på at tale at finde en advokat, der kunne repræsentere mig. Faktisk fik jeg ikke engang lov til selv at sige noget til mit forsvar."

Sayed Pervez Kambaksh holder fast i tremmerne til sin celle og giver sig til at berette om den besynderlige og rystende skæbne, der er overgået ham.
Den 23-årige studerende, der er dømt til døden for at have downloadet en rapport om kvinderettigheder fra internettet, er hovedperson i en sag, der har vakt enorm opsigt og forargelse i hele verden. Som det første udenlandske medie har Independent mødt ham i hans fængsel i Mazar-e-Sharif i det nordlige Afghanistan og hørt hans egen version. I et lavmælt, tøvende tonefald fortæller han:
"Dommerne havde på forhånd besluttet sig for, hvad de skulle mene om min sag. De talte til mig og kiggede på mig på samme måde som på en mand, der allerede var dømt. Jeg forsøgte at sig til dem: 'Hør her, I begår en stor fejl - vil I ikke nok lytte til mig?', men jeg fik aldrig en chance for at forklare mig."
For Kambaksh førte den fire minutter lange proces til fire måneders indespærring. Så længe har han foreløbig måttet dele en celle på 10 gange 12 meter med 34 andre indsatte - mordere, røvere og terrorister - og med truslen om at få sin straf eksekveret hængende permanent over sit hoved.
Hans skæbne så ud til at være beseglet, da det afghanske senat vedtog en resolution, som blev fremlagt af selveste Sibghatullkah Mojeddeid, en af præsident Hamid Karzais nære forbundsfæller, som stadfæstede dødsdommen. Resolutionen blev dog senere trukket tilbage efter internationalt og hjemligt pres.
Kummerlige forhold
Min samtale med Kambaksh i Balkh-fængslet finder sted under vagtsomme blikke fra fangevogtere i olivengrønne uniformer af Sovjet-æra-snit. I Balkh er 360 fanger stuvet sammen i et fængsel, der er dimensioneret til 200, under forhold, som selv de afghanske fængselsmyndigheder erkender er "uacceptable".
De indsatte, som omfatter 22 kvinder, hvoraf flere er dømt for at have forladt deres mænd eller været disse utro, sidder rundt omkring med de udslukte blikke, der er så karakteristiske for mennesker, som er fanget i et enormt bureaukratisk system, hvorfra de kun har begrænsede forhåbninger om at slippe ud i nogen nær fremtid.
Siden Independent og andre medier er begyndt at sætte fokus på Kambakhs sag, har fremtrædende offentlige personer som USA's og Storbritanniens udenrigsministre, Condoleezza Rice og David Milliband, lagt et betydeligt pres på præsident Karzai for at få Kambaksh benådet. En underskriftsindsamling organiseret af Independent med krav om retfærdighed for Kambaksh har samlet næsten 90.000 underskrifter.
Stående foran sin celle ser Kambaksh bleg og træt ud. Han skutter sig i den brune læderjakke, han har taget over sin nussede hvide shalwar kameez (traditionel sydasiatiske klædedragt, red.), imod den bidende kolde vind, der blæser fra bjergene mod nord. Under indespærringen er han flere gange blevet angrebet af fundamentalistiske fanger efter tilskyndelse fra en vogter, som kalder ham "kætter". Disse intimideringer er dog aftaget igennem de seneste uger.
"Jeg er meget taknemmelig for, hvad Independent har gjort for at skabe opmærksomhed om min sag. De fleste af mine medfanger ved nu, at jeg ikke har gjort noget, der kan berettige så hård en dom, og de er begyndt at støtte mig. Også nogle af mine vogtere har været venligere imod mig," siger han og tilføjer:
"Der er stadigvæk ekstremister, som overfuser mig, og jeg er bange for, at deres holdning til mig er umulig at ændre."
For hans eget bedste
Kambaksh trængsler begyndte midt i oktober sidste år, efter at han havde downloadet en række dokumenter om islam og kvinders rettigheder fra et iransk website. Han blev først taget i forhør af religionslærere på det universitet, hvor han læser journalistik.
"De hævdede, at nogle af mine medstuderende havde sagt, at jeg selv havde skrevet disse artikler. Det benægtede jeg selvfølgelig. Jeg spurgte dem, hvem disse studerende var, men de ville ikke røbe navne. De har siden gentaget disse beskyldninger, men jeg har fortsat ikke fået at vide, hvem de er, ja, måske eksisterer de slet ikke ..."
Hans stemme bliver lavere, da en vogter kommer hen til os for at overhøre, hvad der bliver sagt. Det er ikke alle i Bakh-fængslet, der tror på Kambakshs uskyld.
Den 27. oktober blev han arresteret i redaktionen på Jahan-e-Naw - avisen, han var i praktik på.
"Klokken var godt 10 om morgenen, da jeg fik at vide, at en af cheferne i NDS (Det afghanske efterretningsvæsen, red.) ville tale med mig. Jeg blev så ført til en politistation, hvor jeg måtte vente indtil kl. 15. Endelig fik jeg så at vide, at jeg kunne betragte mig som anholdt for at have indtastet adressen på en forbudt hjemmeside. Da jeg protesterede, sagde de, at anholdelsen skete af hensyn til min egen sikkerhed, og at jeg ellers risikerede at blive dræbt."
Lemfældig retssag
Den 6. december blev Kambaksh stillet for en domstol i Mazar, hvor der nu blev oplæst et tiltaleskrift imod ham, ifølge hvilket han havde gjort sig skyldig i blasfemi og andre overtrædelser af islamisk lov. Processen blev afsluttet, uden at der var blevet fremlagt noget materiale for retten.
Den næste høring skulle finde sted 12. januar, men blev aflyst, da Kambaksh var blevet syg. Han kom igen for retten 22. januar, hvor han forventede, at der ville fastsat en dato for, hvornår retssagen kunne finde sin afgørelse. I stedet blev han affærdiget med et rystende budskab.
"Om eftermiddagen sidder retten i reglen i et par timer, men jeg blev ført ind lige før lukketid kl. 16. Der var tre dommere og en anklager. Først opsummerede de sagen i hovedtræk, så meddelte en af dommerne mig, at jeg var kendt skyldig, og at straffen var døden. Jeg forsøgte at komme med indvendinger, men som sagt talte de til mig som til en simpel kriminel, og gav ordre til, at jeg skulle føres tilbage til min celle."
"Jeg var totalt i chok," fortæller Kambaksh videre. "Jeg sad og forsøgte at regne på, hvor længe de havde været om at afgøre min sag og nåede først frem til, at det havde taget dem tre minutter, men det var nok snarere fire. Det var det. Jeg har siddet fængslet lige siden. Nu kan jeg kun håbe på, at jeg får medhold i min appel. Jeg foretrækker, at min appelsag kommer for i Kabul - jeg tror, jeg bedre vil kunne fremlægge min sag der."
Ret til advokat
Efter det internationale ramaskrig over Kambakshs sag og hans støtters intensive kampagne har Afghanistans højesteret besluttet, at appelsagen kan finde sted i Kabul, på god afstand af den lokale domstol i Mazar, og at retshøringen desuden skal være offentlig denne gang. Dommeren Bahahuddin Baha har også slået fast, at den studerende vil få ret til at have en advokat ved sin side.
"Jeg tror, at hvis jeg bare kan få mulighed for at forklare mine synspunkter, så vil dommerne indse, at jeg ikke har gjort noget galt. Ifølge forfatningen har jeg ret til en advokat og til selv at tale min sag, men det kom ikke til at ske sidste gang. Jeg har hørt, at præsident Karzai har fattet interesse for min sag. Han har mulighed for at benåde mig, men jeg ved ikke, hvilket pres han er under."
 
© The Independent og Information
Oversat af Niels Ivar Larsen

