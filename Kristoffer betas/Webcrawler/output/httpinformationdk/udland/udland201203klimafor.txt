Klimaforsker udsat for dødstrusler og chikane
Da Michael E. Mann påviste at den globale opvarmning var en realitet, havde han ikke forudset, at han ville blive genstand for en ondsindet hadkampagne. Nu svarer han igen og udstiller sine modstanderes metoder i en ny bog


 Forskeren, der blev klimaforandringsbenægternes foretrukne prygelknabe, har omsider fået nok. Efter års systematisk chikane, dødstrusler og beskyldninger om at tilsvindle sig bevillinger, agter han nu at slå hårdt igen.
Michael E. Mann er en af verdens førende klimaforskere. Han er især blevet kendt som ophavsmanden til ’hockeystav’-grafen, der anskueliggør de seneste hastige stigninger i de globale temperaturer.
Næste måned udgiver han en bog, hvori han fremlægger de »uvederhæftige og kyniske« metoder, som er taget i brug af dem, der bestrider hans resultater.
The Hockey Stick and the Climate Wars, som bogen hedder, byder på et chokerende indblik i målrettet forfølgelse af en videnskabsmand, der alene formidler forskning og fakta.
Forbrydelser og forskning
I 2009 blev Mann offer for tyveriet og offentliggørelsen af en e-mailkorrespondance, som han førte med forskerkollegaen, professor Phil Jones fra East Anglia University. Selektivt citerede og forvrængede udgaver af disse mails blev publiceret på internettet med i den åbenbare hensigt at sabotere de FN-klimaforhandlinger, der skulle finde sted i København få uger senere. Forhandlingerne endte som bekendt i fuldkommen i fiasko.
Bidrog e-mail-stuntet til at afspore klimaforhandlingerne, er det »en forbrydelse mod menneskeheden, en forbrydelse mod planeten«, siger Mann, der er tilknyttet Penn State University.
I sin bog, advarer Mann om, at »den offentlige debat i årtier er blevet vildledt med fejlinformationer betalt af koncerninteresser«.
Han tilføjer: »Og dette gør sig ikke blot gældende i spørgsmålet om klimaændringer. Vi ser det samme billede i forhold til en række andre sundhedsmæssige, miljømæssige og samfundsmæssige trusler«.
Mann blev genstand for benægternes had, fordi han for det første påviste, at den globale gennemsnitstemperatur på få årtier er steget med næsten 1°C – dette er uden fortilfælde »i mindst de seneste 1.000 år«. For det andet satte han stigningen i forbindelse med samme periodes øgede udledninger af kuldioxid fra biler, fabrikker og kraftværker.
Adskillige undersøgelser har siden støttet hans tese, selv om benægterne fremdeles afviser hans konklusioner.
Manns forskning vakte især benægternes raseri, fordi den blev brugt som grundlag for en skelsættende evalueringsrapport fra FN’s Mellemstatslige Panel om Klimaændringer (IPCC) .
Hockeystavens opkomst
Den 46-årige forsker siger til The Observer, at det egentlig var et tilfælde, at han blev trukket ind i klimaforskningens felt.
»Jeg interesserede mig primært for variationer i havtemperaturerne igennem i det seneste årtusinde. Men der fandtes ikke registreringer af disse, så derfor var jeg nødt til at finde erstatningsindikatorer såsom koralvækst, iskerner og årringe.«
Ud fra studier heraf blev han i stand til at danne sig et billede af temperaturudsving inden for de seneste 1.000 år.
Resultatet blev en graf, der viste minimale fluktuationer i temperaturen over det meste af denne periode – indtil for omkring 150 år siden, da der indtrådte en pludselig stigning som klar indikation af, at menneskelige aktiviteter sandsynligvis slog igennem på klimaniveau. En kollega kom på, at grafen lignede en hockeystav, og det navn hang ved.
Resultaterne af Manns undersøgelse blev offentliggjort i Nature 1998. Det kom til at forandre hans liv for altid.
»Problemet er, at hockeystav-grafen er blevet et ikon. Benægterne forestiller sig, at kan de bare smadre ikonet, smadrer de også hele begrebet om global opvarmning. Kan vi jorde Mike Mann, kan vi også jorde hele IPCC, er tankegangen. Dette er en klassisk teknik for benægterbevægelsen, har jeg konstateret. Hermed mener jeg ikke kun dem, der afviser global opvarmning, men også dem, der insisterer på, at rygning ikke forårsager kræft, eller at industriel forurening ikke medfører syreregn.«
En mur af trusler rejste sig fra »en hel Potemkin-kulisse« af politiske agitationsgrupper, som Mann udtrykker det.
Grupperne blev oprettet af private fonde såsom Koch Industries og Scaife Foundations, og de bar navne som Cato-instituttet, Americans for Prosperity og Heartland Institute. De bombarderede Mann med forespørgsler om informationer, og han blev sågar stævnet af det republikanske kongresmedlem Joey Barton med krav om at give offentlig adgang til sin korrespondance.
Det påståede formål var at afklare tvivlsspørgsmål – det reelle at skræmme Mann.
Derudover blev Mann angrebet af Ken Cuccinelli, den republikanske statsanklager i Virginia, der forsøgte at fratage forskeren flere akademiske udmærkelser.
En række undersøgelsesudvalg gennemgik Manns arbejde. Alle frikendte ham for enhver videnskabelig uredelighed.
Mann har modtaget tusindvis af e-mails, deraf mange dybt ubehagelige.
»Du og dine kolleger (...) burde skydes, parteres og bruges som grisefoder sammen med hele din forbandede familie,« lød én.
»Jeg håber, at de snart vil sige i tv-avisen, at du har begået selvmord,« lød en anden.
Mann har ikke gjort andet end at offentliggøre undersøgelser, der i forsigtige vendinger fremlægger de tekniske indicier for, at kloden over de seneste årtier uventet er begyndt at blive varmere.
Majsmel i posten
»Engang måtte jeg ringe til FBI, da jeg fik tilsendt en kuvert med pulver i,« tilføjer Mann. »Det var bare majsmel, men målet var tydeligvis at skræmme livet af mig. Jeg endte med at have politiets sikkerhedstape klistret på alle døre og vinduer i mit kontor. Sådan er livet for en klimaforsker i dagens USA.«
Men Mann vil ikke give op.
»Min seksårige datter minder mig om, hvad vi kæmper for.«
Mann tror, at klimaforandringsbenægtere og deres bagmænd i olie- og kulindustrien er gået så meget over grænsen, at forskerne har fået nok. Han henviser til, at 250 medlemmer af det amerikanske Nationale Videnskabsakademi, deriblandt 11 nobelpristagere, for nylig offentliggjorde et åbent brev i videnskabstidsskriftet Science.
Heri advarer de om farerne ved de nuværende angreb på klimaforskere og kræver »et stop for de McCarthy-lignende trusler om at strafforfølge vore kolleger, da disse alene bygger på insinuationer, ’guilt by association’, politikeres chikane af forskere for at bortlede opmærksomheden fra manglende handling, samt regulære løgne.«
»Ord som disse giver mig håb,« siger Mann.
 
© The Observer og Information Oversat af Niels Ivar Larsen

