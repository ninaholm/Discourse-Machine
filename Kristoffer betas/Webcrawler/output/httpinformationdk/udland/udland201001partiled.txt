Partileders farvel forstærker fløjkampen
Linke-lederen Oskar Lafontaine har fået kræft og overlader tøjlerne med partikonstruktionen Die Linke til den næste generation. Men det uroplagede socialistparti risikerer at slå revner uden sin karismatiske frontfigur


 BERLIN – Som galionsfigur for det tyske socialistparti Die Linke har Oskar Lafontaine spillet en uundværlig rolle som brohoved til de vesttyske stemmer. I weekenden måtte skuffede partimedlemmer imidlertid sande, at Die Linke fra maj må klare sig uden sin karismatiske leder. På grund af længere tids kræftsygdom genopstiller Lafontaine ikke til partiledelsen.
Lafontaines melding truer med at accelerere en række partiinterne fløjkampe, der er blusset op i de seneste par uger, og som ultimativt truer med at rive partiet over i to dele. Politisk journalist Daniel Brössler, Süddeutsche Zeitung, har fulgt Die Linke tæt i længere tid og siger til Information: 
»Linke står over for det problem, at de på trods af modstridende meldinger endnu ikke har fundet rigtigt sammen. Der er mange kløfter i partiet, og en af de væsentligste er den mellem øst og vest. Det er et meget heterogent parti, og det træder naturligvis frem, når Lafontaine træder tilbage.«
Fundamentalopposition
Lafontaine har været mand for at binde partiets fløje sammen. Men det er sket ved en kontant ledelsesstil, som primært har rettet sig mod at udnytte det socialdemokratiske SPD’s svagheder som regeringsbærende parti. Politiske kommentatorer har beskrevet Lafontaines position som »fundamentalopposition« i modsætning til den mere pragmatisk anlagte linje, der trives i partiets østtyske lokalafdelinger. 
Lafontaines linje førte til en overbevisende stemmeandel på 11,9 procent ved efterårets valg. Dermed kunne Die Linke for første gang bryste sig af at have vundet fodfæste i hele Tyskland, og ikke blot i de østtyske delstater. Meldingen om Lafontaines tilbagetrækning har af samme grund fået politiske konkurrenter til at varsle tilbagegang for Linke. 
Horst Seehofer, leder af regeringspartiet CSU, var ikke sen til at forudsige, at Linke uden Lafontaine vil falde tilbage i rollen som ubetydeligt regionalparti. Men Seehofers vurdering er for forhastet, siger Daniel Brössler til Information:
»Linke står over for flere problemer nu, som kan true partiets eksistensgrundlag, hvis de ikke bliver taget alvorligt. Men det er ikke så simpelt, at Oskar Lafontaines forsvinden betyder, at Linke igen bliver til et østparti.«
Uden Lafontaine vil de ulmende stridigheder om partiets fremtidige linje atter blusse op. Seneste eksempel på partikonflikten mellem øst og vest kom for ganske nylig, da partiets forretningsfører Dietmar Bartsch pludselig befandt sig i en stormvind af beskyldninger om illoyalitet. Bartsch hører til den pragmatiske og primært østtyske fløj af partiet, som søger at svække Linkes rolle som protestparti til fordel for reel indflydelse. 
Af samme grund har han ofte været på konfrontationskurs med Lafontaine. 
Forrige mandag anklagede partiets anden leder og Lafontaines allierede, Gregor Gysi, Bartsch for at lække fortrolige oplysninger til pressen om partiets diskussioner om en eventuel arvefølge. Hensigten skulle være at så tvivl om Lafontaines fremtid som partileder. Illoyalt, lød dommen fra Gysi, der siden selv blev beskyldt for illoyalitet ved at lufte de uunderbyggede anklager i fuld offentlighed. Bartsch selv har siden standhaftigt benægtet anklagerne og kaldt dem ondsindede løgne.
Uanset hvem der taler sandt, vidner hændelsen om den øgede spænding mellem Die Linkes forskellige fløje:
»Den nuværende ballade skyldes et ledelsesvakuum. På trods af de gode valgresultater har Oskar Lafontaine igennem længere tid været inaktiv,« siger Brössler.
SPD knockoutet
Lafontaines tilbagetræden kommer overordnet set på et særdeles uheldigt tidspunkt for Die Linke, der har haft massive problemer med at dele oppositionsrollen med det tidligere regeringsansvarlige SPD. På trods af en vaklende liberal-konservativ regering og et knockoutet socialdemokrati har Die Linke haft mere end almindeligt vanskeligt ved at hæve stemmen og kapitalisere på modstandernes aktuelle svaghed.
Daniel Brössler mener, at Linke vil få vanskeligt ved at fastholde vælgere, delvist på grund af Lafontaines fravær, men også fordi oppositionsrollen nu skal deles med SPD: 
»Linkes styrke kom af SPD’s problemer som regeringsparti, der var ansvarlig for sociale reformer. Hvis SPD nu rykker til venstre, vil det skabe problemer for Die Linke. De kan ikke uden problemer med troværdigheden rykke videre mod venstre, fordi man flere steder i de østtyske delstater sidder med i de lokale regeringer og således har ansvar«.

