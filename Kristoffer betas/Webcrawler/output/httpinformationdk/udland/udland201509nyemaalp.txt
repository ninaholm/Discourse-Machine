Nye mål på vej – hvad med midlerne?
Omstilling til bæredygtighed kræver love og regulering – ikke en traktat, som gør det sværere at stramme miljøkravene


 I ’Verdens Bedste Nyheder’ fra Danida, FN og de danske udviklingsorganisationer kan man læse, at fire af FN’s otte mål for 2015 er opfyldt, bl.a. mål nr. 7: ’at sikre udviklingen af et bæredygtigt miljø’. Det er da for godt til at være sandt!
FN’s Generalforsamling tager i weekenden fat på næste 15-årsplan, som ser ud til at få 17 mål for bæredygtig udvikling (Sustainable Development Goals). Ordet bæredygtig indgår i 11 af de 17 gode 2030-sigtepunkter for verdens udvikling. Alene dagsordeneffekten af, at vi får disse 17 fælles mål for en bæredygtig verden, vil give et løft. Men vi får ikke nogen midler til at nå målene. Den del af opgaven – hvem der skal gøre hvad – er der stor uenighed om, så den nævnes mest i forblommede vendinger om offentligt-privat samarbejde, globale partnerskaber og multi-stakeholder-fora.
Spørgsmålet om, hvordan vi når målene, og hvor ændringerne skal komme fra, er tidligere på disse avissider stillet som et valg mellem ’fra oven’ eller ’fra neden’. En anden vinkel er at dele verden op i tre: Erhvervsliv (virksomheder/selskaber), borgere (forbrugere og vælgere) og stat. Spørgsmål: Hvorfra udspringer omstillingskraften – de handlinger, som gør samfundet mere bæredygtigt? Svar: Fra vælgerne og staten snarere end fra erhvervslivet.
Erhvervslivet reagerer på lovgivningens regulering og optimerer inden for de rammer, der er stukket ud. Det gør danske firmaer typisk rigtig godt. Men uden regulering, uden krav, påbud, forbud, skatter og afgifter, ville vi ikke fra virksomhederne opleve noget pres i bæredygtig retning. Ikke når succeskriterierne er profit, akkumulation og vækst.
Miljøvenlige valg, der koster på bundlinjen og på væksten, kan bogstavelig talt gøre det af med en virksomhed, hvis konkurrenterne vælger noget billigere. Kapitalistiske firmaer har ikke til formål at redde verden, men at tjene penge til ejerne. Man kan ikke forvente, at Monsanto af egen drift standser produktion og salg af Roundup for at gøre verden mere bæredygtig.
Men hvis staten via lovgivningen gradvist skruer op for bæredygtighedskrav til alle selskaber og producenter, så vil også erhvervslivet trække samfundet i bæredygtig retning.
iPhone x+1
Nogle vil indvende, at miljøbevidste virksomheder er mere tiltrækkende og får flere kunder af typen ’den politiske forbruger’. Men forbrugerne følger desværre godt med i køb-og-kassér-kulturen. F.eks. i forbindelse med det enorme globale ressourcespild, som Apple lægger op til, når iPhone x afløses af iPhone x+1. Her er brug for en regulering af smartphonemarkedet, nogle afgifter på de naturressourcer telefonerne æder, pantordninger, krav om en standardoplader o.l. På den måde kan staten, på vælgernes vegne, drive omstillingen frem i retning af FN’s nye mål.
Problemet er, at staten i mange tilfælde ikke vil. Ikke lige nu, i hvert fald. Det politiske flertal prioriterer vækst og velstand højere end miljø og bæredygtighed, og den prioritering går igen i store dele af verden: Jo jo, bæredygtig udvikling er godt, det skal vi også have, men lige nu på kort sigt er der brug for jobs og økonomisk vækst.
Det er en prioritering, som kan ændre sig i fremtiden, når stadig flere vælgere forhåbentlig stemmer grønt. Hvis det altså til den tid kan lade sig gøre at prioritere miljøet højere end erhvervenes overskud. TTIP-traktaten mellem EU og USA vil – hvis det skulle gå så galt, at den bliver til noget – med reguleringsråd og sagsøgningsmekanisme stække kommende politikeres muligheder for at indføre miljølove, der forringer erhvervenes og investorernes økonomiske bundlinje.
Heldigvis er aftalen ikke forhandlet færdig eller underskrevet endnu.
Nils Enrum er lektor, cand.polit.

