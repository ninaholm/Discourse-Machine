Taleban skifter strategi
Weekendens angreb mod en civil lufthavn og luftbase for det pakistanske flyvevåben, er et tegn på, at pakistansk Taleban ændrer taktik, siger sikkerhedseksperter. Nu prioriterer de angreb mod sikkerhedsinstallationer i stedet for markedspladser og skolebusser
En pakistansk politimand bevogter lufthavnen i Peshawar efter terrorangrebet i lørdags.


 Angrebet begyndte i lørdags klokken 8 om aftenen. Fem til ti bevæbnede mænd affyrede automatiske våben, granater, morterer, raketter og en selvmordsbombe mod Bacha Khan Airport – den centrale lufthavn i Peshawar, hovedstaden for Pakistans nordøstlige provins, Khyber Pakhtunkhwa, og en luftbase hvorfra det pakistanske flyvevåben angriber det militant-dominerede stammeområde tæt ved grænsen til Afghanistan. Efter flere timers kampe mellem pakistanske sikkerhedsstyrker og attentatmændene forblev drabstallene heldigvis relativt lave i forhold til de store angreb, som landet har været vidne til de seneste år: Fem mennesker mistede livet, og 46 blev såret. Tehreek-e-Taleban Pakistan (TTP), eller pakistansk Taleban, tog ansvar for angrebet.
Men mens resten af Pakistan har set angrebet som endnu et sørgeligt eksempel på den blodige vold, der har kostet mere end 35,000 pakistanere livet i løbet af det sidste årti, har angrebet bekræftet landets sikkerhedseksperter i deres seneste teori. Nemlig, at pakistansk Taleban har ændret taktik og fokus – fra bløde civile mål til strategiske angreb mod de pakistanske sikkerhedsstyrker og kendte politiske personligheder.
»Kan du huske 2008, 2009 og 2010? Taleban mistede troværdighed efter angreb på offentlig transport, markeder og skolebusser. Nu har de ændret taktik. I stedet for at angribe den almindelige befolkning – som de bliver fordømt for – er de begyndt at angribe de mennesker og de institutioner, som har til formål at beskytte folket,« siger den administrerende direktør for tænketanken Center for Research and Strategic Studies (CRSS), Imtiaz Gul, til Information.
Ifølge tal fra Pakistan Institute for Peace Studies (PIPS) har der været et enormt fald i antallet af angreb dette år. I første halvdel af 2012 var der 45 procent færre angreb i sammenligning med første halvdel af 2011. Men sammenligner man PIPS’ tal med statistik samlet af CRSS, tegnes et interessant billede. Ifølge CRSS er antallet af angreb mod politiet og paramilitære enheder steget med 25 procent i år sammenlignet med 2011, mens antallet af angreb mod ’prominente personligheder’ er vokset med 17 procent.
»Tænk på det sidste år. Der har været store og små angreb mod sikkerhedsinstallationer og kendte personer. Det er ikke bare tilfældigt,« siger Gul.
For fire måneder siden angreb Taleban Minhas Flyvebasen i den nordlige del af Pakistans største provins, Punjab. Efter angrebet sagde TTP’s talsmand, Ehsanullah Ehsan, at gruppen ville »fortsætte angreb mod militære installationer, indtil en islamisk regering er etableret«. Ifølge Gul har formålet været at aflede sikkerhedsstyrkernes fokus fra militære operationer i stammeområderne og hen mod deres baser i resten af Pakistan.
»Det er en meget gennemtænkt og strategisk beslutning,« siger Gul.
Samtidig har TTP også fokuseret mere på angreb mod kendte personligheder. Lufthavnen, som blev angrebet i lørdags, hedder Bacha Khan Airport. Bacha Khan, eller Khanernes Konge (Khan er et typisk efternavn for Pashtunfolket), hed i virkeligheden Khan Abdul Ghaffar Khan – ellers kendt som Pashtunfolkets Gandhi. Khan var tilhænger af Gandhis ikkevolds-ideologi, og i dag er han faderfiguren for Awami National Party (ANP), eller Folkets Nationalparti – det regerende, sekulære parti i Khyber Pakhtunkhwa, ærkefjende til Taleban og en af de politiske grupper, der har mistet flere hundreder af deres medlemmer i målrettede angreb.
I begyndelsen af november blev Fateh Khan, et prominent ANP-medlem, dræbt ved et selvmordsangreb. Ehsan kom igen ud med en udtalelse. »Vi vil også dræbe Awami National Party-medlemmer i fremtiden, hvor end vi finder dem.«
Men det mest berygtede angreb var mod Malala Yousafzai, den 14-årige skolepige der skrev dagbog for BBC om livet under en Talebanregering i 2009, i Pakistans nordlige Swatdal. Det målrettede angreb mod Yousafzai gav bagslag – der var ramaskrig både i Pakistan og i resten af verden – men der har været mange andre angreb, der ikke har medført den samme voldsomme reaktion. Senest er Yousafzai nævnt af Time Magazine som nummer to i deres kåring af Person of the year. Kun overgået af Barack Obama.
I slutningen af november forsøgte Taleban at dræbe Hamid Mir – en kontroversiel tv-personlighed, der er vært for det kendte politiske talkshow Capital Beat på Pakistans største kanal, GEO News.
»Der har selvfølgelig altid været målrettede angreb, men der har ikke været fokus på dem på den måde, som vi ser nu. De vil have ram på de mennesker, som arbejder imod dem,« siger Gul.
Et svagt statsapparat?
Hvis Gul har ret, indikerer det, at en reduktionen i antallet af drab kun er en midlertidig sejr for de pakistanske styrker.
»Angrebet mod lufthavnen er et tegn på, at vi stadigvæk har huller i vores sikkerhed. Og det er et problem,« siger Gul.
Direktøren for PIPS, Amir Rana, er uenig.
»Vi er kommet langt. I sidste måned vedtog regeringen et nyt lovforslag for at forbedre terrorbekæmpelsen,« siger Rana til Information.
»Vi skal lige give det mere end en måned. Jeg er sikker på, at der sker noget godt.«
Men ifølge en journalist fra den pakistanske avis Express Tribune ser erfaringerne fra den nationale institution, der administrerer en koordineret terrorinsats, altså National Counter Terrorism Authority (NACTA), ikke så godt ud. Ifølge hans undersøgelser har NACTA brugt over 30 millioner kroner (524 millioner rupees) i løbet af fire år – men kun produceret »en kort dokumentar og et par forskningspapirer«.
»Vi har behov for at opbygge en bedre forståelse af terrorisme i dette land. Og have en national terrorbekæmpelsesstrategi. Det har vi ikke på nuværende tidspunkt. Og det er et stort, stort problem,« siger Gul.

