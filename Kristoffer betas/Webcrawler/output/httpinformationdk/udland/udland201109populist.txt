Populistiske partier vinder frem, når politik bliver for glat
Europas etablerede partier må ændre stil og tilgang, hvis de vil forhindre de populistiske partier i at vokse sig endnu større, mener forfatter til ny rapport om Europas populistiske partier


 LONDON – Fremkomsten af den veluddannede karrierepolitiker overalt i Europa har ikke blot medvirket til at øge kløften mellem vælger og politiske elite. Det er også blevet en af forklaringerne på, at flere og flere europæere i dag sætter deres kryds ved populistiske, fremmedfjendske partier, konkluderer en ny rapport om de europæiske populistiske partiers succes.
»Professionaliseringen af politik har efterladt et stort antal vælgere med en følelse af, at deres stemme ikke bliver hørt og har gjort dem modtagelige over for det populistiske anti-etablissement-budskab. Det har også gjort det lettere for udfordrer partier at fremstå som folkets forkæmpere over for de virkelighedsfjerne politikere,« skriver rapportens forfatter Matthew Goodwin, der er lektor i politik og internationale relationer ved University of Nottingham i Storbritannien.
Han har i rapporten Right Response samlet nyere eksisterende forskning i højrepopulistiske partier i Europa for at finde ud af, hvad der er årsagen til deres succes, og hvordan de etablerede partier bedst kan bremse disse partiers vækst. Det, han kalder for de 'populistiske ekstremistiske partier' (PEP) er ifølge Goodwin »en af de mest presserende udfordringer for de euro iske demokratier«.
Og han mener, at de populistiske partier i mange lande netop har formået at udnytte professionaliseringen af politik og den øgede brug af fokusgrupper og politiske marketingteknikker frem for snakken med vælgeren på dørtrinnet.
Misforstået
»Midterpartiernes kampagner står i dag ofte i skarp kontrast til den tilgang, som PEP'erne vælger, som ofte går ud på at instruere deres aktivister i at gå ud og stemme dørklokker, få øjenkontakt med vælgerne og gå i dialog om vanskelige emner,« skriver Goodwin.
Rapporten påstår, at de etablerede europæiske partier har misforstået årsagen til, at så mange vælgere støtter de populistiske partier, og at det er en anden årsag til, at deres forsøg på at bremse deres vækst er fejlet.
Den væsentligste misforståelse er opfattelsen af, at de populistiske partiers popularitet hænger sammen med, at vælgerne føler sig truet økonomisk af immigranterne. I virkeligheden er der snarere tale om en følelse af en kulturel trussel.
»Vælgerne er nervøse over den kulturelle indvirkning af immigration, som, de mener, truer deres identitet og deres nationale levemåde. De er ikke motiveret af økonomiske frygt, så derfor kan man ikke argumentere med, at immigration er potorteretnomisk set,« siger Goodwin og påpeger, at »etablerede partier i Europa har investeret heftigt i et narrativ, der understreger de økonomiske fordele ved immigration.
Det har især vist sig problematisk, når partierne har forsøgt at knuse højrepopulistiske myter med statistik, der skulle vise, at immigranter og minoritetsgrupper ikke er blevet forfordelt. Og så er der endnu et problem:
»Research i psykologi tyder på, at når borgere bliver præsenteret for fakta, der ikke stemmer overens med deres dybfølte overbevisning og frygt, så er det usandsynligt, at de vil tro på dem. Det er især tilfældet, hvis et stort antal vælgere allerede nærer mistillid til dem, der forsøger at knuse myterne, såsom parlamentsmedlemmer, den kommunale ledelse eller politiske partier,« skriver han.
Stort potentiale
Ifølge Matthew Goodwin rækker følelsen af, at immigranter truer den nationale identitet, ud over den gruppe, der sætter kryds ved de populistiske partier, hvilket betyder, at der er et vist potentiale for partierne (se boks).
En undersøgelse fra 2010 -  nævnt i rapporten - viser, at to femtedele af de adspurgte i Storbritannien, Frankrig, Tyskland, Italien, Holland og Spanien mener, at det bør være en vigtig forudsætning for at immigranter kan opnå statsborgerskab, at de »deler nationale kulturelle værdier«. »Borgerne føler sig stærkt knyttet til deres bredere nationale kultur og samfund. Troen på, at disse kulturer og samfund er truet er kernen i modstanden mod immigration og støtten for PEP'er,« skriver Goodwin, der også påpeger, at »de underliggende og dybere tendenser, der har givet næring til deres (populistiske partier, red.) fremkomst ser ud til at fortsætte i de kommende årtier«.
Hvis de etablerede partier vil forhindre, at dette potentiale bliver udlevet, så må de begynde »at udveksle erfaringer og adressere disse vælgeres reelle frygt  specielt over den kulturelle indvirkning af immigration og den voksende forskellighed,« siger Goodwin.
Indtil videre har de mest almindelige modsvar været forsøg på at ekskludere partierne fra den politiske debat; at bagatellisere dem og fokusere på emner, de mener, er væsentligere; eller at overtage de populistiske partiernes indvandrerfjendtlige politikker for at neutralisere debatten.
Intet har hidtil formået at stoppe de populistiske partiers vækst.
»Vi bliver nødt til at tage hul på en debat om kulturel forskellighed - det er der, den virkelige udfordring ligger,«siger Goodwin. Og den debat skal i stigende grad foregå på lokalt plan, tilføjer han, hvilket også vil være med til at modvirke tendensen med professionalisering af politik.
»Politik handler om at vinde hjerter og hjerner, ikke om at vinde argumenter på et intellektuelt plan. For at gøre det, må de etablerede partier være en del af lokalsamfundet, have en aktiv og synlig tilstedeværelse, og smede stærke bindeled til lokale grupper og forummer. Praktisk set betyder det at stille op med en fuld tavle af kandidater på lokalt niveau, engagere sig med vælgerne ansigt til ansigt og omdirigere nogle af ressourcerne til at genoplive græsrodskampagnerne,« mener Goodwin.
Labour-politikeren Jon Cruddas, der er med i debatten i Chatham House, har konkret erfaring fra den britiske valgkamp i 2010, hvor det Britiske Nationale Parti (BNP) havde håbet på at få deres første parlamentsmedlem i hans valgkreds. Det mislykkedes takket være en ihærdig lokal indsats.
»Vi var frontlinjen mod BNP, og vi forsøgte at gøre Labour til det lokale parti. Det virkede. Nu bevæger vi os dybere ind i en kulturel debat og har skabt en slags lokal 'stort samfund', hvor vi kan diskutere og arbejde med nogle af disse emner,« fortæller Cruddas, der i sit kampagnemateriale sidste år inviterede vælgerne til at møde op og stoppe »British National Party på 'Østfronten'«.
Matthew Goodwin er enig: »Detaljerede, lokale strategier og praktiske modsvar - hvor stereotyper om indvandrere og kulturel forskellighed kan blive udfordret direkte på lokalt niveau er der, vi er på vej hen. Når man stiller et par samosaer på bordet og fortæller folk, at de skal finde ud af det sammen, så virker det,« siger han.

