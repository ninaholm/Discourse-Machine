Rusland rækker fremstrakt hånd til Vesten
EU og Ruslands topmøde præget af pragmatisme frem for ideologi, politisk korrekthed og konfrontation


 Den russiske premierminister, Vladimir Putin, skal ifølge visse kilder have lovet at hænge den georgiske præsident, Mikhail Saakasjvili, "op ved nosserne", et sprogbrug, som hans talsmænd dog hurtigt har afvist. 
Men vi kender Putin og ved, at han tidligere har været mindst lige så grov. Putin kan meget vel have udtalt sig på den måde. Til gengæld er hans efterfølger - og mulige forgænger - Dmitrij Medvedev langt mere politisk korrekt og pæn, men han har i de seneste måneder demonstreret, at han ikke stiller mindre krav end Putin til effektivitet og målrettet pragmatisk politik.
Under EU-Rusland-topmødet i Nice i fredags var Medvedev og EU-formanden, Frankrigs præsident, Nicolas Sarkozy mønstereksempler på politisk korrekthed og pragmatisme.
Nok krævede Sarkozy, at Rusland trækker sine styrker helt tilbage fra Sydossetien og Abkhasien for at opfylde den plan, som de to havde udvirket efter Rusland-Georgien-konflikten. Og nok hævdede Medvedev, at Rusland allerede havde opfyldt alle betingelserne i planen. Men alligevel viste topmødet, at de to parter er på vej i hinandens arme, og at begge spændt afventer Barack Obamas magtovertagelse i Washington i januar.
Rusland også presset
Selv om alle efterhånden er enige om, at det var Saakasjvilis Georgien, der indledte lynkrigen med et bombardement på Sydossetien, hvilket førte til den russiske invasion, så er det stadig Rusland, der får skylden for "umådeholden respons", og det har indtil denne weekend været den ene af de to hovedårsager til et stærkt tilspidset forhold mellem EU og USA på den ene side og Rusland på den anden.
Den anden årsag er USA planer om at opstille radarer og raketter i Polen og Tjekkiet, angiveligt som led i missilforsvaret imod slyngelstater, men som i Moskva bliver opfattet som vendt mod Rusland. Medvedev svarede igen ved få timer efter Barack Obamas valg at erklære, at Rusland vil svare igen med at opstille raketsystemer i Kaliningrad og måske i Hviderusland.
Energi og finanserne
De to emner var på dagsordenen på EU-Rusland-topmødet, men de blev alligevel overskygget af to bagvedliggende og for begge parter overskyggende aktuelle emner: Europas energisikkerhed og den verdensomspændende finanskrise, der rammer begge parter hårdt. 
For også Rusland er hårdt ramt og har mistet store dele af sine guldreserver i løbet af få uger og står foran en pinefuld devaluering af sin rubel. Og de seneste dage har bragt alarmerende nyheder om hårdt trængte russiske virksomheder med omfattende fyringer til følge.
Fremstrakte arme
Derfor har vi i weekenden under G20-landenes topmøde i USA om den finansielle krise set fremstrakte arme og beroligende udsagn fra både den ene og den anden. For det første er parterne blevet enige om at genoptage forhandlingerne om en ny Rusland- EU-partnerskabsaftale, som har været stoppet siden krigen i Georgien.
For det andet har José Manuel Barroso, EU-Kommissionens formand, i lighed med Finland, skyndt sig at opfordre til Ruslands optagelse i Verdenshandelsorganisationen (WTO): "Vi har for kort tid siden godkendt en strategiplan for energi og vil gerne samarbejde med Rusland på det område," sagde Barroso og fortsatte: 
"Det fremtidige samarbejde mellem EU og Rusland skal bygge på økonomi, økonomisk samarbejde og dialog, ikke magtdemonstrationer, men partnerskab og mangesidigt diplomati".
Meget tyder samtidig på, at det er lykkedes Nicolas Sarkozy at berolige russerne med hensyn til missilforsvaret i Polen og Tjekkiet. Og russerne synes også i den sag at sætte lid til Obama, som har udtrykt forsigtig tvivl om det hensigtsmæssige i at opstille elementerne af missilskjoldet i Østeuropa. I hvert fald sagde Medvedev gentagne gange både under topmøderne i Nice og i USA i weekenden, at Rusland ikke vil tage konkrete skridt med hensyn til opstilling af missiler i Kaliningrad, før amerikanerne "tager de første skridt". Vi er parat til at diskutere de eksisterende missilskjoldplaner med USA," sagde Medvedev og fortsatte: "Jeg tror, at der er en chance for at løse problemet ved at blive enige om et globalt missilskjold eller som et minimum at finde en løsning på det eksisterende program, som Rusland kan acceptere". 
Der er her tale om en tydelig udstrakt hånd til Barack Obama, og Medvedev lagde da heller ikke skjul på, at Moskva anser Obama som en mulig katalysator for et nyt og forbedret forhold "med den nødvendige gensidige tillid" mellem de to lande. "Vi sætter vores lid til den nye amerikanske regerings tiltrædelse," sagde Medvedev.


