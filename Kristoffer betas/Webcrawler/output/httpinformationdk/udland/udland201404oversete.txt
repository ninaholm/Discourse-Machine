De oversete liv uden for lejren
Hver uge stiger tusindvis af syriske krigsflygtninge om bord på busser i jordanske småbyer for at lade sig fragte til hovedstaden Amman og blive registreret. De op imod 500.000 syrere, som lever uden for Jordans meget omtalte Za’atari-flygtningelejr, lider under manglende international opmærksomhed
Nye flygtninge på grænsen mellem Jordan og Syrien. Verdens næststørste flygtningelejr, Za’atari-lejren, er kendt, men de fleste syrere lever uden for.


 
	Kasem løfter sine tre små børn op over bussens indgangstrin. De kravler op i bussen, mens han rækker hånden bagud for at hjælpe sin kone ind. Ind i den bus som skal transportere familien og 50 andre syriske flygtningefamilier fra Jordans stenede ørkenby Azraq til hovedstaden Amman.

	Familien skal registreres som krigsflygtninge for at få tildelt madkuponer og for at komme i betragtning til små kontantudbetalinger. Kasem har ét formål med den flere timer lange bustur.

	»Vi skal dertil for at få hjælp,« konstaterer han fra et bussæde.

	Kasem og hans familie udgør en promille af de omkring 500.000 syriske registrerede krigsflygtninge, som lever i telte, garager og lejligheder rundtomkring i Jordan. De er de flygtninge, som ikke har deres hverdag i en regulær lejr, og som FN’s Flygtningehøjkommissariat, UNHCR, i marts udtrykte stærk bekymring for. På baggrund af hele 92.000 flygtningeinterviews i 2012 og 2013 konkluderede UNHCR, at tusinder af syriske flygtningefamilier i Jordan kæmper for bare at overleve fra dag til dag.

	Krigen i Syrien gik 15. marts ind i sit fjerde år, og i Jordan overses det enorme antal syriske flygtninge, som lever uden for etablerede flygtningelejre, lyder det fra UNHCR. Verdens næststørste flygtningelejr, Za’atari-lejren i det nordlige Jordan med omkring 100.000 flygtninge, løber med al opmærksomheden.

	»Syrerne uden for lejrene, i det, vi kalder urban areas, er mere eller mindre glemt. Det er lettere at lave den store historie fra Za’atari, for det er den næststørste flygtningelejr i verden, hvilket gør den interessant, og der er ufatteligt mange flygtninge koncentreret ét sted. Det gør flygtningeproblemet tydeligt, men problemerne for flygtninge uden for lejren er langt større,« siger field officer Geoffrey Carliez fra UNHCR’s hovedkvarter i Amman.

	Frihed, men ingen hjælp

	For flygtningene uden for Za’atari-lejren hober udfordringerne sig op: manglende husly, manglende vand, manglende mad, manglende penge og manglende elektricitet. Alt sammen noget, som findes i Za’atari-lejren.

	»Der er ingen tvivl om, at situationen i Za’atari er slem, men situationen er bare endnu sværere uden for lejren. Vi ved, at de fleste flygtninge foretrækker at leve uden for lejre, så de bare tilnærmelsesvis kan leve, som de gjorde i Syrien, men det gør også, at de er meget alene. Man har mere frihed, men man har også langt sværere ved at få hjælp,« siger Geoffrey Carliez.

	Det skal busture som den, Kasem og hans familie foretager, rette op på. Hver uge fylder UNHCR busser med flygtninge flere steder i Jordan. Det kan løbe op i tusinder af personer ugentligt. Næsten uanset hvor fattig en flygtning er, har vedkommende en mobiltelefon, og gennem et enormt logistisk menneskeligt apparat kontakter UNHCR de syriske flygtninge rundtom i Jordan. Syrerne får besked på at møde op på et bestemt sted på et bestemt tidspunkt, og derfra går turen til UNHCR’s hovedkvarter i Amman.

	Da Kasem og hans familie stiger ud af bussen i Amman, smiler han. Han har nået den destination, hvor han regner med at kunne få hjælp. Han håber særligt på at få madkuponer, for den jordanske familie, som ganske generøst huser ham og familien, har sjældent råd til at hjælpe dem med mad eller penge.

	Omkring familien krydser dyttende minibusser og taxaer ind og ud mellem gående i et hektisk menneskemylder. Flere hundrede syrere står allerede i kø foran døren i betonmuren ind til UNHCR’s hovedkvarter. Kvinder trækker rækker af børn efter sig, mens mænd vifter med ID-papirer. Tre håndfulde venlige, men bestemte vagter holder orden på kaos.

	At blive hørt

	Bag betonmuren danner en park af hvide skurvogne en labyrint af gange. Her er syrere overalt. I et stort venteområde – med en legeplads til børnene – udfylder hver person eller familie et sæt papirer med basisoplysninger og deres personlige flugthistorie. Så ventes der, indtil en stemme fra højttalere proklamerer, hvilken familie der nu skal ledes gennem registreringssystemet. Kasem og hans familie er forsvundet i flygtningevrimlen.

	Tamara Bakez, senior field assistant ved UNHCR, har stået for at hente Kasem og de andre flygtninge i ørkenbyen Azraq og har nu overladt dem til sine kolleger i Amman. Hun appellerer kraftigt til mere fokus på den knap halve million syriske flygtninge, som lever spredt rundt i Jordan.

	»Jeg ser dem som de syrere, der lider mest. Ja, livet er også forfærdeligt hårdt i en lejr, det er ikke luksus, men du får husly, adgang til sundhedsfaciliteter og mulighed for uddannelse, og alle medierne fokuserer på dig. Der er en følelse af at blive set og hørt. Uden for lejren er det stik modsat. Her skal flygtningene klare sig selv.«

Kasem ønsker ikke at medvirke med sit efternavn af frygt for, at styret i Syrien skal finde frem til ham. Redaktionen kender hans fulde navn

