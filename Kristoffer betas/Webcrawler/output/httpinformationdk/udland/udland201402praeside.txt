Præsidenten og folket lider sammen i smoggen
Beijing er igen ramt af voldsom smog. Men mens den kinesiske censur blokerer for kritik, gør præsident Xi Jinping et nummer ud af at trække vejret i den samme forurenede luft som folket


 
	Kinas ledere lider lige så meget under den tykke smog som den almindelige befolkning. Det var budskabet, da præsident Xi Jinping tirsdag gik en tur på gaden og trykkede hænder med lokale på en dag, hvor luftforureningen i hovedstaden var så slem, at den sprængte skalaen. De kinesiske medier var hurtigt ude med analysen: Her er en leder, som er en mand af folket. I det, der lod til at være en nøje koordineret kommunikationsoffensiv fra kommunistpartiets side, brugte adskillige kinesiske statsmedier de samme slagord som akkompagnement til dækningen af præsidentens gåtur:

	»Vi trækker alle vejret i den samme luft; vi deler alle samme skæbne.«

	Det er sjældent, at kinesiske ledere mænger sig på gaden med befolkningen, og gåturen rundt i et område nord for Den Forbudte By blev også hurtigt en sensation på internettet. På de sociale medier hyldede mange lederen for at udvise solidaritet med befolkningen, der i over en uge har været plaget af voldsom luftforurening. Men som andre bemærkede: Præsidenten burde have fremstået som et godt eksempel og taget åndedrætsværn på, som er den eneste beskyttelse mod den sundhedsskadelige forurening. »Hvorfor har han ingen ansigtsmaske på?« spurgte en kineser på sin mikroblog. »Er det ikke dårligt for hans helbred?«

	Censur af kritik

	Inden for den seneste uge har forureningen i hovedstaden været 20 gange højere end det niveau, som Verdenssundhedsorganisationen (WHO) vurderer til at være farligt. WHO’s repræsentant i Kina, Bernhard Schwartländer, siger, at smoggen i Beijing nu udgør »en krise«.

	For nylig beskrev en kinesisk statsstøttet tænketank Beijing som »nærmest uegnet« til mennesker pga. forureningen. Den rapport blev dog hurtigt censureret i Kina, hvor medier fik besked på ikke at skrive om den dystre beskrivelse af hovedstaden. Samtidig bliver indlæg på sociale medier, som anklager det kinesiske styre for ikke at gøre nok for at løse de alvorlige forureningsproblemer, slettet af censuren. Og ifølge opdateringer på Sina Weibo, et kinesisk socialt medie a la Twitter, blev en kunstner forleden arresteret, efter han havde protesteret mod smoggen.

	Inden for de seneste dage har kinesiske medier dog intensiveret deres rapporter om smoggen, som dækker store dele af det nordlige Kina, og der er markant flere kinesere, der går rundt på gaden med åndedrætsværn på, end tidligere. Et håndgribeligt tegn på, at befolkningen er blevet mere opmærksom på de sundhedsskadelige virkninger af smoggen, som statslige medier indtil starten af sidste år konsekvent blot beskrev som almindelig tåge.

	Den kinesiske regering har gentagne gange lovet at adressere problemerne. I oktober introducerede Beijing et system af nødforanstaltninger, ifald forureningsniveauet forbliver farligt højt tre dage i træk. Det skal bl.a. resultere i, at skoler og fabrikker lukkes, og biltrafikken begrænses. Men på trods af, at luftforureningen ifølge regeringens egne målinger nu i en uge har ligget omkring eller over det officielle maksimum på den skala, myndighederne måler forurening med, er disse nødforanstaltninger kun trådt delvist i kraft. Nogle få fabrikker er lukket, men skoler forbliver åbne, og biltrafikken begrænses ikke. Ifølge en kinesisk avis besluttede ledelsen på et gymnasium i Beijing denne uge selv at lukke ned pga. forureningen – men fik hurtigt ordre fra lokalregeringen til at åbne igen.

