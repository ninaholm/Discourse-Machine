Gmo-firmaer skal tages med på råd om forbud
Miljøorganisationer kritiserer EU-forslag, der vil pålægge medlemslande at konsultere gmo-firmaer, før de får mulighed for at forbyde gmo-dyrkning. Landbrug og Fødevarer mener, det er helt forkert at give mulighed for nationale forbud
 
	I 2010 ville Danmark forbyde den genmodificerede Amflora-kartoffel. Det kunne dog ikke lade sig gøre på grund af EU-retten, vurderede Miljøministeriets jurister.


 
	De enkelte lande i EU skal have mulighed for at begrænse eller helt forhindre, at der dyrkes gmo-afgrøder på deres jord, selv om den pågældende afgrøde er godkendt til dyrkning i hele EU. Det er formålet med et forslag fra det græske EU-formandskab, som behandles i Bruxelles i dag.

	Forslaget lægger dog samtidig op til, at de firmaer, der vil dyrke gmo-afgrøder, først skal tages med på råd, inden et medlemsland får mulighed for indføre et forbud. Det er yderst problematisk, mener blandt andre Friends of the Earth Europe.

	»Vi er imod, at en demokratisk valgt regering skal spørge et biotech-firma, om det er muligt at udelukke et territorium fra gmo-dyrkning. Det er en politisk beslutning og ikke en beslutning, et privat firma skal have indflydelse på,« siger Mute Schimpf, kampagnemedarbejder ved Friends of the Earth Europe, der blandt sine medlemmer tæller den danske miljøorganisation NOAH.

	Folkebevægelsen mod EU er ligeledes kritisk over for forslaget.

	»Det er besynderligt, at en folkevalgt regering skal spørge en virksomhed om lov – også selv om virksomheden ikke har vetoret. Især fordi der ikke kan herske tvivl om, at de her virksomheder har en særlig økonomisk interesse i at få en regering til at træffe en bestemt beslutning,« siger Rina Ronja Kari.

	Forslaget om et nationalt forbud mod gmo stammer fra 2010, hvor det oprindeligt blev fremsat af EU-Kommissionen med kommissionsformand José Manuel Barroso i spidsen. Det såkaldte Barroso-forslag blev imidlertid aldrig til noget. Siden er det blevet forhandlet flere gange, og først under det danske formandskab i 2012 kom der for alvor gang i arbejdet med at udforme et forslag.

	Det er således det danske forslag, der ligger til grund for det forslag, det græske formandskab for tiden arbejder på. I dag skal det diskuteres i COREPER-gruppen i Bruxelles, og hvis der opnås enighed om det her, vil det skulle vedtages på et ministerrådsmøde i juni, inden det nyvalgte Europa-Parlament skal forhandle om det.

	For megen magt

	Står det til Friends of the Earth Europe, er det forslag, som det græske formandskab lægger op til, værre end det danske. Forslaget lægger nemlig op til, at det skal være obligatorisk, at et land først konsulterer en gmo-virksomhed, inden mulighederne for indføre et nationalt forbud træder i kraft. Det er helt forkert, siger Mute Schimpf.

	»Vores opfattelse af realiteterne i Europa er, at biotech-firmaer måske nok vil være villige til at acceptere et nationalt forbud i f.eks. Østrig eller Ungarn, fordi befolkningen og de politiske partier dér er imod gmo. Men vi er meget i tvivl om, hvorvidt større markeder som eksempelvis Tyskland, Frankrig eller Polen vil være i stand til det. Det er politisk naivt at tro, at biotech-firmaer vil acceptere at miste disse markeder,« siger hun.

– Men så længe medlemslandene stadig har en mulighed for at forbyde gmo, hvad er problemet så?

	»Af demokratiske og politiske grunde bør der ikke være nogen som helst forpligtelse til, at en regering først skal appellere til et biotech-firma. Det vil give biotech-firmaerne mere magt og mere indflydelse på en regerings beslutninger. Det afviser vi af principielle grunde. Jeg er ikke vidende om andre lovgivningsområder, hvor et firma på denne måde har en formel rolle i beslutningsprocessen om et muligt forbud. Det er en ret unik situation.«

	Rina Ronja Kari mener, at det i stedet bør være Folketinget, der beslutter, om en gmo-afgrøde skal godkendes.

	»EU skal ikke bestemme, hvilke grunde Folketinget skal bruge til at forbyde en gmo-afgrøde. Jeg har fuld tillid til, at hvis Folketinget beslutter at afvise en gmo-afgrøde, er det, fordi de mener, der er gode grunde til det. Det skal EU ikke blande sig i,« siger hun.

	Er allerede godkendt

	Det er i dag tilladt at dyrke genmodificerede afgrøder i alle EU-lande, såfremt den pågældende afgrøde er godkendt af Den Europæiske Fødevaresikkerhedsautoritet (EFSA). En godkendelse indebærer, at der foretages en risikoanalyse, der skal vurdere, om afgrøden udgør en risiko for miljøet eller for menneskers eller dyrs sundhed.

	Ideen med Barroso-forslaget, som nu bliver behandlet af det græske formandskab, er at give de enkelte lande mulighed for alligevel at forbyde dyrkning af gmo-afgrøder.

	Men fordi der i EFSA’s risikovurdering allerede er taget højde for miljø- og sundhedsmæssige risici, vil et medlemsland ikke kunne bruge dette som begrundelse for at forbyde dyrkningen. I stedet står det nu skrevet ind i forslaget, hvad et forbud kan begrundes med.

	Det drejer sig om »miljø- eller landbrugspolitikker«, »by- og landskabsplanlægning«, »brug af jord« eller »socioøkonomisk indvirkning«. Endelig kan et forbud begrundes med, at det skal undgås, at gmo’er spreder sig til andre produkter, f.eks. et tilstødende mark med økologiske afgrøder.

	’Illusorisk ret’

	I Greenpeace lyder vurderingen imidlertid, at disse begrundelser er alt for vage og brede til, at det i praksis vil blive muligt at indføre et forbud.

	»Uanset at det her forslag har en overskrift, der hedder, at man giver landene ret til nationalt at forbyde gmo’er, mener jeg ikke, at det her forslag sikrer den ret,« siger Jan Søndergaard, der er politisk rådgiver i Greenpeace.

	Han medgiver, at det græske forslag er bedre end det oprindelige fra Barroso, men han mener ikke, at den danske regering kan være tilfreds med det.

	»Hvis Danmark synes, det her er godt nok, står det i modsætning til den danske regerings holdning om, at man skal have en reel ret. Som det står i forslaget, er den ret illusorisk,« siger han.

	Greenpeace er især kritisk over for, at man ikke kan benytte sundheds- og miljømæssige begrundelser for at indføre et forbud. EFSA’s risikovurdering er nemlig så mangelfuld, at det enkelte land baseret på egne data bør kunne henvise til netop sundheds- og miljøskadelige virkninger, mener Jan Søndergaard.

	»Problemet med EFSA’s risikovurdering er, at den ikke tager høje for langtidseffekter ved udsætning af gmo’er, og at den ikke tager højde for eventuelle effekter af den sprøjtegift, der hører til, på såkaldte ikke-målorganismer,« siger han.

	Sprøjtning af gmo’er kan således have effekter på andre insekter end dem, man ønsker at forhindre i at ødelægge planten. Men man kender ikke til disse effekter, fordi man ikke måler på de andre insekter, pointerer Jan Søndergaard.

	Ødelægger det indre marked

	Det er ikke kun miljøorganisationer, der er kritiske over for forslaget om nationalt forbud mod gmo’er. Også Landbrug og Fødevarer advarer mod konsekvenser af forslaget, men af andre grunde.

	»Vi kommer til at ødelægge det indre marked og dermed den sikkerhed, vi som forbrugere og virksomheder har i forhold til, at der er et fælles regelsæt,« siger chefkonsulent Bruno Sander Nielsen.

	Han peger på, at man netop har lavet et indre marked, hvor man har en central myndighed, der godkender et produkt som f.eks. gmo’er, for at have harmoniserede regler.

	»Hvis man så lægger et ekstra lag ovenpå, som skaber individuelle regler for de enkelte lande, er hele ideen om det indre marked tabt på gulvet,« siger han.

	Desuden mener Sander Nielsen, at forslaget er overflødigt. Dels fordi EFSA allerede har undersøgt miljø- og sundhedsmæssige risici, og dels fordi der allerede i dag findes såkaldte sameksistensregler i Danmark, der sikrer, at en gmo-afgrøde ikke vil påvirke afgrøder på nabomarker.

	»Jeg har svært ved at se, at det kommer til at fungere i praksis,« siger han.

	Rina Ronja Kari fra Folkebevægelsen erkender, at det vil være til besvær for virksomheder, hvis der skabes individuelle regler fro gmo’er i de enkelte EU-lande. Men hun mener ikke, at nationale forbud vil ødelægge det indre marked.

	»Det er klart, at hvis Folketinget beslutter af forbyde gmo’er, er det rigtig ærgerligt for de virksomheder, der tjener penge på gmo’er. Men det er prisen for at have et demokrati,« siger hun.

	Miljøminister Kirsten Brosbøl (S) er positiv over for forslaget fra det græske formandskab.

	»Det svarer stort set til det forslag, der var under det danske formandskab. Dengang var der et blokerende mindretal, men det ser nu ud til at være væk, og derfor forventer jeg også, at forslaget bliver vedtaget,« siger hun.

	Ministeren mener modsat Greenpeace, at forslaget giver en reel ret til at forbyde gmo’er.

	»Det er faktisk forholdsvist bredt, det der ligger i forslaget. Blandt andet er socioøkonomiske forhold med, og man kan også henvise til, at man generelt ønsker at begrænse gmo-tilstedeværelse i andre produkter.«

– For nylig sagde du i forbindelse med godkendelse af en gmo-majs i EU, at tvivlen skal komme naturen til gode. Mener du, at man med dette forslag lader tvivlen komme naturen til gode?

	»Det mener jeg helt sikkert, man gør. Vi får netop mulighed for at sige nej, hvis der er en konkret gmo, vi ikke vil have ind over vores grænser. Så ja, dette er netop i fuld tråd med det, som også Folketinget har vedtaget for år tilbage, nemlig at man fra dansk side ønsker, at det skal være muligt for medlemsstater nationalt at træffe afgørelser om, hvorvidt man ønsker gmo-produkter,« siger Kirsten Brosbøl.

