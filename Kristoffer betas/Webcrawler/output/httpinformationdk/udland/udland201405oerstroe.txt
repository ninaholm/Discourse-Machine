Ørstrøm Møller: Frihandelsaftalen bliver aldrig til noget
Der er for stor forskel på den amerikanske og europæiske model for økonomien, mener tidligere topembedsmand. EU-formand Barroso appellerer til frihandelsaftalens tilhængere om at træde frem


 
	Det transatlantiske indre marked (TTIP), bliver aldrig til noget.

	Det spår økonomen Jørgen Ørstrøm Møller, tidligere departementschef i Udenrigsministeriet og dansk ambassadør, nu professor ved Copenhagen Business School (CBS) og Singapore Management University.

	Spådommen kommer samtidig med, at EU-Kommissionens snart afgående formand, José Manuel Barroso, i en tale i Washington har appelleret til tilhængerne af en transatlantisk frihandelsaftale om at komme på banen for at hindre, at aftalens modstandere vinder.

	Jørgen Ørstrøm Møller kommenterede den mulige aftale på et debatmøde i København om EU og globalisering, arrangeret af organisationen Nyt Europa og med professor Ove Kaj Petersen, CBS som den anden taler.

	Ørstrøm Møller mener, at den amerikanske og den europæiske model for økonomien rummer stigende forskelle.

	»Jeg ser USA’s økonomi som mere og mere baseret på markedet og EU’s økonomi som mere og mere en reguleringsøkonomi,« sagde han.

	TTIP-projektets fædre i både EU og USA har betonet, at en transatlantisk frihandelsaftale er vigtig som model for, hvordan rammerne for den globale handelsøkonomi bliver indrettet i fremtiden. Men den europæiske og den amerikanske økonomiske model er efter Ørstrøm Møllers vurdering så indbyrdes forskellige, at en integration i form af et indre marked med spilleregler, der nærmer sig hinanden, næppe vil blive accepteret.

	»Jeg ser det transatlantiske handels- og investeringspartnerskab som et forsøg på at hindre fremvæksten af en europæisk model for verdensøkonomien. USA prøver via aftalen at lade markedskræfterne få overhånd i forhold til den europæiske økonomi. Derfor tror jeg ikke på, at projektet holder. Der vil være for stor europæisk modstand mod en sådan markedsmodel,« sagde den tidligere topembedsmand.

	»Jeg ser ikke, at det her har nogen form for fremdrift. Jeg tror ikke, det kan lade sig gøre.«

	Hans dialogpartner på debatmødet, politologen Ove Kaj Pedersen, er ikke enig. Han mener ikke, der er noget nyt i, at USA følger en liberaløkonomisk model, og at EU’s økonomi er mere reguleret.

	»Den forskel er en klassiker. Derfor tror jeg også, det er muligt at få dem til at spille sammen om at finde de komparative fordele,« sagde Kaj Ove Pedersen.

	Bekymrede ledere

	Planerne om en transatlantisk frihandelsaftale har vakt kritik og modstand på begge sider af Atlanten hos bl.a. forbruger- og grønne organisationer og på nogle punkter hos store fagforbund.

	Der er i både Washington og Bruxelles en åbenlys bekymring for, at projektet kan kuldsejle, og af samme grund udfoldes ihærdige bestræbelser på at forklare TTIP-projektets fordele til offentligheden.

	EU-kommissionsformand José Manuel Barroso talte onsdag i det amerikanske handelskammer, US Chamber of Commerce, i Washington om behovet for fremdrift i forhandlingerne.

	»Vi kan ikke lade nejsigerne vinde den offentlige debat. Alle i erhvervslivet og i civilsamfundet, der går ind for denne aftale, er nødt til at forlade deres tryghedszoner og oplade deres røst for den. Det er min appel til jer,« sagde Barroso til erhvervslederne fra USA og EU. Han blev fulgt op af en appel fra formanden for det amerikanske handelskammer, Thomas Donohue, der betonede, at en hurtig afslutning på forhandlingerne er »vigtigere end nogensinde«.

	»Vi har et handels- og investeringssamarbejde til en værdi af fem billioner dollar, men det kan vi gøre endnu større. TTIP vil blive guldstandarden for handels- og investeringsaftaler. Jeg appellerer til ledere på begge sider af Atlanten om at fordoble deres indsats for at få denne aftale færdiggjort på betimelig vis,« sagde Donohue.

