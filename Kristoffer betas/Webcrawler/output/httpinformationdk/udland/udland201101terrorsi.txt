Terrorsigtet anklager Vesten for tortur
Interview med terroranholdt giver et indblik i, hvordan hans vrede mod og mistro til Vesten opstod. Samtidigt afsløres nye forbindelser til et britisk netværk
M.A. tog til Afrika, da han ikke længere ville bo i Vesten. Han havde her udset sig Somalias hovedstad Mogadishu. Her er det en madkø i Dharkenley i hovedstaden.


 LONDON - Et fascinerende indblik i, hvad der kan ligge bag den terroranholdte M.A.'s påståede medvirken i plottet mod Jyllands-Posten, bliver blotlagt i et interview, han gav til en britisk organisation i 2009.
Organisationen CagePrisoners - hvis direktør er den tidligere britiske Guantanamo-fange Moazzam Begg - er blevet oprettet for at forsvare »politiske muslimske fanger, specielt dem som er blevet interneret som et resultat at 'krigen mod terror'«.
I rapporten Nowhere to go fremhæver forfatteren Asim Qureshi M.A.'s personlige historie som et »ekstremt interessant studie af det globale detentionsnetværk i krigen mod terror«. Ifølge Qureshi fremhæver M.A.'s historie »næsten alle aspekter af dette netværk«.
I rapporten, der delvis gengiver et interview med M.A., fortæller Qureshi, hvordan den svenske statsborger af libanesisk afstamning to gange siden 2006 er blevet fængslet i henholdsvis Afrika og Pakistan, udsat for tortur, flyttet rundt mellem uhumske fængsler og afhørt af forskellige engelsktalende personer, som han mener er efterretningsofficerer. Der er ingen beviser for, at historierne er sande, men hvad der til gengæld bliver tydeligt gennem interviewet er, at M.A.'s bitterhed og mistro til hjemlandet Sverige og resten af Vesten vokser.
Somalia
Fængslingen i Afrika er resultatet af et besøg i 2006, hvor M.A. og hans kæreste - ifølge interviewet - vil undersøge mulighederne for at slå sig ned i Somalia. Imidlertid bliver parret fanget i urolighederne mellem Somalia og Etiopien, og i kaosset, der følger, bliver parret splittet op, og M.A. ender med at flygte gennem junglen til Kenya. Her ender han og gruppen af mænd, han er sammen med, i en fangefacilitet, hvor de bliver afhørt i 10-15 dage. Herefter bliver de sat på fly og fløjet tilbage til først Somalia og sidenhen til et fængsel i Addis Ababa i Etiopien.
»Så vi endte i denne losseplads. Det er råddent. (...) Vi var så kede af, at de havde puttet os derind. Der var rotter og andre ting. Der var ikke engang vinduer. Det var et råddent gammelt sted, måske et gammelt fængsel,« fortæller han i interviewet.
Det fremgår af interviewet, at M.A. er sikker på, at de svenske myndigheder ved, at han sidder fængslet i Etiopien, og at han mener, at de udleverede oplysninger om ham til amerikanerne.
I forbindelse med de daglige afhøringer foretaget af, hvad M.A. beskriver som en kvindelig, sort CIA-officer, bliver han spurgt om, hvorfor han tror, at de afhørte ham.
»Jeg fortalte hende, at de gjorde det, fordi de hadede muslimer, og at det var en krig mod islam. Jeg sagde, at vi er vor tids jøder (...) Hun sagde, nej, nej. Sådan er det ikke. Hun spurgte, om jeg ville vide, hvorfor de gjorde det. Jeg sagde ja, og hun sagde: 'Vi gør det, fordi svenskerne bad os om at gøre det. Dette er det Sverige, som er bange for dig. Du er en fare mod Sverige. Og vi skal prøve at bevise over for Sverige, med din hjælp, at du ikke er en fare for Sverige.'«
Sverige
M.A. blev efter ca. tre måneder løsladt og vendte hjem til Sverige. Her fortæller han imidlertid om, at han føler sig forfulgt og chikaneret af myndighederne.
»Ja, jeg følte det som om jeg blev jagtet,« fortæller han i interviewet og tilføjer, at han på et tidspunkt »havde fået nok af dette«.
Det var på det tidspunkt - i 2008 - at han tog med sin kone og lille søn på en rundtur i Mellemøsten og Asien og endte med at krydse grænsen mellem Iran og Pakistan. Her bliver parret igen fængslet (se boks) og M.A. føres til en konstant oplyst fængselscelle. Han siger i interviewet, at han i de følgende dage bliver udsat for forskellige former for mishandling, søvnfrarøvelse, varme og kulde og regulære tæsk - bl.a. foran hans kone og søn.
»Men de slår dig ... de slår dig i hovedet (...) Som (med) denne stok, det er som et baseballbat. Og han, han bruger det på dit hoved. Han er ligeglad. Han fortalte mig: 'du dør her'.«
Storbritannien
Gentagne gange i vidneudsagnet forklarer M.A., hvordan efterretningsfolkene forsøger at få ham til at indrømme, at han har forbindelse til al-Qaeda. Men han nægter:
»De sagde, at de endeligt havde fanget mig og det ene og det andet. Og så startede de denne løgn, at du er medlem af al-Qaeda (...) De kom med alle de falske beskyldninger, falske beskyldninger og de løj (...) De sagde, du gjorde det og det og det. Du arbejdede for denne og denne. De kom med så mange historier. Disse folk blev omkring tre uger, og så kom der et nyt forhørshold,« siger han om tiden i det etiopiske fængsel.
Nu sidder han varetægtsfængsel i et dansk fængsel, og i sidste uge var det danske PET, som efter at have pågrebet M.A. og to andre svenske mænd, kom med lignende anklager:
»Med anholdelserne er det lykkedes at afværge et umiddelbart forestående terrorangreb, hvor flere af de mistænkte, der må betegnes som militante islamister med forbindelser til internationale terrornetværk, efter PET's opfattelse ville forsøge at trænge ind i JP/Politikens Hus i København og dræbe så mange som muligt af de tilstedeværende personer,« skrev PET i en pressemeddelelse.
I går kunne den britiske avis The Daily Telegraph fortælle, at de terrormistænkte tilsyneladende har forbindelse til et terrornetværk i Storbritannien. De tre mænd menes ifølge avisen at have kontakt til to mænd i den engelske by Derby, der er del af et netværk, der har forbindelse til den pakistanske al-Qaeda-strateg Ilyas Kashmiri, der anses for at være ansvarlig for al-Qaedas angreb i Vesten. Avisen skriver, at netværket - ifølge en kilde i efterretningsvæsenet - stadigvæk bliver efterforsket, men at det ikke ser ud til, at holdet bag operationen i København havde modtaget 'operationel' hjælp fra Storbritannien.


