Strengt modepoliti i Nordkorea
Patruljer af frivillige ungdomskommunister skrider ind over for tøj og frisurer, der ikke er godkendt af regimet. Men for nogle er der gået mode i at teste lovens grænser
 
	Iagttagere med forstand på Nordkorea er skeptiske over for det sandfærdige i sidste måneds forlydender om, at alle mandlige studerende skal have fået ordre til at anlægge den samme frisure som den nordkoreanske leder, Kim Jong-un. Ikke desto mindre bestræber regimet sig på at præge nordkoreanerne efter et bestemt stilideal. Således viste det statslige fjernsyn på et tidspunkt en serie med titlen »Lad os klippe vores hår i overensstemmelse med den socialistiske livsstil«. Den nordkoreanske leder ses her sammen med sin hustru Ri Sol-Ju


 
	Hun blev forelsket i samme øjeblik, hun så dem: De var sorte, hælene var høje, og de skulle lynes op i siden. Støvlerne var uimodståelige uanset deres eksorbitante pris og uanset faren ved at iføre sig så afvigende fodtøj.

	»De var flotte, de var nye, og de vakte alles forundring,« husker Song Eun-byul om den opsigt, hun vakte med sit skokøb i sin nordkoreanske hjemby tæt på den kinesiske grænse.

	Ikke længe efter at hun havde købt støvlerne, blev Song da også stoppet og irettesat for at gå med dem. Det var det første skridt i en proces, som i bedste fald kan ende i en række moralprædikener og i værste fald i tvangsarbejde.

	»Det personlige forhold til ens krop, herunder alle spørgsmål om, hvordan man går klædt og præsenterer sig udadtil i det offentlige og private liv, ser i Nordkorea ikke ud til at høre under individets eget valg. Det er i stedet et spørgsmål om strenge statslige politikker og regler,« siger Suk-Young Kim, ekspert i nordkoreansk kultur ved California University, Santa Barbara.

	»Tøjstil er den nemmeste måde at markere et politisk tilhørsforhold på.«

	Det nordkoreanske styres brug af, hvad der bedst kan beskrives som et modepoliti, men som reelt er ulønnede medlemmer af det statsdrevne Kim il-Sungs Socialistiske Ungdomsforbund (KSYL), understreger regimets vilje til at kontrollere alle aspekter af folks liv, selv i en tid, hvor en voksende samhandel med Kina har resulteret i, at Nordkorea udsættes for stigende kulturel påvirkning udefra.

	Det oplevede Song, der krydsede grænsen til Kina for et halvt år siden og ikke vil oplyse sit rigtige navn, fordi hun frygter at blive pågrebet og sendt tilbage. Hun opremser nogle af de uskrevne regler: Kvinders bukser bliver nøje gransket. Stumpet tøj anses for outreret. Solhatte vækker mistro. Jeans er totalt forbudt, og regimet har udtrykt sit mishag over toppe med latinske bogstaver. Generelt tåles afvigelser ikke. Tøj må fremfor alt ikke se udenlandsk og fremmedartet ud. Song på 27 år undgik kun at blive straffet for sine støvler, fordi hun opgav en falsk adresse og løj, da hun fortalte, at hun var gift. Det sidste betød, at hun placerede sig uden for KSYL’s kompetenceområde.

	Reglerne er dog i det senere år blevet lempet en smule, fortæller hun.

	»Kvinder kan i dag godt have bukser på i byen, men de skal være løst hængende. Når jeg før i tiden tog ind til byens centrum, var jeg nødt til at iføre mig nederdel eller traditionel koreansk kjole.«

	Iagttagere med forstand på Nordkorea er skeptiske over for det sandfærdige i sidste måneds forlydender om, at alle mandlige studerende skal have fået ordre til at anlægge den samme frisure som den nordkoreanske leder, Kim Jong-un. Ikke desto mindre bestræber regimet sig på at præge nordkoreanerne efter et bestemt stilideal. Således viste det statslige fjernsyn på et tidspunkt en serie med titlen »Lad os klippe vores hår i overensstemmelse med den socialistiske livsstil«.

	Det nordkoreanske stilideal

	Han Myong-hee, som også udtaler sig under pseudonym, fortæller, at Nordkoreas kvinder har fået at vide, at deres frisure hverken må være for kort eller for lang, og at de helst skal have opsat, og ikke for fyldigt hår. Da der for få år siden gik spontan mode i forpjuskede frisurer, blev dette søgt undertrykt.

	»Reglerne er svære at følge, fordi de ikke er skrevet ned,« siger Han. »Man ved aldrig rigtig, hvad de mener med en fremmedartet stil. Det er noget, de lokale myndigheder selv afgør,« tilføjer hun. Song fik aldrig en officiel forklaring på, hvorfor hendes støvler var uacceptable: »Alligevel er der masser af modetrends i Nordkorea,« siger hun.

	Kinesisk kosmetik er populært. I de senere år har der være en tendens til, at unge kvinder får permanentet den nederste del af deres hår.

	Selv om de statslige medier lovpriser opfindelsen af Vinalon, et klædestof fremstillet af kalksten og antracit, ser de ud til at have opgivet ideen om at overtale nordkoreanerne til at iføre sig det stive materiale, som er vanskeligt at farve. Lysere indslag er blevet hyppigere i gadebilledet takket være importeret tøj.

	Restriktionerne har endda givet nogle appetit på at dyrke stilarter, der bevæger sig lige akkurat på kanten af det lovlige, fortæller Song.

	»Regeringen siger, at folk skal bære almindelige bukser, men det tolker mange sådan, at de godt må iføre sig stramme bukser eller bukser med svaj,« siger Han, der er i begyndelsen af 30’erne. Hvis hun ser piger i stramme bukser, opfordrer hun dem dog til at gå via de smallere sidegader, så de minimerer chancen for at blive opdaget af KSYL’s patruljer, siger hun: »Man frygter en ’invasion af andre kulturelle ideologier’. Hvis man begynder at kunne lide udenlandske ting, holder man måske op med at kunne lide sit eget land,« siger hun: »De har brug for at kontrollere tingene, så det ikke sker.«

© The Guardian og Information.

Oversat af Niels Ivar Larsen

