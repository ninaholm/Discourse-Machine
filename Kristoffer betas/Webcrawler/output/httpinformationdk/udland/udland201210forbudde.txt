Forbud mod demonstrationer i Bahrain
Nu er det officielt: Ytringsfriheden og forsamlingsfriheden gælder ikke længere i den lille golfstat – ifølge det bahrainske indenrigsministerium fordi landets borgere har ’misbrugt disse rettigheder’


 Bahrain mødes nu med fornyet international kritik efter at have nedlagt forbud mod alle protestforsamlinger og truet med at retsforfølge alle oppositionsgrupper, der organiserer demonstrationer mod regeringen.
Skridtet, som blev bekendtgjort af indenrigsministeriet i Manama tirsdag, er det mest vidtrækkende forsøg på at dæmpe uroen i det lille golfkongedømme, siden der blev indført militær undtagelsestilstand sidste år. Det er et slag mod forhåbningerne i vestlige lande, der forsøger at finde balancen mellem deres egne strategiske og økonomiske interesser i Bahrain og samtidig tilskynde til fredelige reformer.
Sheikh Rashid al-Khalifa, Bahrains indenrigsminister, udtalte, at »den gentagne misbrug af ytringsfrihed« ikke længere kan tolereres. I fremtidige protester vil denne rettighed kun blive indrømmet, når sikkerheden og stabiliteten er tilstrækkelig til at opretholde den nationale enhed, forklarede han videre.
Bahrain, hvor et sunnimuslimsk mindretal regerer over et shiamuslimsk flertal, beskrives ofte som liggende på en sekterisk brudlinje i den arabiske verden – og på frontlinjen for den anspændte konfrontation mellem Iran og dets naboer.
Indenrigsministeriet siger, at »enhver ulovlig forsamling eller sammenkomst vil blive opløst, og alle, der deltager eller opfordrer til at deltage i den, vil blive retsforfulgt.«
Iagttagere siger, at skridtet ser ud til at afspejle en intern splittelse og tøven i regeringen foruden den manglende dialog imellem den og oppositionen.
»Situationen er låst fast, og der findes ingen horisont for en politisk løsning,« siger Mansoor al-Jamri, redaktør for avisen al-Wasat.
»De strammer grebet. Det er ikke i sig selv en ny undertrykkelseskampagne. Alligevel kan vi komme til at se masseanholdelser og fængsling af fremtrædende oppositionsfigurer.«
Bahrain tillod indtil tirsdag begrænsede protester og demonstrationer. En stor del af de senere måneders voldelige sammenstød skete da også i forbindelse med ikke lovligt anmeldte demonstrationer.
Bahrains korte kapitel af Det Arabiske Forår – blandt aktivisterne kendt som ‘Perlerevolutionen’ – sluttede i marts, da saudiaraberne og andre medlemmer af Golfstaternes Samarbejdsråd greb ind for at hjælpe til med ’at genoprette lov og orden’. Men sporadiske protester er fortsat og er inden for de seneste dage eskaleret.
Målet med det nye forbud synes at være at få ram på den største shiamuslimske politiske blok, al-Wefaq, der har arrangeret mange marcher og havde planlagt en ny protestaktion i morgen fredag.
En optrappet undertrykkelse af oppositionen vil vække vrede i USA, Storbritannien og hos andre vestlige allierede, der siden sidste års uroligheder foreløbig har valgt at holde fast i deres støtte til det bahrainske kongehus.
USA har vigtige militære forbindelser med Bahrain, der er hjemsted for Den 5. Amerikanske Flåde, men har også opfordret til en øget indsats for dialog med henblik på at lette spændingerne.
© The Guardian og Information 
Oversat af Niels Ivar Larsen

