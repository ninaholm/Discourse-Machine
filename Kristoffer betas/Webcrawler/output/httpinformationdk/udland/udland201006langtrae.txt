Hvor langt rækker tyskernes ansvar for Israel?
Kan en tysk minister advare Israel om konsekvenserne af landets politik? Er det antisemitisk at kritisere Israels blokade af Gaza? Et velbesøgt debatmøde i Berlin gør det tydeligt, at den slags spørgsmål stadig kan få tyskernes sind i kog


 BERLIN - Hvor langt kan en tysk politiker gå i sin kritik af Israel? Den tyske udviklingsminister, Dirk Niebel (FDP), chokerede både landsmænd og israelere, da han for nylig langede kraftigt ud efter de israelske myndigheders beslutning om at nægte ham indrejse i det blokaderamte Gaza.
»Det er fem minutter i tolv for Israel,« sagde Niebel, der var på vej til Gaza for at besøge et tysk udviklingsprojekt.
Dirk Niebels udtalelser faldt kort efter Flotilla-hændelsen, hvor ni mennesker mistede livet efter den israelske militæraktion om bord på nødjælpsskibet. En sag, der satte Israel under fornyet pres for at lempe blokaden af Gaza. Dirk Niebel betegnede desuden den israelske blokade som et svaghedstegn og et udtryk for »uudtalt angst«.
Efter kritik fra både ind- og udland måtte Niebel imidlertid trække sin udtalelse tilbage, mens udenrigsminister Guido Westerwelle ihærdigt forsikrede om, at det tysk-israelske venskab og værdifællesskab er intakt.
Den tyske forpligtelse
Flotilla-affæren og Niebels udtalelser har afstedkommet en fornyet debat om de tysk-israelske relationer i de tyske aviser. I avisen TAZ har Stephan Kramer, formand for det jødiske centralråd, anklaget både tyske medier og Israel-kritikere for skjult eller ubevidst antisemitisme. Det venstreintellektuelle og ofte Israel-kritiske dagblad kvitterede med at invitere Kramer til et paneldebatmøde i Berlin i sidste uge. Sammen med chefredaktør Ines Pohl og holocaust-eksperten Micha Brumlik gjorde Kramer et forsøg på at afklare, hvorvidt Tysklands fortid stadig indvirker eller endda lægger bånd på tysk kritik af Israel.
Ifølge Micha Brumlik, der er professor ved universitetet i Frankfurt, er den tyske forpligtelse indlysende: »Fra Adenauer til Angela Merkel har det været ubestridt, at ansvaret for jøderne hører til den tyske stats forpligtelser. Dette ansvar ser man ikke blot i forsvaret for Israels ret til at eksistere, men eksempelvis også i de relativt lempelige og storsindede indvandringsregler for jøder fra det tidligere Sovjetunionen«, sagde Brumlik.
Men Tyskland må også se i øjnene, at man ikke siden »USA's Vietnam-krig har haft en ven, der så konsekvent og massivt overtræder folkeretten og menneskerettighederne som Israel. Denne splittethed er efter min vurdering en af årsagerne til den ophedede stemning i Tyskland, når det angår Israel.«
Ophedet stemning
At tysk Israel-kritik er et emne, der kan føre til en »ophedet stemning«, blev bekræftet mere end en enkelt gang denne sommeraften, hvor godt 200 særdeles engagerede tilhørere er mødt frem i Berlins Werkstatt der Kulturen for at fortsætte debatten. »Løgn,« råbte en kvinde i publikum. »Fortsæt bare din propaganda,« supplerede en herre i salens venstre side, da formanden for det jødiske centralråd i Tyskland, Stephan Kramer, fra sin plads på podiet hævdede, at visse tyske medier er unuancerede, når det gælder dækningen af Hamas, og at man sjældent hører om, at det islamistiske parti af propagandahensyn nægter sin egen befolkning nødhjælp.
Men Kramer fortsatte uanfægtet:
»At Tyskland har et ansvar for Israel betyder ikke, at man ikke kan kritisere israelsk politik. Når jeg taler om de palæstinensiske lidelser i Gaza, kan det ikke hedde sig, at Israel er eneansvarlige. Israel er medansvarlige, men hvem taler om de krænkelser af menneskerettighederne, som Hamas er ansvarlig for. Dødsstraf, tortur af politiske modstandere.«
Men når Kramer automatisk inddrager Hamas, risikerer han at fordreje fokus fra debattens egentlige kerne, hævdede chefredaktør Ines Pohl, aftenens tredje og sidste paneldebattør. Pohl pegede på, at tilhængere af den israelske stats politik har en uheldig tendens til udviske nuancerne, når de konsekvent henleder opmærksomheden på Hamas: »At man betragter Hamas, som en mulig samtalepartner i et forsøg på at løse konflikten er ikke ensbetydende med, at man betvivler Israels ret til at eksistere.«
Ifølge Pohl er det den slags følgeslutninger, der gør det nødvendigt med et opgør med både fordomme og den overdrevne forsigtighed, der kendetegner den tyske debat:
»Jeg ser det som min generations ansvar at finde nye veje«, sagde den 43-årige redaktør.
»At opdyrke et historiebillede, som beskæftiger sig mindre med moralske udlægninger og i højere grad søger at viderebringe fakta.«
Velment antisemitisme
På trods af åbenlyse meningsforskelle er de tre paneldeltagere dog enige om, at kritik af Israel ikke er ensbetydende med antisemitisme. Men det betyder ikke, at debatten om Israel er fri fra antisemitiske impulser, påpegede Brumlik. Som et helt frisk eksempel på velmenende antisemitisme, nævner han den pacifistiske gruppe Bedstemødre for Fred, der har opfordret tyske politikere og borgere til at boykotte en israelsk musikgruppe, som netop denne aften optræder på kunstakademiet i Berlin. Bedstemødrene begrunder boykotten med, at Israels blokadepolitik og den seneste militæraktion, der kostede 9 mennesker livet, kan fremprovokere jødeforfølgelser.
»Men hvis man hævder, at Israel som stat fremprovokerer pogromer på jøder, gør man offeret til den skyldige«, understregede Brumlik.


