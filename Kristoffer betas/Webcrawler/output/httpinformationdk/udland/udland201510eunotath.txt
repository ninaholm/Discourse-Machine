EU-notat: Vi er end ikke halvvejs med TTIP-forhandlingerne
En frihandelsaftale over Atlanten mellem EU og USA trækker ud, fordi amerikanerne først har villet kæmpe en stillehavsaftale på plads. Imens vokser TTIP-modstanden i Europa


 Ikke engang halvvejs. Det er status for de transatlantiske forhandlinger om en frihandelsaftale mellem EU og USA, kaldet TTIP. Det er EU-Kommissionen selv, der i en intern rapport konkluderer, at der efter to år og 10 forhandlingsrunder er meget langt igen til en mulig aftale med USA.
Samtidig vokser den folkelige modstand mod TTIP i Europa. I morgen vil repræsentanter for 500 europæiske ngo’er i netværket Stop TTIP aflevere godt tre millioner underskrifter mod aftalen til EU-Kommissionen i Bruxelles.
Kommissionens interne rapport er kommet EU-mediet Politico i hænde, og her angives det, at for 10 af de i alt 24 sagsområder, en TTIP-aftale skal omfatte, er der stadig ikke udvekslet positioner mellem EU og USA og derfor heller ikke indledt forhandlinger. EU-Kommissionen har angiveligt sendt sine positioner på alle områder til amerikanerne, men det samme er ikke tilfældet med det amerikanske handelsministerium, der for præsident Barack Obama fører TTIP-forhandlingerne.
Den franske minister for international handel, Matthias Fekl, sagde forleden til avisen Sud Ouest, at Frankrig »ikke har modtaget ét seriøst forslag fra USA« siden forhandlingsstarten i 2013.
»Europa har på alle områder leveret adskillige tilbud og til gengæld ingen seriøse tilbud modtaget fra amerikanerne, hverken når det gælder at få adgang til deres offentlige indkøb eller til deres landbrugs- og fødevareproducerende markeder, som fortsat er lukkede,« sagde ministeren.
Han er i tvivl om USA’s reelle interesse i at nå et resultat.
»Frankrig overvejer alle muligheder, inklusive et direkte stop for forhandlingerne,« sagde Matthias Fekl.
Koblingen til TPP
EU’s handelskommissær Cecilia Malmström har kædet det træge forhandlingstempo sammen med USA’s fokus på at få afsluttet den parallelle aftale hen over Stille-havet, TPP, som har været på vej i næsten seks år.
»Vi har ambitioner med TTIP, som går længere end i TPP, og man kan forestille sig, at hvis dét trækker ud, så kan det blive svært at få de rigtig svære spørgsmål på bordet. Før TPP er klar, vil USA måske ikke give generøse tilbud til os,« sagde Cecilia Malmström for nylig til Information.
TPP-aftalen landede mandag efter maratonforhandlinger i Atlanta, USA, og det kan betyde, at den amerikanske regering nu investerer ny energi i de transatlantiske forhandlinger om TTIP.
For EU er TPP-aftalen imidlertid et tveægget sværd. På den ene side kan USA kaste mere energi ind i forhandlingerne med europæerne. På den anden side kan TPP-aftalen blive en hindring for, at USA giver EU indrømmelser i TTIP-sammenhæng, der går længere end det, man nu har opnået under stillehavsforhandlingerne i Atlanta.
Fælles fremtidig regulering
Ifølge Politico afslører EU-Kommissionens interne status, at der fortsat ikke er startet forhandlinger med amerikanerne om fælles fremtidig regulering vedrørende bl.a. kemikalier, informationsteknologi, pesticider, kosmetik, energi og råstoffer. En fælles fremtidig regulering anses af kritikere for det mest kontroversielle ved en TTIP-aftale, fordi det lægger op til, at USA i al fremtid skal tages med på råd, når EU eller f.eks. Danmark overvejer nye eller reviderede love og regler på områder med betydning for handlen.
Tidsplanen
Det er EU-Kommissionens ambition at forhandle TTIP-teksten færdig, mens Barack Obama stadig er præsident, og inden den amerikanske regering lammes af valgkamp. Der er præsidentvalg i november 2016, men længe inden da vil valgkampen være i fuld gang.
»Jeg har mine tvivl, om der vil ligge en politisk ramme for TTIP før det amerikanske valg,« sagde Tysklands vicekansler og økonomiminister Sigmar Gabriel i sidste uge.
Nås det ikke, skal forhandlingerne genoptages med en ny amerikansk regering i 2017 – og er denne regering republikansk, kan en række holdninger på amerikansk side ændre sig.

