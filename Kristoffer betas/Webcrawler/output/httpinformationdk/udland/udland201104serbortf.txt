Vi ser bort fra følelser, når vi køber en filippinsk barnepige
I i-landene fremstilles det som global omfordeling, når folk migrerer for at kunne sende penge hjem. Men det er at forveksle løsninger på ulighed med konsekvenserne, mener sociologen Arlie Hochschild, der forsker i 'følelses-økonomien' i den voksende omsorgsmigration. Og hvad enten man har følelses- eller økonomibrillerne på, er handel med omsorg en win-win-loose situation
Bevægelsen af kvindelige omsorgsarbejde fra Syd til Nord er ikke ny. Men det er omfanget, hastigheden og afstandene,« siger sociologen Arlie Hochschild, der forsker i 'følelsesøkonomien' i den voksende omsorgsmigration. Der er skønsmæssigt over 214 millioner migranter (flygtninge undtaget) i verden i dag mod ca. 150 millioner for blot 10 år siden


 Filippinske omsorgsarbejdere har et særligt 'omsorgsgen'. Den forestilling trives ofte blandt den hvide vestlige middelklasse. Den hvide kvinde køber sig til varme og nærhed, hun som moderne karrieremor ikke kan give sine børn.
En kvindelig amerikansk arbejdsgiver fortæller den amerikanske sociolog Arlie Hochschild, at hendes migrantarbejder, 'Vicky', kommer fra en rigtig sød, stor familie på landet i Filippinerne med masser af varme og nærhed. Og det vil være rigtig fint for hendes barn, fordi hun selv går meget op i sin karriere. Da Hochschild senere spørger Vicky om hendes familiebaggrund, fortæller Vicky om en hård og ukærlig mor, der satte hende til at være barnepige for sine syv søskende.
»Hun havde selv børn i Filippinerne, men elskede faktisk den amerikanske dreng højere, fortalte hun, tydeligt mærkeligt til mode ved tanken,« siger Hochschild, der er internationalt anerkendt sociolog, professor ved University of California, Berkeley, og på besøg i Danmark som deltager på konferencen 'Imbalance? WorkCare relations and Migrant CareWork' på Center for Køn og Mangfoldighed ved Roskilde Universitet i dag. Hochschild trækker beklagende på skuldrene, som Vicky gjorde det over for hende.
»Men nu, hvor Vicky fik løn for at passe den amerikanske families barn,« fortsætter Hochschild, »så havde hun alt, der skulle til for at skabe en tæt relation: Hun havde tid, økonomisk sikkerhed, hun var isoleret og ensom i USA og hungrede derfor efter, hvad barnet kunne give hende  og så havde hun tillært sig den vestlige kærlighedsideologi, hvor man krammer og siger 'jeg elsker dig' hele tiden, fra tv's Oprah Winfrey. Det var dette, arbejdsgiverfamilien opfattede som autentiske familieværdier fra det globale syd ...«
Hochschild kan ikke helt lade være at grine af eksemplet, som, understreger hun, er typisk for den modsætningsfuldhed, der er i relationen mellem familierne i det globale nord og migrantomsorgsarbejderne. Og desuden et eksempel på, hvordan folk i de rige lande fantaserer om, hvad det egentlig er for en vare, de køber fra omsorgsarbejderne.
Abstraktion
I Danmark er antallet af au pairs mere end tidoblet fra 1990'erne til nu. Og tre ud af fire kommer fra Filippinerne.
»Der foregår en stærk feminisering af migration,« siger Hochschild.
»Der sker det globalt, at der bliver færre job i byggeri og industri i den rige del af verden, mens servicesektoren og omsorgsindustrien bare vokser og vokser  også proportionelt i forhold til befolkningen i de rige lande. Arbejdsmarkedet er kulturelt kodet til, at det er kvinder, der søger og får job i den sektor. Og de ansætter så tilsvarende barnepiger og husarbejdere i deres hjemlande, som kan passe deres hjem og børn  til en tiendedel af, hvad de selv tjener.«
Vi har vænnet os til mentalt at abstrahere fra alle de menneskelige relationer, der indgår i vareproduktionen, siger Hochschild, og på samme måde har vi ubevidst frakoblet kærligheden mellem den filippinske barnepige og barnet fra den kapitalistiske orden, som den i høj grad er en del af.
Hjerte og kapital
Men følelser er en vare, man sælger som en del af arbejdskraften i mange af senkapitalismens job  og grænsen mellem 'ægte' og 'påtagede' følelser bliver ofte sløret.
Men der er forskel på den omsorg, f.eks. stewardessen sælger til den urolige flypassager, og den omsorg et stigende antal migrantkvinder sælger til familier i det globale nord, mener Arlie Hochschild: Mens stewardessen kan afgrænse sin følelsesvare i en lille pakke til hver enkelt passager, som hun kun forholder sig til i nogle timer, er følelseskravet til den private omsorgsarbejder i princippet grænseløst, både kvantitativt og kvalitativt.
»De forventes at give alt af sig selv, men lever konstant med truslen om afsked. Afsked med økonomisk sikkerhed, men i lige så høj grad med de børn, de har knyttet bånd til  ofte som kompensation for den nærhed, de ikke kan have til deres egne børn, som bliver ladt tilbage, når de rejser ud for at arbejde som f.eks. barnepiger,« fortæller Arlie Hochschild.
Hendes vej ind i studiet af det, hun kalder 'følelsesarbejde', har egentlig ikke noget med migration at gøre  men det bliver i stigende grad et område, det er umuligt at ignorere inden for hendes felt.
»Bevægelsen af kvindelige omsorgsarbejde fra Syd til Nord er ikke ny. Men det er omfanget, hastigheden og afstandene,« siger Hochschild.
I hendes tidlige forskning forsøgte hun med begrebet 'time bind' at beskrive den udviskede grænse mellem hjem og arbejde, for siden at undersøge, hvad hun kalder 'the managed heart'  hvordan mennesker lærer at kontrollere deres følelsesmæssige udtryk i stort set alle situationer.
Dette fik hende på sporet af følelse som en vare i kombination med andre typer arbejdskraft  og det er, hvad der ifølge Hochschild i stigende grad udfolder sig globalt.
»Det private omsorgsarbejde, som migranterne udfører, ligger i en ekstrem gråzone. Det er sjældent en formaliseret arbejdsrelation, men det er heller ikke den uformelle og gensidigt forpligtende familierelation, hvor man hænger på hinanden på godt og ondt,« siger Hochschild.
Løsning eller konsekvens
Med multinationale virksomheder og frihandelsaftaler som 'muskler og hjerne' bag den stigende ulighed mellem den rige og fattige del af verden  som både FN og Verdensbanken har dokumenteret  vælger flere og flere en privat løsning på et offentligt og strukturelt problem: At middelklassen i det globale syd i dag tjener mindre end de fattigste i Den Første Verden.
»Med NAFTA-aftalen fik USA på 15 år f.eks. stort set udryddet den mexicanske majsproduktion ved at åbne deres marked for dumping af amerikansk majs. I dele af Mexico bliver op mod hver fjerde husholdning nu kørt af bedsteforældrene, fordi begge forældre er rejst ud for at arbejde. Vi i den vestlige verden skaber den fattigdom, som tvinger folk til at migrere for at finde arbejde. Og så kalder vi bagefter arbejdsmigrationen en løsning på fattigdommen i det globale syd,« siger Hochschild.
Ikke Sydkorea
Til ideen om, at arbejdsmigration er en win-win-situation  'de' kan tjene penge og sende hjem, 'vi' kan få efterspurgt omsorg og service  som det ofte bliver fremstillet i den offentlige debat i Danmark, siger Hochschild:
»Remitter udgjorde i 2006 tre gange det samlede beløb, der gives i bistand på verdensplan. Økonomen siger: 'Super, det er omfordeling'  men ser ikke de store menneskelige omkostninger,« siger Hochschild og uddyber: »Win-win-logikken udelader for det første en række aktører: De børn, der bliver efterladt og måske vokser op med økonomisk sikkerhed, men ofte med følelsen af svigt. De gamle, der ikke får nok pleje i hjemlandene. Og lokalsamfundene, der lider i de regioner, hvor det somme tider er det meste af en landsbys arbejdsduelige befolkning, der forlader den for kortere eller længere tid. Så det er win-win-loose.«
For det andet er det en myte, at remitter  de over 400 milliarder dollar, som migranterne sender hjem hvert år  skaber udvikling i hjemlandene.
»På mange måder tværtimod. Den uddannelse, migranternes børn kan få med remitterne, bruger de til selv at rejse til udlandet. Og der går en masse remitter til at bygge kæmpehuse i hjembyen for at kompensere for det statustab, migranterne lider i det globale nord. Huse som også signalerer 'familien samlet'  men som ofte ligger forladte hen,« siger Hochschild, og tilføjer: »Som en af mine kolleger formulerede det  hvis remitter skabte udvikling i hjemlandet, ville Filippinerne være Sydkorea.«


