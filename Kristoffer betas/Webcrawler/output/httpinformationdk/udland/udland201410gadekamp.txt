Gadekampe kan afspore kravet om demokrati
Demokratiprotesterne fortsætter i Hongkong. Efter tre uger er regeringen og demonstran-terne stadig ikke villige til at bøje sig for hin-andens krav, og voldelige sammenstød finder nu sted hver nat, samtidig med at tonen fra centralregeringen i Beijing bliver stadig mere skinger
 Demonstranter i Hongkongs Mongkok-distrikt. I protestbevægelsen er der nervøsitet for, at de mere og mere uforsonlige sammenstød mellem politi og demonstranter vil få almindelige Hongkong-borgere til at tage afstand fra demonstranterne og deres krav om reelt demokrati.


 Med et brøl fra folkemængden vælter demonstranterne pludselig de jernhegn, som ellers har holdt dem adskilt fra hundredvis af politibetjente, der netop har taget hjelme på og hævet deres knipler og skjolde. Betjentene går med det samme til angreb og slår vildt om sig med deres knipler. Demonstranterne, mange iført beskyttelsesbriller, gule arbejdshjelme og ansigtsmasker til beskyttelse mod peberspray, danner en mur foran sig af opslåede paraplyer for at holde politiets slag på afstand. Men enkelte knippelslag når dog gennem muren. Flere demonstranter bløder fra sår i hovedet. En ung mand viser anklagende sin bloddryppende hånd til de fremadstormende betjente.
Politiet når at mase 50 meter frem, inden trykket fra de tusindvis af demonstranter presser dem tilbage igen. Og efter 30 minutters kamp natten til i går står de to sider igen adskilt af et jernhegn – præcis samme sted, som da sammenstødet begyndte.
Ingen af siderne har vundet terræn i kampen i Mongkok-distriktet, hvor demokratidemonstranter i nu over tre uger har besat et af Hongkongs normalt mest travle shoppinggader.
Sprængfarlig spiral
På samme måde som gadekampene er konflikten mellem Hongkong-regeringen og demonstranterne bølget frem og tilbage uden at nogen af siderne dog har fået overtaget, og byen er ikke kommet nærmere at finde en løsning på den største revolte og politiske krise, den tidligere britiske kronkoloni har oplevet, siden byen kom under kinesisk kontrol for 17 år siden. Regeringen har krævet de besatte områder i byen rømmet, men demonstranterne nægter at fjerne sig.
Og samtidig afviser regeringen demonstranternes to hovedkrav: at byens regeringschef Leung Chun-ying trækker sig tilbage, og at hans afløser skal findes gennem frie, demokratiske valg.
Inden for de sidste dage har politiet flere gange forsøgt at smide demonstranterne væk og fjerne deres barrikader, men hver gang det er lykkedes, har demonstranterne kort efter genbesat områderne. Og efter de første tre uger med protester for det meste er forløbet relativt fredeligt, så er natlige gadekampe mellem politi og demonstranter nu blevet normen i Hongkong. Blandt flere demonstranter breder der sig nu en følelse af, at deres protester er endt i en sprængfarlig spiral uden noget håb for en fredelig forhandlingsløsning.
»Situationen er kørt fast, og det er svært at se et positivt udfald,« siger Darwin Ma, en 24-årig, som studerer økonomi og ledelse, og har deltaget i protesterne, siden de blev startet af byens studerende i slutningen af september.
»Jeg frygter, at det her vil udvikle sig stadig mere voldeligt, da stadig flere demonstranter er villige til at kæmpe med politiet.«
 Demonstranter i Hongkongs Mongkok-distrikt. I protestbevægelsen er der nervøsitet for, at de mere og mere uforsonlige sammenstød mellem politi og demonstranter vil få almindelige Hongkong-borgere til at tage afstand fra demonstranterne og deres krav om reelt demokrati.
Martin Gøttske
De første forhandlinger
Flere udtrykker nervøsitet for, at de voldsomme sammenstød vil forhindre en forhandlingsløsning. Lørdag meddelte regeringen, at den i morgen vil begynde de første formelle forhandlinger med studenterledere i et forsøg på at mindske spændingerne. Men forhandlingerne spås dog få chancer for succes. Hongkongs leder Leung Chun-ying har advaret om, at den kommunistiske centralregering i Beijing på ingen måde er villig til at bøje sig for demonstranternes krav. Kinas parlament har slået fast, at Hongkongs befolkning kun vil få lov til at stemme på to-tre kandidater, som på forhånd er godkendt af en valgkomité, der er trofast overfor det kommunistiske styre. Ifølge demonstranterne vil der dermed blot være tale om en pseudodemokratisk valghandling, men Beijing vil ikke risikere, at hongkongerne, der godt nok har langt flere frihedsrettigheder end deres landsmænd i resten af folkerepublikken, også får mulighed for at vælge en regeringschef, der ikke er loyal over for centralregeringen.
Det lader til at være Beijing, der bag kulisserne styrer Hongkong-regeringens håndtering af demonstrationerne, der har udviklet sig til Kinas præsident Xi Jinpings største krise, siden han kom til magten for snart to år siden. Og der er tegn på, at Beijing er ved at blive stadig mere utålmodig med demonstrationerne. Tonen i de statsstyrede kinesiske medier er blevet mere skinger med anklager om, at protesterne er del af et forsøg på at bruge Hongkong som brohoved for at underminere kommunistpartiets styre i Beijing. Kinas myndigheder har i hidtil uhørt stort omfang censureret informationer om protesterne i de kinesiske medier og på internettet og har straffet flere fastlandskinesere, som har udtrykt støtte til Hongkong-demonstrationerne.
Vrede mod politi
Blandt demonstranterne lader der til at være voksende uenighed om taktikken fremover – om de skal eskalere de hårde kampe med politiet eller undgå sammenstød.
»Vi skal kæmpe om hver en meter,« siger Andy, der kun vil opgive sit engelske fornavn.
Efter kampene i Mongkok har han fortsat gasmaske og cykelhjelm på og skumgummi vikler om armen som beskyttelse mod knippelslag.
»Hvis vi mister kontrollen over de områder, vi har besat, så mister vi også det eneste, vi har at forhandle med. Den eneste grund til, at vi overhovedet har fået Hongkong-regeringens og Beijings opmærksomhed, er fordi, vi har besat områder. Før ville de slet ikke lytte til os.«
Andre demonstranter frygter imidlertid konsekvenserne af, at stadig flere ser selve konfrontationen med politiet, som deres mest afgørende målsætning. Politiet er blevet stærkt kritiseret for at bruge unødig hård magt, specielt efter tv-billeder sidste uge afslørede syv betjente i færd med at gennembanke en demonstrant, som lå på jorden iført håndjern. Men studenterledere har advaret demonstranter om ikke at lade deres vrede mod politiet afspore og overskygge protestbevægelsens demokratikrav.
»Vores bevægelse skal være fredelig. Ellers mister vi andre Hongkong-borgeres støtte,« siger Timothy Kwok, en 35-årig it-programmør.
»Vores mål skal ikke være at kæmpe mod politiet. Det vil ikke løse noget som helst politisk. Politiet er blot håndlangere for lederne i Beijing, og det er dem, vi skal kæmpe imod.«
Timothy Kwok sidder i Admiralty-distriktet, hvor demonstranterne har besat et større område ved regeringens hovedkvarter. Her er atmosfæren en helt anden end i Mongkok. Her er fredeligt. På den besatte hovedvej overnatter demonstranterne i telte. De har oprettet ’studiehjørner’, hvor folk kan sidde i fred og studere. Der er prodemokratiske kunstinstallationer. Folk har plantet blomster på asfalten. Og her er oven i købet en interimistisk skole, hvor børn gratis kan få undervisning i bl.a. engelsk og matematik – eller blot har et sted at tegne.
Timothy Kwok overnatter her i et telt, så ofte som muligt.
»Så tager jeg direkte herfra på arbejde,« fortæller han. »Vi har slet ikke fået nogen form for positiv reaktion fra regeringen de sidste uger. De vil have, vi tager hjem tomhændet, men det er fuldstændig uacceptabelt. Jeg vil blive her indtil regeringen tilbyder os et meningsfyldt kompromis. Men så kan jeg selvfølgelig også ende med at skulle være her for altid.«

