Klimaforsker afværger juridisk chikane
Den klimaskeptiske 'tænketank' American Tradition Institute har under påberåbelse af USA's lov om informationsfrihed krævet adgang til Michael Manns private e-mails. Forgæves


 Klimaforskeren Michael Mann har med held afværget et forsøg fra en klimaforandringsskeptisk 'tænketank' på at få adgang til tusindvis af hans private e-mails.
En dommer i Manassas, Virginia, har givet Mann medhold i en begæring om, at hans indsigelse imod American Tradition Institute (ATI) skal have opsættende virkning, så ATI's krav om aktindsigt i hans mailkorrespondance ikke imødekommes.
ATI finansieres af kredse i amerikansk erhvervsliv og arbejder for at udbrede skepsis og tvivl over de potentielt farlige følger af menneskeskabte klimaændringer.
I en e-mail til The Guardian kalder Mann dommerens beslutning for »en god dag for den akademiske frihed«. Han tilføjer: »Jeg tror ikke der er nogen måde, hvorpå dette kan anskues som andet end en sejr for os og for videnskaben i mere generel forstand.«
Dommer Gaylord Finch gav også University of Virginia, Manns tidligere arbejdsgiver, medhold i en begæring om ret til at genoverveje sin tidligere beslutning om at tillade ATI's advokater at få adgang til Manns e-mails.
Flere forskere har set kravene om aktindsigt i dokumenter og privat korrespondance — disse blev både fremført af Virginias justitsminister, Ken Cuccinelli, samt af ATI — som juridisk chikane, der skal skræmme Mann og andre klimaforskere.
ATI har angiveligt også krævet aktindsigt i en anden fremtrædende klimaforsker, NASA-videnskabsmanden James Hansens, private mailkorrespondance.
Hockeystav-graf
Universitetet har allerede frigivet tusindvis af Manns e-mails, men forsikrer, at andre dele af hans korrespondance er undtaget, fordi den ikke tilfredsstillede den efterspurgte relevans i ATI's begæring om aktindsigt.
Universitetets oprindelige beslutning om at tillade ATI's advokater at gennemgå Manns e-mails, mens det selv vurderede, hvilke der eventuelt skulle tilbageholdes, er blevet skarpt kritiseret af forskere.
Mann, der nu er tilknyttet Pennsylvania State University, må jævnligt stå for skud for udfald fra tvivlere på klimavidenskab på grund af sit arbejde med den såkaldte 'hockeystav-graf'.
Hans forskning, der viser en nylig kraftig global temperaturstigning, er en af de mest let forståelige fremstillinger af klimaændringerne, og den har vakt raseri blandt dem, der modsætter sig omfattende modtræk imod den globale opvarmning.
Mann er gentagne gange blevet frikendt for enhver form for videnskabelig uredelighed. Men Cuccinelli — og for nylig også ATI — har iværksat deres egne undersøgelser, hvori det hævdes, at Mann kan have manipuleret med sine data for herved at sikre sig statslige forskningsbevillinger. Cuccinelli tabte sin sag, men den er nu under appel.
Kampen ikke slut
The University of Virginia havde oprindeligt aftalt at tillade advokater fra ATI at gennemgå Manns e-mails. Nu siger universitets advokater, at man ikke længere har tillid til ATI vil respektere fortroligt indhold.
Med sidste uges dom har Mann for første gang selv fået indflydelse på universitetets beslutninger om, hvilke e-mails der bør frigives.
Rick Piltz, direktør for Climate Science Watch, siger, at Manns advokater må forventes fortsat at skulle kæmpe mere ihærdigt for hans privatliv.
Manns juridiske slagsmål er ikke slut med sidste uges domstolsafgørelse. Dommeren beordrede forskeren og universitetet til at indgå en aftale med ATI om graden af e-mailindsigt inden den 20. december. I modsat fald vil han selv diktere én.
»Jeg har ingen illusioner om, at ATI og dets støtter i erhvervslivet vil indstille deres bestræbelser på at chikanere mig og andre klimaforskere,« skriver Mann. »Men det er en meget god dag for mig og for mine forskerkolleger over hele landet, der måske frygter, at de kunne blive udsat for lignende trusselstaktikker, hvis deres arbejde også opfattes som en trussel mod stærke særinteresser. Og det er en god dag for offentligheden, som trods alt er afhængig af videnskabens uhindrede fremskridt til gavn for det moderne liv.«
 
© The Guardian og Information Oversat af Niels Ivar Larsen

