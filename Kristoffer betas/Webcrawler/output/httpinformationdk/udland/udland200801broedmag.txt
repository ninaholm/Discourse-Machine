Brød og magt i Pakistan
I Bruxelles forsøgte Pakistans præsident Musharraf forleden at korrigere nogle 'europæiske fejlopfattelser' af situationen i hans land - hans eget folk forstår kun alt for vel, hvad der er galt
Mel og brød er blevet en mangelvare i Pakistan, fordi smuglere og hamstrere søger at slå mønt af rekordpriserne på hvede og derfor finder det mere profitabelt at sende hvede og mel ud af landet frem for at betænke de hjemlige behov. Præsident Musharraf beskyldes for at holde hånden over smuglerne og hamstrerne.


 RAWALPINDI - På en regnopblødt vej i Rawalpindi står en gruppe mænd, kvinder og børn bag en lastbil. De står og venter kun få kilometer fra det sted, hvor den daværende leder for den pakistanske opposition, Benazir Bhutto, blev dræbt for fire uger siden. Gadebilledet er domineret af sjaskvåde partiplakater, der forkynder næste måneds valg. Det forestående valg og Benazir Bhutto er dog noget af det sidste, de ventende tænker på - endnu mindre har de dog præsident Pervez Musharrafs nys overståede diplomatiske visit i Europa i tankerne. De står i kø efter brød.
"En 20 kilos sæk plejede at koste 250 rupees (ca. 20 kroner, red.), nu er prisen oppe på 295 (ca. 25 kroner, red.)," siger Rashid Nabil og slænger en sæk mel over skulderen. 
"Jeg er nødt til at købe en sæk som denne tre gange om måneden for at kunne brødføde min familie på otte. Jeg tjener 4.000 rupees om måneden, så det er en stor del af min indtægt, der går til brød alene."
Han flytter sækken over på den anden skulder. 
"Hvad Musharraf end har gjort for Pakistan, så har han gjort det for hæren og de rige - ikke for de fattige. Hvad skal det gøre godt for at bygge nye veje, hvis man ikke kan skaffe mad til de fattige?"
Smuglere og hamstrere
Pakistan står midt i sin største brødmangel i 40 år - en knaphed, der er blevet forværret af hyppige strømsvigt og mangel på benzin. Når man hertil føjer det dystre mord på Bhutto, og hvad der ser ud til at blive en uendelig dødsliste over ofre for politisk vold, er der ikke noget at sige til, at humøret hos pakistanerne er lige så blygråt som vinterhimlen.
Regeringen hævder, at vareknapheden snart vil gå over på samme måde som de skyer, der blæser væk for solen. Forfjamskede talspersoner bedyrer, at manglen på mel og brændstof er ekstraordinære forstyrrelser forårsaget af "den politisk motiverede uro", der fulgte efter Bhuttos død. Denne forklaring ville være latterlig, hvis ikke situation havde været så alvorlig.
De fleste pakistanere, også de fattigste, ved udmærket, hvorfor brød er blevet så stor en mangelvare i Pakistan: Smuglere og hamstrere, der søger at slå mønt af verdensmarkedernes rekordpriser på hvede, har fundet det mere profitabelt at sende hvede og mel ud af landet frem for at betænke de hjemlige behov.
Det er grunden til, at man kan finde pakistansk mel i Kabul i Afghanistan og Delhi i Indien, men ikke i Peshawar. i Pakistan.
Pakistanerne siger, at hamstrerne er Musharrafs politiske allierede, hvilket er grunden til, at regeringen ikke skrider til handling imod dem. Nu er regeringen i stedet for nødt til at importere hvede, hvad der kun driver priserne yderligere i vejret.
"Den politiske krise efter attentatet på Bhutto har kun forværret den økonomiske krise, ikke skabt den," siger økonomen A. R. Kamal.
"Regeringen henviser hele tiden til, at Pakistan har en vækstrate på syv procent. Men denne vækst er drevet frem af banksektoren og telekommunikationssektoren. Ikke så meget som en megawatt er føjet til landets elproduktion. Regeringen og Verdensbanken venter på, at den private sektor vil opføre nye kraftværker, mens den private sektor venter på, at den kan få statssubsidier til det. Regeringen påberåber sig at have skabt vækst, men i produktions- og energisektoren, i landbruget og i de erhverv, der tæller for de fattige, har der ikke været spor af vækst - kun forsømmelse på forsømmelse."
Ingen tager ansvar
Og forsømmelse er der i al fald nok af i Iqbal - et goldt og nedslidt månelandskab ved siden af motorvejen mellem Rawalpindi og Islamabad.
For tre år siden gav humanitære ngo'er lån til de fattige, så de kunne forlade deres slumkvarterer i de store byer, købe et jordlod og opføre et hjem til deres familier. Regeringen brugte ikke så meget som en øre på steder som dette. Her findes ingen skoler og ingen benzinforsyning, og vejene er ét stort ælte af mudder. Vand bliver stjålet fra de rørledninger, der forsyner de rigere kvarterer, og nogle gange bliver strømmen afbrudt i op til otte timer i døgnet.
Javed Hansraj er bankkasserer og om aftenen hjælpelærer i en skole. Han håber, at han kan lære sin klasse på 10 drenge og piger nok til, at de kan forlade steder som Iqbal. De fleste aftener underviser han børnene ved stearinlysets kær. Han har aldrig set sit land i så ringe forfatning før: "I år har problemerne hobet sig op uafbrudt. Der er vandmangel, strømmangel og nu også selvmordsbomber. Man tør knapt nok forlade sit hjem eller gå steder hen, hvor der færdes mange mennesker som på markedet. Hele landet er skræmt. Og ingen tager noget ansvar eller ser ud til at have kontrol over noget. Hvis de ikke kan beskytte Benazir Bhutto, hvordan skulle de så kunne beskytte os. Den regering burde udskiftes."
'Folk er vrede nu'
Af Pakistans 160 millioner indbyggere lever de 65 millioner under fattigdomsgrænsen på to dollar om dagen, og andre 65 millioner lever kun umiddelbart over den. De fleste pukler løs i landsbyer, mens andre forsøger at klare sig i udkanten af de større byer. Historisk set stemmer Pakistans fattigste ikke ved valgene. Men vil de ophobede kriser ikke fremtvinge en forandring?
Rashid Nidal trækker på skuldrene: "Alle partier lover at sænke priserne på daglige fornødenheder, når de er i opposition, men så snart de er i regering, sker der intet som helst. Valg betyder intet for folk som os. Vi vil blive ved med at være fattige, uanset hvem der er ved magten."
"Men folk er vrede nu," indrømmer han dog, imens han slæber sin melsæk af sted, hen ad den våde vej til sin familie. 
"Måske vil de stemme denne gang".

Graham Usher er freelancejournalist p.t. bosat i Pakistan. Han skriver fast for bl. a. Information, The Nation og al-Ahram Weekly
Oversat af Niels Ivar Larsen

