Hamas og Fatah indgår forsoningsaftale
De to rivaliserende palæstinensiske grupper Hamas og Fatah har indgået en forsoningsaftale


 Den radikale Hamas-bevægelse har indgået en forsoningsaftale med Fatah, der åbner op for valg inden for et år. Det siger en talsmand for palæstinensernes præsident, Fatah-leder Mahmoud Abbas.
»De to parter har underskrevet foreløbige aftalebreve. Alle uenigheder er blevet løst,« siger Taher Al-Nono, der er talsmand for Hamas i Gaza.
Ifølge Hamas-talsmanden vil Egypten snart invitere fremtrædende ledere for Hamas og Fatah til en underskrivelsesceremoni.
Aftalen, der har taget mange iagttagere på sengen, blev forhandlet i hus i Egypten og finder sted efter en række hemmelige møder.
Ifølge den arabiske tv-kanal Al-Arabiya skaber aftalen en tidsplan for parlaments- og præsidentvalg og opfordrer til dannelsen af en midlertidig regering.
Tidligere onsdag sagde egyptiske efterretningskilder, at der var indgået en aftale mellem de to parter om at danne en midlertidig regering og aftale en dato for valg.
Det er den egyptiske efterretningschef Murad Muwafi, der har forhandlet aftalen i hus mellem en Hamas-delegation, ledet af politbureau-medlem Musa Abu Marzuka, og en Fatah-delegation, ledet af det højtstående Fatah-medlem Azzam al-Ahmad.
Egypten har flere gange tidligere ageret som mæglere mellem Hamas og Fatah. Forholdet mellem de to grupper blev kraftigt forværret, da Hamas vandt valget i 2006 og overtog kontrollen med Gaza året efter. Siden da har Fatahs kontrol været begrænset til Vestbredden.
En genopretning af den palæstinensiske enhed betragtes som helt afgørende for, at en palæstinensisk stat baseret på fredelig sameksistens med Israel kan blive til noget. Hidtil har Fatah bakket op om forhandlinger med Israel, mens Hamas har afvist det.

