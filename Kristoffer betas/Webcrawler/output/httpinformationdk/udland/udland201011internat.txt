International arrestordre på Wikileaks-grundlægger
En svensk domstol har udstedt en international arrestordre på den kontroversielle grundlægger af Wikileaks, Julian Assange. Han er anklaget for voldtægt og seksuelle krænkelser, men selv erklærer han, at anklagerne fra de to kvinder er grundløse, og at det seksuelle forhold var frivilligt


 I sidste måned siden stod han foran den samlede verdenspresse på et pressemøde i London og fremlagde en række opsigtsvækkende afsløringer på baggrund af verdenshistoriens største militære lækage fra krigen i Irak.  I går blev den 39-årige australier og talsmand for Wikileaks Julian Assange krævet fængslet og eftersøgt over hele verden.
En svensk domstol kræver ham fængslet i en højt profileret sag, hvor han er sigtet for en voldtægt i byen Enköping samt tre tilfælde af sexchikane i Stockholm og Enköping i august måned.
»Jeg har bedt byretten om at fængsle Julian Assange i hans fravær. Der er begrundet mistanke om voldtægt, sexchikane og ulovlig tvang,« skrev chefanklageren Marianne Ny i en pressemeddelelse, nogle timer inden sagen kom for retten.
»Baggrunden er, at han skal forhøres i efterforskningen, og at han ikke har kunnet træffes for disse forhør,« skrev hun i opfordringen, som retten altså valgte at efterkomme.
Voldtægtsanklagerne kom efter Julian Assange havde opholdt sig i nogle uger i Stockholm-områder i forbindelse med en række  foredrag. Anklagerne kom første gang frem i den svenske avis Expressen om morgenen den 21. august i år, men tiltalen blev efter et kaotisk forløb droppet kun 24 timer efter.
Siden blev sagen genoptaget og sigtelsen fremsat igen, men Assange har ifølge sin egen forklaring aldrig modtaget nogen formel sigtelse eller noget andet på skrift om sagen. Hverken i løbet af den måned han opholdt sig i Sverige, efter sagen kom frem eller efterfølgende, hvor han har opholdt sig primært i London.
Mediecirkus
Assanges advokat, Björn Hurtig, protesterede mod fængslingen og arrestordren. Han mener, at sagen hviler på et »magert grundlag«, som ifølge advokaten aldrig ville kunne blive til noget i andre lande: »Vi har desværre set det her i Sverige før,« sagde han ifølge Berlingske.dk og henviste til, at Sverige for et par år siden reformerede voldtægtsbegrebet og gjorde bevisbyrden lettere at løfte.
I en længere erklæring på vegne af Julian Assange  fra London-advokatfirmaet Finers Stephen Innocent kritiseres den svenske anklager Marianne Ny voldsomt for håndteringen af sagen: »Min klient har gentagende gange tilbudt at lade sig afhøre, først i Sverige og siden i England (...) Alle tilbud er blevet afvist af anklageren, som misbruger sin magt og insisterer på, at han kommer til Sverige for egen regning for at blive gjort til genstand for endnu et mediecirkus, som hun orkestrerer,« lyder det i erklæringen.
Det mere detaljerede indhold i sagen mod Assange er stadig ikke kendt i offentligheden, efter at domstolen i går besluttede at lade retsforhandlingerne foregå bag lukkede døre. Hans advokater siger dog, at anklagerne er »falske« og »uden grund«:
»Voldtægtssagen synes alene at udgøre en post-faktuel uoverenstemmelse om frivillig, men ubeskyttet sex flere dage efter begivenheden. Begge kvinder har erklæret, at de havde frivillig sex med vores klient, og at de vedblev med at have venskabelige relationer efter det fandt sted. Det var kun efter, at kvinderne blev opmærksomme på hinandens forhold til Mr. Assange, at de kom med deres anklager imod ham,« hævder advokaterne.
Stemplet på internettet
Erklæringen fra advokaterne fremhæver videre, hvordan anklagerne imod ham allerede nu har stemplet ham som voldtægstforbryder.
»Som et resultat af disse falske anklager og bizarre  juridiske fortolkninger er vores klient, hans navn og rygte blevet besudlet,« skriver de og fremhæver, hvordan 3,6 millioner sider på internettet nu indeholder Assanges navn og ordet rape (voldtægt, red.). Det svarer ifølge advokaterne til hver 10. af samtlige internetreferencer, hvor ordet rape indgår.
Ifølge Wikileaks talsmand, islændingen Kristinn Hrafnsson, vil sagen mod Assange ikke få konsekvenser for organisationen, der angiveligt har dokumenter på vej om både Afghanistan og Rusland.
»Wikileaks fortsætter med at arbejde med sine projekter, og det her er en udredning mod ham personligt,« siger Kristinn Hrafnsson.

