Syrien accepterer FN-krav



 Styret i Syrien er »i princippet« klar til at efterkomme et krav fra FN om levering af nødhjælp til flere belejrede byer i det krigshærgede land. Verdensorganisationen vil give Syrien en detaljeret liste over fornødenheder, oplyser Jens Lærke, som er talsmand for FN’s kontor for koordinering af humanitær hjælp (OCHA).
Hjælpen er påkrævet i byerne Madaya, al-Foua og Kefraya. Folk er døde af sult i blandt andet Madaya, hvor der bor omkring 40.000 mennesker. Mange lider af underernæring i byen, som er under den syriske hærs belejring.
Repræsentanter for oppositionen og det syriske styre er i Genève, hvor FN fungerer som mægler i et forsøg på at sætte en stopper for fem års voldsomme blodsudgydelser.
En kvart million mennesker meldes dræbt i Syrien, hvor folk i 2011 gik på gaden i protest mod regeringen og præsidenten.
Præsident Bashar al-Assads styre valgte at knuse opstanden hurtigt, og snart lå det meste af landet i en ødelæggende krig. Store byer er forvandlet til ruiner.
Ifølge FN-organisationen er der endnu ikke fastlagt nogen dato for, hvornår nødhjælpen kan leveres.
Læs også: Syriens opposition tøver stadig med at deltage i fredsforhandlingerne

