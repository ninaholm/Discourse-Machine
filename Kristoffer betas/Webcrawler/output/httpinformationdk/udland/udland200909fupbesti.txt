Fup og bestikkelse ryster den tyske universitetsverden
Over 100 akademikere fra tyske topuniversiteter er under mistanke for at have taget imod penge fra studerende, der ville opnå en akademisk grad trods manglende evner


 En tysk juraprofessor befinder sig allerede bag tremmer for at have hjulpet folk til doktor- og ph.d.-grader mod betaling. Sagen, der blev afgjort sidste år, har nu spredt sig til mere end 100 tyske akademikere fra hele landet, der er under mistanke for at have taget mellem 4.000 og 20.000 euro for at hjælpe uegnede kandidater til nogle af de fineste akademiske grader på de offentlige universiteter, hvor uddannelse er gratis. I centrum for hele affæren står det privatejede Institut for Videnskabsrådgivning, der ligger uden for Köln i den sydvestlige del af Tyskland. Her har tre akademikere i årevis formidlet akademiske grader mod betaling ved hjælp af en lang række vejledere på universiteterne, der har hjulpet de studerende på vej. De studerende med pengepungen i orden er blevet fundet via annoncer i avisen.
Presset økonomi
Lektor i tyske forhold på Copenhagen Business School, Birgit Stöber, forklarer, at de implicerede akademikere godt nok er tilknyttet en række af Tysklands topuniversiteter, men at de fleste er løst-ansatte.
»Når så mange universitetsfolk bliver involveret i det her, så tror jeg, det er fordi, universiteterne er meget pressede på økonomien. Ligesom i Danmark er der mange løstansatte, og der er et øget krav om at skaffe midler udefra. At have ph.d.-studerende giver mulighed for flere penge fra staten til det institut, man er tilknyttet, og for den enkelte akademiker kan flere ph.d.-studerende derfor betyde, at de måske kan opnå en fast stilling på universitetet,« siger Birgit Stöber.
For de studerende, der har været villige til at betale for en akademisk grad, der ellers er gratis, er højere løn en åbenlys fordel. Og så betyder titler generelt mere i Tyskland, forklarer Birgit Stöber. Den høje tyske arbejdsløshed spiller formodentlig også en rolle.
»Det mystiske er, hvordan det har kunnet lade sig gøre at tage ukvalificerede kandidater ind, for man skal jo stadig skrive en afhandling og forsvare den,« siger Birgit Stöber, der tipper på, at der har været ghostwriters på spil.
Bestikkelse
Bestikkelse er ikke noget ukendt fænomen i Tyskland.
»Der findes et stort antal korruptionssager på alle niveauer af det tyske samfund, men de fleste havde nok troet, at lige præcis den akademiske verden ikke lå under for det,« mener Birgit Stöber.
De sidste ti år er antallet af private universiteter og uddannelser vokset i Tyskland, og det kan spille ind i forhold til, hvor villige folk er til at betale for deres uddannelse.
»De private aktører skaber en form for signalforvirring, hvor det på den ene side er i orden at betale for uddannelse, mens det i det offentlige uddannelsessystem ikke er det. Nogle studerende kan sikkert komme til at blande de to ting lidt sammen,« siger Birgit Stöber.
Det er endnu uvist, hvor mange falske universitetsgrader, der er blevet uddelt i Tyskland. Ifølge Süddeutsche Zeitung opnår cirka 25.000 tyske akademikere hvert år ph.d. graden, og vurderingen går i retningen af, at en til to procent af graderne ikke er blevet til som de skulle. Jurister er i øjeblikket i gang med at tage stilling til, hvem der eventuelt skal aflevere deres titler igen og hvordan, fortæller Birgit Stöber.


