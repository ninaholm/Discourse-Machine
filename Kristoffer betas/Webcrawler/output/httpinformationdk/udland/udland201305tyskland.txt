Tysklands tyrkere har mistet troen på retfærdighed
Som tyrkisk andengenerationsindvandrer i Tyskland har Emre Bahadir ingen forventninger om retfærdighed i sagen om den nazistiske terrorcelle NSU. Skandaler og inkompetence hos det tyske politi har skåret de tyrkiske indvandreres tillid til de tyske myndigheder ned til et absolut minimum
’Staten, der normalt skal sørge for alles sikkerhed, har i et eller andet omfang været involveret i sagen. Det er meget voldsomt at tænke på, og man spekulerer over, om man skal være bange for, at den slags vil ske igen,’ siger Emre Bahadir, der er tyrkisk andengenerationsindvandrer i Tyskland.


 I adskillige tyske medier bliver processen mod den nynazistiske terrorist Beate Zschäpe, der officielt begyndte i mandags, udlagt som »retfærdighedens time«.
Men blandt mange tyrkere i Tyskland nager en fornemmelse af, at de tyske myndigheder ikke er interesseret i at komme til bunds i sagen om den nynazistiske trio, der for godt to år siden blev afsløret som gerningsmændene bag ni mord på primært tyrkiske indvandrere i årene 2000-2006.
»Det er klart, at der skal gøres noget for at skabe retfærdighed, men jeg forventer ikke særlig meget i den retning fra domstolens side,« siger 23-årige Emre Bahadir foran sin fortovscafé ’Bagels & Kumru’ i den livlige passage mellem betonbygningerne, der omslutter den trafikerede Kottbusser Tor i berlinerbydelen Kreuzberg.
Som de fleste af ofrene for NSU’s attentater er også Emre Bahadir selvstændig erhvervsdrivende med tyrkisk baggrund. For to år siden åbnede han sin egen café i centrum af Kreuzberg, der huser størstedelen af Berlins tyrkiske befolkning. I begyndelsen af halvfjerdserne rejste Emre Bahadirs far som mange andre af sine landsmænd stort set uden penge på lommen til Tyskland som gæstearbejder. I dag lever hans søn og omtrent 2,7 mio. andre mennesker med tyrkisk afstamning i Tyskland.
»Min generation har det meget bedre end vores forældre«, siger Emre Bahadir.
Svindende tiltro
Afsløringen af den nazistiske terrorcelle og i særdeleshed myndighedernes rolle i sagen har imidlertid skabt fornyet uro i Tyskland. Som mange andre tyrkere i Tyskland er Emre Bahadir både rystet og vred. Især over rygterne om, at civile politibetjente har støttet enkeltpersoner i det nazistiske miljø, som siden hjalp NSU med at gå under jorden.
»Staten, der normalt skal sørge for alles sikkerhed, har i et eller andet omfang været involveret i sagen. Det er meget voldsomt at tænke på, og man spekulerer over, om man skal være bange for, at den slags vil ske igen. Indtil for nylig anede man jo slet ikke, hvad det var der foregik. Når man så hører, at civile politibetjente har været involveret, så bliver man virkelig bange for, hvad der ellers kan ske. Især som udlænding. Man ved ikke, hvad man skal tro.«
Emre Bahadirs manglende tiltro til de tyske myndigheder placerer ham på linje med store dele af Tysklands tyrkiske samfund. Både politiets fejlbehæftede opklaringsarbejde og resultatløse brug af meddelere i det højreradikale miljø sår tvivl om viljen til at forhindre og opklare racistisk motiverede angreb på tyrkiske indvandrere.
»Mange indvandrere med tyrkisk baggrund føler sig i forvejen udsat og diskrimineret i Tyskland. Når de nu hører, at bevæbnede nazister i en årrække som i en cowboyfilm ubemærket har myrdet løs i Tysk-land ved højlys dag, mens tyske sikkerhedstjenester ikke har efterforsket højreradikale motiver, så har det ikke en ubetinget positiv indflydelse på det tyrkiske samfunds tillid til den tyske stat«, siger politologen Burak Çopur, Universität Duisburg-Essen.
Endnu et knæk
I mandags led både de pårørendes og mange tysktyrkeres tiltro til myndighederne endnu et knæk, da Beate Zschäpes forsvarere på retssagens første dag fik held med at udskyde processen med en uge, fordi Zschäpes advokater på dommerens ordre er underlagt tvungen visitering, mens statsanklagerne, retsbetjente og andre officielle repræsentanter slipper for samme behandling. Et klart eksempel på forskelsbe-handling, der sår tvivl om dommer Götzls habilitet, lød forsvarets anke, der førte til udsættelse.
For Emre Bahadir er udsættelsen blot endnu et tegn på myndighedernes svigt.
»Jeg har læst meget om sagen i aviserne, og jeg har ingen forventninger om, at der vil komme retfærdighed ud af den. Især ikke da jeg hørte, at dommeren har udsat retssagen på grund af forsvarsadvokaterne«, siger Emre Bahadir over en kop te.
Ved domstolen i München vil anklagerne i de kommende måneder forsøge at bevise, at Zschäpe er direkte medskyldig i de koldblodige mord, der blev udført af hendes med-sammensvorne, Uwe Mundlos og Uwe Böhnhardt. Myrderierne kunne efter anklagernes overbevisning ikke have fundet sted uden Zschäpe, der fungerede som gruppens ansigt udadtil, passede husholdningen og forlenede mordertrioen, der i godt 13 år levede under dæknavne og falske papirer med det fornødne anstrøg af normalitet, som var påkrævet for at undgå politiets opmærksomhed.
Belastede relationer
At nazicellen i årevis havde mere eller mindre frit spil til sine forbrydelser, vækker ikke kun vrede blandt menige tyrkere i Tyskland. Sagen har også udviklet sig til en alvorlig belastning for forholdet mellem Tyrkiet og Tyskland. I 2012 gav Merkel en officielt undskyldning til de pårørende til ofrene.
»Sagen er en skændsel for vores land«, sagde kansleren.
Undskyldninger er imidlertid ikke nok for især de tyrkiske medier.
»Ikke kun i Tyskland, men også i Tyrkiet har afsløringen af den højreekstremistiske celle rejst mange kritiske spørgsmål om de tyske myndigheders omgang med nazisternes attentater. De tysk-tyrkiske relationer er i forvejen belastede af Merkels skeptiske holdning til spørgsmålet om tyrkisk EU-medlemskab,« forklarer politologen Burak Çopur.
I takt med de fortløbende afsløringer af de tyske myndigheders i bedste fald inkompetente omgang med højreekstremistiske voldsepisoder er den tyrkiske kritik fortsat haglet ned over Tyskland.
»Denne proces er meget vigtig. For nu kommer al det snavs, som den tyske ’stat i staten’ har fejet ind under gulvtæppet, langsomt for dagen«, skriver den tyrkiske avis Sabah om retssagen mod Zschäpe.
»De voldelige metoder, som man kan se i denne sag, retter sig ikke kun mod tyrkere. De retter sig mod jøder og romaer og alle andre, der bliver set som anderledes i det tyske samfund,« siger Osman Can fra det tyrkiske regeringsparti, AKP.
De tysk-tyrkiske relationer er også belastet af en række nylige brandattentater. I 2008 mistede ni tyrkere livet ved en brand i Ludwigshafen. I begyndelsen af marts mistede otte tyrkere livet ved en brand i Stuttgart. Der er ikke blevet påvist, at brandene var påsat af højreekstremister, men i det tyrkiske samfund i Tyskland frembringer hændelserne mindelser om det højreekstremistiske brandattentat i byerne Mölln og Solingen, der i begyndelsen af 1990’erne kostede i alt otte tyrkere livet.
’En stat i staten’
Også på ministerniveau har sagen udløst stærke ordvekslinger mellem Tyskland og Tyrkiet. I påsken krævede den tyrkiske udenrigsminister, Ahmet Davotoglu, over for sin tyske kollega, Guido Westerwelle, at domstolen gjorde plads til både tyrkiske medier og regeringsrepræsentanter, der ikke fik særlig adgang til retssagen. Westerwelle udtrykte forståelse for kravene, men understregede også, at han ikke kan gribe ind over for domstolen.
Nogle tyske politikere har taget til genmæle over for den tyrkiske kritik.
»Domstolen i München har ved fordelingen af mediepladser utvivlsomt mangler fingerspitzgefühl. Men jeg advarer stærkt de tyrkiske politikere mod at tage endnu en tur på kritikkens karrusel,« siger CDU-politikeren Ruprecht Polenz til Berliner Zeitung.
»De tyske myndigheders svigt og domstolens pinlige fejl i spørgsmålet om medieakkreditering er prikken over i’et, når det gælder det dårlige forhold,« siger Burak Çopur.
»De tyrkiske medier nærer en stærk mistillid og stor skepsis over for domstolen i München. Man tvivler på, at der vil blive tale om en fair proces. Det skyldes sikkert også domstolens uprofessionelle ad-færd ved pladsfordelingen til de forskellige medier. De tyrkiske medier har dog også hang til overdrivelse, når det gælder dækningen af sagen. Nogle påstår eksempelvis, at der gemmer sig en ’stat i staten’, en slags tysk Gladio (hemmelige modstandsceller grundlagt af NATO i tilfælde af sovjetisk invasion af Vesteuropa under Den Kolde Krig, red.) bag mordattentaterne, og at den tyske stat selv planlagde nogle af attentaterne.«
Selv afviser Burak Çopur den type spekulationer som useriøse sammensværgelsesteorier.
»Efter min vurdering er sagen meget simplere, men stadig dybt pinlig og ærgerlig for Tyskland: De tyske sikkerhedstjenester var ’blinde på det højre øje’ og har ganske enkelt svigtet.«
På fortovscafeen i Kreuzberg hælder Bahadir sukker i sin kaffe og rører rundt. Efter hans mening har de tyrkiske medier ikke gjort nok ud af sagen. Alligevel kan hverken domstole eller undskyldninger fra kansleren efter hans mening rette op på uretfærdigheden.
»Man ved, at den tyske stat vil anstrenge sig for at gøre skaden god igen, men efter min mening kan man slet ikke gøre den slags godt igen. Man må tænke på, hvor mange mennesker der har lidt. Man kan ikke bare sige undskyld. Staten har haft en finger med i spillet, og en undskyldning virker kun som et forsøg på at dæmpe gemytterne.«
 

