9-11 terrorsigtede stiller Obama i svært dilemma
Med ønsket om at dø en hurtig martyrdød sætter de selverklærede med-skyldige for terror-angebet på USA i 2001 Barack Obama over for et svært valg. Kan han leve med en retssag, hvor tilståelserne er frem-kommet efter tortur?


 WASHINGTON DC - "De her fyre er smarte nok til at indse, at dette er deres sidste store chance for at føre sig frem på den globale scene med et kæmpe PR-splash, inden de bliver dømt og aldrig kommer til at se dagslyset igen." 
Sådan siger den amerikanske terrorekspert Andrew C. McCarthy, som udover at være formand for det anerkendte center for Law and Counterterrorism i Washington DC også er tidligere er statsanklager i terrorsager. 'Fyrene', McCarthy taler om, er de fem sigtede for terrorangrebet 11. september 2001 mod USA, Khalid Sheikh Mohammed, Ramzi Binalshibh, Mustafa Ahmed al Hawsawi, Walid bin Attash og Ali Abdul Aziz Ali. 
Det vakte internationalt røre, da de fem mandag i denne uge under de indledende høringer i det særlige militære tribunal, som den amerikanske regering har nedsat på Guantanamo Bay-basen på Cuba, kollektivt erklærede sig skyldige for planlægningen af angrebet, der kostede 2793 personer livet.
Foragt intakt
Bag tilkendegivelserne ligger et koordineret ønske hos de sigtede, som til forberedelsen af retssagen for første gang har fået tilladelse til at mødes som gruppe og planlægge en strategi. Resultatet kom frem mandag: De fem ønsker at blive henrettet, så de kan få status som martyrer afgået ved døden i kampen mod USA under George W. Bush. 
Ønsket blev fremsat af gruppens leder, Mohammed, som også orkestrerede truslen om at trække tilståelserne tilbage, såfremt de fem ikke kunne være sikre på at blive henrettet.: 
"Jeg sværger troskab mod Osama bin Laden og ønsker ham alt det bedste. Og jeg håber, at den hellige krig, jihad, vil fortsætte og slå til igen i hjertet af Amerika med alle eksisterende masseødelæggelsesvåben," lød det eksempelvis fra Ramzi Binalshibh mandag.
Platform ønskes
Amerikanske politiske kommentatorer og eksperter var i går enige om, at de afhørte forsøger at skabe en international platform for sig selv, inden det er for sent, og at de intet ønske har om en mere retfærdig rettergang, som kunne lede til, at de ender med en livstidsdom i et amerikansk fængsel, hvorfra man så formentlig ikke vil høre fra dem igen. 
New York Times skrev mandag aften, at fangerne bevidst synes at have lagt en strategi om at underminere Obama-regeringens intentioner om en højprofileret retssag, som vil adskille sig fra det militære tribunal, der er nedsat under præsident George W. Bush, mens Washington Post i sin analyse fokuserer på, at Bush nærmest har en fælles sag med Khalid Sheik Muhammed, forstået sådan at både den afgåede præsident og den hovedsigtede hjerne bag terrorangrebet 11. september ønsker sagen afsluttet, før Bush forlader sit kontor 20. januar. 
Også CIA ønsker sagen afsluttet hurtigt, siger flere eksperter, fordi organisationen dermed håber at kunne retfærdiggøre sine hårdhændede afhøringsmetoder, der i første omgang fremtvang tilståelserne fra bl.a. Mohammed.
Mesterspiller
Terrorekspert Bruce Hoffman fra Georgetown University mener, at Muhammed er en "strategisk mesterspiller", som forstår at presse citronen til det yderste for at kunne ende med at fremstå som den store martyr, mens CIA agter at benytte tilståelserne som bevis på, at waterboarding, altså simuleret drukning, som både menneskerettighedsorganisationer og EU klassificerer som tortur, var "berettiget, nu det viser sig, at de anklagede er skyldige i planlægningen af terrorangrebet".
Sagen er juridisk særdeles kompliceret og stiller den kommende præsident Barack Obama i et prekært dilemma: Kan en ny præsident, der er gået til valg bl.a. på at forbyde eller slutte anvendelsen af tortur og genindføre retsgarantier som mistænktes ret til at blive stillet for en domstol og få en fair rettergang, overse gennemførelsen af en retssag, hvor beviserne netop er fremkommet gennem brug af tortur ? 
De fleste amerikanske politiske iagttagere mener, at det vil være dybt problematisk for Obama at starte sin embedsperiode med at acceptere en henrettelse af terrorister, som resultat af en anløben juridisk proces uforenelig med et retsstatsligt demokrati. Men eventuelle dødsdomme skal imidlertid godkendes af præsidenten, som systemet er skruet sammen nu.
Skandale for retsstaten
Lederen af den for den amerikanske borgerrettighedsbevægelse, American Civil Liberties Union, Anthony Romero sagde i Washington til flere medier mandag, at det faktum, at de sigtede har været udsat for bl.a. simuleret drukning, gør enhver tanke om en afgjort retssag på basis af de tidligere tilståelser for "absurd". 
"Det er lysende klart, at enhver tilståelse om skyld, der fremkommer efter års mishandling og tortur, aldrig kan accepteres i en legitim retssag, og det gælder naturligvis også her. Enhver som tror, at dette er en sejr for amerikansk retfærdighed tager sørgeligt fejl."
ACLU og Amnesty anbefalede mandag, at dommerne stiller sagen fuldstændig i bero. Barack Obama har endnu ikke udtalt sig om, hvorvidt han, i den konkrete sag, går ind for dødsstraf, eller om han er tilhænger af fængsel på livstid. Han har heller ikke sagt, om han vil tillade de nuværende militære tribunaler at løbe ud, eller om han ønsker en helt ny rettergang. En talsmand for den kommende præsident havde tirsdag ikke nogen kommentarer.
Det eneste sikre i sagen er, at Obama agter at lukke Guanatánamo. Hvad der videre skal ske med de over 200 fanger, hvis sager ikke alle vil kunne bære en retlig proces ved de amerikanske domstole, men som af de amerikanske efterretningstjenester opfattes som farlige, svæver også i det uvisse og repræsenterer et af de helt store og yderst konkrete problemer i antiterrorpolitikken, som vil ligge på Obamas skrivebord, lige så snart han starter arbejdet til januar.


