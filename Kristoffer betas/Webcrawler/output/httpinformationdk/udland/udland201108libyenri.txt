Libyen risikerer at blive delt
Efter knap seks måneders borgerkrig er Libyen forsat delt mellem oprørerne og Gaddafis styrker. Eksperter peger på, at en deling af landet kan blive løsningen på den fastlåste situation ved fronterne
Fronterne har længe været fastlåst i Libyen, men på det seneste har oprørerne fået fornyet styrke - bl.a. takket være adgang til Gaddafis indefrosne midler i udlandet. Her er det rebeller i kamp i Bir Ghanam 80 km fra Tripoli.


 Situationen i Libyen er fastlåst. På landjorden udkæmpes der stadig blodige slag mellem Gaddafis styrker på den ene side og oprørerne på den anden, men ingen af parterne er stærke nok til at vinde. Også de lande, som deltager i NATO-missionen, er begyndt at vise tegn på træthed: I sidste uge vendte Norges 70 udstationerede soldater hjem, og Italien har bedyret, at man trækker sig ud i slutningen af september.
»Det kan meget vel ende med, at Gaddafi eller en fra hans familie eller klan, får tildelt magten over Tripoli-området, oprørerne får Cyrenaika med Benghazi som hovedstad, og måske berberne får deres eget område i syd«, forudser Germano Dottori.
Han er docent i sikkerhedspolitik ved Luiss-universitetet i Rom, og han er ikke i tvivl om, at Libyen ender som et delt land. Hans bud er, at vi vil få en form for konføderation som i Bosnien, hvor de enkelte områder er en del af det samme land, men har udstrakt selvstyre.
»Det mest sandsynlige udfald af krigen er en de facto-deling af landet,« vurderer han.
Den amerikanske Libyen-ekspert Ronald Bruce St. John, der har skrevet flere bøger om landet, er uenig:
»En forhandlingsløsning, der lader Gaddafi og hans familie blive i Libyen, er helt urealistisk. For det første vil oprørerne aldrig acceptere en sådan løsning, for det andet vil Gaddafi og hans familie aldrig acceptere et frit, demokratisk og uafhængigt Libyen,« siger han.
Heller ikke Ulla Prien, der er studielektor ved Københavns Universitets Institut for Tværkulturelle og Regionale Studier, tror på, at libyerne har interesse i at dele landet imellem sig.
»Det libyske folk er blevet blandet enormt meget sammen mellem øst og vest i løbet af de sidste mange år. En deling af landet havde måske været en mulighed for 30-40 år siden, men ikke nu,« siger hun.
»Europa har heller ikke megen interesse i en deling. Der er ikke mange fordele i at stå med en ekstra forhandlingspartner, ud over at nogen måske vil begynde at spekulere i at spille på flere heste på en gang,« siger hun.
Andre bør tage over
Peter Kim Laustsen, souschef ved Institut for Strategi på Forsvarsakademiet, ser et decideret regimeskift i Libyen som den eneste reelle løsning på konflikten på linje med både Den Arabiske Liga, FN, NATO og TNC.
»I hele det internationale samfund forsøger man at undgå opdeling af lande, der allerede er etableret. I Kosovo er der mange politiske udfordringer, og hele diskussionen kører i Moldova, Georgien og Somalia,« siger han.
Han forklarer Norge og Italiens udtræden af koalitionen med det store indenrigspolitiske pres, der hviler på de deltagende lande. Norge og Italiens tilbagetrækning af styrker er ikke udtryk for skepsis over for krigen, men snarere et udtryk for, at de mener, de har båret deres del af byrden og nu mener, at andre lande bør tage over.
»Ved at neddrosle militærindsatsen og i stedet supplere med f.eks. økonomisk støtte åbner man for, at løsningen kan blive domineret af libyske kræfter frem for af vestlige,« siger Peter Kim Laustsen.
'Typisk europæisk'
Libyen råder over de største kendte oliereserver på hele det afrikanske kontinent, og før konflikten stod landet for 22 procent af al Italiens olieimport og 13 procent af Spaniens. I dag er produktionen gået helt i stå.
»Efterhånden som Europa kommer til at mangle den libyske olie vil interessen for en forhandlingsløsning vokse. Det vil senest ske næste efterår,« vurderer Germano Dottori fra det italienske Luiss-universitet.
Ronald Bruce St. John kalder den vurdering »typisk europæisk«.
»Europæiske journalister og analytikere bliver ved med at tale om olie som den altafgørende faktor i Libyen. Men de sydeuropæiske lande, der traditionelt har aftaget den libyske olie, kan sagtens klare sig med olie fra andre kilder i flere år. Og der er al mulig grund til at tro, at Gaddafis regime vil være faldet inden for det næste år,« siger han. Ronald Bruce St. John forklarer sin optimisme med, at oprørsstyrkerne fortsat vinder frem. Ganske vist ikke så hurtigt, som de vestlige analytikere gerne så det, men støt og roligt. Ifølge eksperten er oprørerne på ingen måde interesseret i at dele Libyen med Gaddafi, og det virker samtidig usandsynligt, at Gaddafi-styret vil kunne genovertage de oprørskontrollerede områder. St. John peger på, at overgangsrådets nylige adgang til Gaddafis indefrosne midler i flere vestlige lande har givet rådet et løft, der vil blive afgørende.
»Det er nu kun et spørgsmål om tid, før Gaddafi vil blive klemt.«
Momentum ikke nok
Oprørsstyrkerne har momentum og initiativet, mens regeringsstyrkerne er under pres. Den militære situation har i en periode været mere eller mindre låst i tre frontafsnit, to øst for Tripoli omkring byerne Misrata og Brega, samt et i bjergene vest for Tripoli. Området omkring Brega er strategisk vigtigt, da det er her hele den libyske olieinfrastruktur samles, forklarer Lars Cramer-Larsen, major ved Forsvarsakademiet, som har indsigt i de militære forhold i Mellemøsten.
»Men momentumet er ikke nok. Hvis hæren skulle rykke mod Tripoli, skulle den gøre det fra flere retninger på én gang. Byen er simpelthen for stor til at kunne indtages ved blot at gå ind et sted fra,« siger han.
»Problemet er stadig, at oprørshæren er for fragmenteret. Deres kommandostruktur er kun under opbygning. Og de brigader, de har, er ikke fuldt organiserede. Men det er interessant, at de gradvist bliver stærkere, og at det faktisk er gået hurtigt med at nå dertil,« siger han.
Majoren understreger, at det er uhyre svært at vurdere, hvorvidt det er i oprørernes interesse at gå ind i Tripoli. I den store by vil der være stor risiko for civile tab, og det vil kompromittere oprørernes legitimitet. Samtidig vil NATO ikke kunne hjælpe oprørerne i Tripoli, da der ikke er nogen kommunikation mellem dem, og da NATO's begrænsede mandat ikke åbner op for indsættelse af landstyrker.
»En indtrængen i Tripoli vil skulle ske suverænt på oprørernes initiativ, og det er de ikke stærke nok til. Endnu,« siger han.

