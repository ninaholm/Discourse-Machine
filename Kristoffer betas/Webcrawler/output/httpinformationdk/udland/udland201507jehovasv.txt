Jehovas Vidner skjuler sexovergreb



 En efterforskning af sexmisbrug inden for den australske afdeling af Jehovas Vidner har afdækket, at kirken har haft lidt over 1.000 tilfælde af formodede seksuelle overgreb mod børn inden for de seneste 65 år.
Men ikke ét eneste tilfælde er blevet meldt til politiet, viser efterforskningen, der er foretaget af et udvalg, som den australske regering oprettede for to år siden, oprindeligt for at efterforske seksuelle overgreb i den katolske kirke.
Ved en høring, der gik i gang i går, betegnede et medlem af undersøgelsesudvalget, Angus Stewart, Jehovas Vidner som en isoleret sekt, hvis regler forhindrer, at seksuelt misbrug bliver anmeldt.
»Det tyder på, at det er praksis hos Jehovas Vidner at holde på oplysninger om sexmisbrug af børn, men ikke anmelde anklager om seksuelt misbrug af børn til politiet eller andre relevante myndigheder,« siger han.
Jehovas Vidner har omkring otte millioner medlemmer på verdensplan. I Australien er der omkring 68.000 medlemmer, siger Angus Stewart.
Under høringen, der blev indledt i går, ventes to vidner at forklare, hvordan højtstående personer i kirken talte dem fra at anmelde det misbrug, de havde været ude for.
Jehovas Vidner har tidligere haft interne høringer om seksuelt misbrug og har som følge heraf smidt 401 medlemmer ud. Men af dem fik de 230 lov at komme tilbage til kirken igen på et senere tidspunkt, siger Angus Stewart.
Kirken har ved sine interne høringer krævet, at der skulle være to vidner i en sag, inden den kunne blive behandlet af Jehovas Vidners ’retsudvalg’. Det betød, at mange sager aldrig blev hørt, siger Angus Stewart.
Ritzau/Reuters

