’Problematisk for eurozonen’
Den franske MEP Pervenche Beres ser store problemer i aftalen mellem EU og Storbritannien fra et eurozoneperspektiv
Premierminister David Cameron sammen med kommissionspræsident Jean-Claude Juncker i Bruxelles i tirsdags. Cameron er i dagene op til dagens møde om EU-reformen mødtes med flere EU-ledere. Spørgsmålet er dog, om han mest får symbolske indrømmelser ud af sit besvær.


 Det er punktet om en begrænsning i velfærdsydelser for EU-migranter, der har fået størst opmærksomhed siden offentliggørelsen af udkastet til en aftale mellem EU og Storbritannien. Men for lederen af de franske socialdemokraters delegation i Europaparlamentet, Pervenche Beres, er det premierminister David Camerons krav om en mekanisme, der skal beskytte ikkeeurolande mod beslutninger truffet af eurolandene, der er mest kontroversielt.
»Migrantproblematikken er det mest følelsesladede emne, men spørgsmålet omkring eurozonen er også enormt. I konkrete skridt er det dette, der hurtigst kan bringe os til sammenbrud,« sagde Beres på et møde med en håndfuld europæiske journalister i London.
Derfor mener hun, at det er helt afgørende, at den nuværende tekst ikke bliver godkendt som den ligger nu, for det risikerer at gøre det sværere for eurozonelandene at gennemføre de helt nødvendige ændringer, der skal til for at fremtidssikre valutasamarbejdet.
»Der er mange problemer for eurozonen i det nuværende dokument,« siger Beres, der gerne vil hjælpe sine kolleger i Labour med at sikre et ja til aftalen, men erkender, at de har et andet perspektiv.
»Når jeg går ind i diskussionen (om aftalen, red.) er det fra det udgangspunkt, at vi bliver nødt til at reparere eurozonen, men den britiske indkampagnes argumenter ligger uden for dette dokument,« siger hun.
Forsikringsordning
For Beres – og den franske regering generelt – er det er stort problem, hvis Storbritannien og andre ikke-eurolande skulle få noget, det minder om en vetoret over eurozonebeslutninger. Briterne har ganske vist pointeret, at de ikke ønsker at blande sig i eurozonens fremtidige integration, men blot ønsker en forsikring om, at eurolandene ikke rotter sig sammen imod ikkeeurolandene og træffer beslutninger, der strider imod deres interesser.
Briterne henviser især til en beslutning truffet sidste år, hvor EU besluttede at give eurozonelandet Grækenland et overgangslån på syv mia. euro fra den europæiske finansielle stabilitetsmekanisme, som ellers er oprettet af alle 28 medlemslande. Briterne var dengang rasende, og det gav dem et godt argument for, hvorfor det er nødvendigt med sådan en garanti.
»Det var en kæmpefejl ikke at informere Storbritannien i tide. Det skabte den mistænkelige baggrund, hvori disse forhandlinger finder sted,« mener Beres.
Ikke desto mindre mener hun, at det vil være dybt problematisk, hvis ikkeeurolande får mulighed for at blande sig i eurolandenes arbejde med at skabe den nødvendige struktur for samarbejdet.
»Selv internt i eurozonen kan det være svært at definere, hvad det næste skridt fremad skal være, så hvis du tilmed har et udenforstående land involveret, så bliver det virkelig svært,« siger hun og mener, at der er »alt for megen tvetydighed i dokumentet«.
»Eurozonen bliver nødt til at kunne reparere det, der er behov for at reparere, men det er min fornemmelse, at eurozonelandene og ECB arbejder sammen om at sikre det,« siger hun.
Det kan imidlertid med britiske øjne ende med at blive tolket som en udvanding af aftalen, hvilket kan gøre det endnu sværere at få befolkningens ja i den kommende folkeafstemning. Men når Frankrig står fast på dette punkt, er det ikke fordi, landet tager udsigten til et muligt ’brexit’ afslappet, siger Beres.
»Det kan være svært at forstå, når man hører franske politikere sige, at ’så må vi jo lade dem gå’, men (præsident) Hollande mener, at brexit vil være endnu værre end grexit,« siger hun.

