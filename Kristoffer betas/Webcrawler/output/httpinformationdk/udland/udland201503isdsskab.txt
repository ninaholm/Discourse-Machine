ISDS skaber uro i USA’s kongres
»Dette er virkelig foruroligende,« siger den demokratiske senator fra New York, Charles Schumer, til New York Times efter at have studeret det fortrolige TPP-afsnit


 Et netop lækket investeringsafsnit i den frihandelsaftale, som USA og 11 asiatiske lande er ved at færdigforhandle, vækker bekymring blandt især demokratiske politikere i den amerikanske kongres. Stillehavsaftalen TPP – ikke at forveksle med den påtænkte transatlantiske TTIP-aftale mellem EU og USA – rummer ifølge det lækkede afsnit den samme ISDS-mekanisme, som har mødt voldsom kritik i TTIP-sammenhæng: Et voldgiftstribunal, som hævet over nationale domstole og forestået af private sagførere skal give store virksomheder og investorer adgang til erstatningssager mod regeringer, der via regelstramninger menes at undergrave investorers forventede indtjening.
»Dette er virkelig foruroligende,« siger den demokratiske senator fra New York, Charles Schumer, til New York Times efter at have studeret det fortrolige TPP-afsnit.
»Det tyder på, at kyndige udenlandske konglomerater med dybe lommer kan udfordre et bredt spektrum af love, som vi vedtager på alle niveauer i regeringen, f.eks. ’made-in-America’-love eller lovgivning mod rygning. Jeg tror, folk på begge sider af det politiske spektrum vil have problemer med det.«
Også senator Elizabeth Warren fra Massachusetts, medlem af demokraternes ledelse, har udtalt modstand mod ISDS-mekanismen.
»At sige god for ISDS i denne enorme nye aftale vil ændre banen i USA yderligere til fordel for store multinationale selskaber. Og endnu værre, det vil undergrave USA’s suverænitet,« skrev Warren for nylig i Washington Post.
Det amerikanske handelsministerium tilbageviser ifølge New York Times bekymringen som baseret på irrational frygt og hypotetiske sager.

