Verdenssamfundet rykker ind i Somalia
Somalia udgør en voksende terrortrussel mod Vesten – og det kommer den somaliske befolkning til gode, nu hvor det internationale samfund føler sig presset til at skride ind og mangedoble både den civile og militære bistand
En soldat fra FN’s fredsbevarende styrke i Somalia, AMISOM, på vej gennem Mogadishu. Når det internationale samfund igen er begyndt at interessere sig for Somalia skyldes det især, at det er lykkedes AMISOM at fordrive Shabab-militsen fra landets hovedstad, hvor flere vestlige lande nu er i gang med at åbne ambassader.


 I 15 år har det internationale samfund slået syv kors for sig, hver gang nogen har foreslået et nyt internationalt engagement i verdens mest fejlslagne stat.
Nu er verdenssamfundets selvvalgte passivitet tilsyneladende forbi. I dag mødes repræsentanter for mere end 50 lande og internationale organisationer i hvert fald i London for at lancere et nyt forsøg på at få det ludfattige, sønderbombede og udhungrede Somalia på benene igen.
En fordobling af den fredsbevarende FN-styrke i landet, massiv støtte til overgangsregeringen i Mogadishu, omfattende genopbygningshjælp til de områder, der er sluppet ud af den militante islamistiske Shabab-milits klør og måske endda en militær kampagne, der kan sætte en stopper for den al-Qaeda-allierede bevægelse er blandt de emner, som vil blive diskuteret.
For Somalia, der trods sultkatastrofe, millioner af krigsflygtninge og et tilsyneladende utæmmeligt piratproblem, har fået lov at passe sig selv siden midten af 90’erne, udgør det internationale samfunds nyvundne interesse en unik chance, mener flere eksperter.
»Somalia har fået verdens opmærksomhed igen,« konstaterer Comfort Ero, leder af Afrikaprogrammet hos den anerkendte tænketank International Crisis Group. Han mener, at det nye internationale engagement er Somalias store chance for at slippe ud det borgerkrigskaos, som har hersket i store dele af landet de sidste 40 år.
For første gang i årtier er der »en reel chance for at skabe fred og sikkerhed i det sydlige og centrale Somalia«, siger han.
Mulighedernes øjeblik
	Raffaello Pantucci, Shabab-specialist på International Center for the Study of Radicalisation (ICSR) på Kings College i London har samme opfattelse.
»Det er virkelig et mulighedernes øjeblik, der kan afgøre fremtiden for en af verdens mest fejlslagne stater,« siger han.
Det internationale samfunds motiver for igen at interessere sig for det borgerkrigshærgede Somalia netop nu er flere. For det første har FN’s fredsbevarende styrke i Somalia, AMISOM, det seneste år gjort overraskende fremskridt og bl.a. fordrevet Shabab-militsen fra hovedstaden Mogadishu.
Flere vestlige lande er nu i fuld gang med at åbne ambassader i Somalia, og for nylig rykkede også FN’s særlige udsending Augustine Mahiga sit kontor tilbage til den somaliske hovedstad – efter 17 års fravær.
Den forbedrede sikkerhed i Mogadishu er imidlertid kun én af årsagerne til interessen for at stabilisere landet. Shababs formelle alliance med den globale terrorbevægelse al-Qaeda og et række terrorforsøg med forbindelse til Shabab har fået især EU-landene og USA til at betragte Somalia som en voksende sikkerhedstrussel.
Raffaello Pantucci bekræfter, at Shabab er en voksende trussel.
»Det er ingen tvivl om, at Shababs alliance med al-Qaeda og de mange vestlige jihadister, der har sluttet sig til bevægelsen, gør, at terrortruslen er voksende,« siger han og peger på, at en række lande, heriblandt Danmark, jo allerede har været udsat for terror med forbindelse til Shabab.
Motiver og metoder
	Den store britiske hjælpeorganisation Oxfam hører til dem, der går skarpt i rette med motiverne bag den nye internationale Somalia-indsats.
Oxfams leder Barbara Stocking kritiserer bl.a., at det, hun betegner som »kortsigtede sikkerhedsinteresser«, styrer det internationale samfunds engagement i Somalia. Det burde i stedet være hensynet til almindelige somalieres vilkår, mener hun.
Derfor opfordrer Oxfam de 50 deltagende lande og organisationer på dagens konference til i stedet at »sætte det somaliske folks interesser og håb i centrum«.
Både Oxfam og Internationale Røde Halvmåne opfordrer desuden til, at indsatsen i Somalia bliver langsigtet.
Rafaello Pantucci giver ikke meget for hjælpeorganisationernes kritik af de internationale motiver for at hjælpe Somalia.
»De skal vist bare være glade for, at det internationale samfund er parat til at rette et samlet fokus mod Somalia. Det her er Somalias store chance. Der er masser af andre ludfattige lande i Afrika, som kunne fortjene samme fokus, men som aldrig får det, fordi der ikke er den samme sikkerhedstrussel,« siger han.
Både International Crisis Group og Oxfam opfordrer til at få gang i en fredsproces, der en gang for alle kan afslutte den somaliske borgerkrig.
Comfort Ero fra Crisis Group mener bl.a. at det internationale samfund bør fyre den notorisk korrupte overgangsregering i Mogadishu, når dens mandat udløber til sommer.
Rafaello Pantucci er enig i, at fredsforhandlinger er vejen frem, men understreger at de skal omfatte alle konfliktens parter, også al-Shabab, hvis de skal føre til fred.
»Men det kan kun lade sig gøre at forhandle med Shabab, hvis man i forvejen har en samlet front, som er klar til at forhandle, og det er bl.a. det, der er formålet med London-konferencen,« siger Pantucci.
Derfor har det internationale samfund i første omgang ikke andre muligheder end at støtte overgangsregeringen i Mogadishu, mener han.
»Man er nødt til at begynde et eller andet sted, og overgangsregeringen er nu engang dem, der i øjeblikket er at arbejde med.«

