Protester i Kina virker – nogle gange
Demonstranterne i Hongkong er ikke alene – der er titusindvis af protester årligt i Kina, da det oftest er den eneste måde at få magthavernes opmærksomhed på. I enkelte tilfælde har demonstranterne succes. Men det voksende antal protester er dog en bombe under samfundets stabilitet, og udgør en krisesituation for kommunistpartiet
 Demonstranter holder stand i Hongkongs Mongkok-distrikt, 17. oktober 2014. Politiet i Hongkong ryddede området få timer efter byens udfordrede leder genåbnede sit tilbud om forhandlinger, der skal afslutte næsten tre ugers demonstrationer.


 Tusindvis af arbejdere i den østlige fabriksby Dongguan strejker og formår at sikre sig højere lønninger. I den sydvestlige storby Kunming går 2.500 indbyggere på gaden og presser regeringen til at skrotte opførslen af et omstridt olieraffinaderi. Og i den centralkinesiske by Wuhan besætter boligejere en central plads i vrede over, at de lejligheder, de allerede har betalt for, ikke er blevet bygget – aktionen tvinger lokalregeringen til at skride ind og sikre dem kompensation.
Det er alle nylige eksempler på et usædvanligt aspekt af livet i det autoritære Kina: Hvis du vil have din stemme hørt og opnå resultater, så er din største chance at protestere åbent i gaden.
På grund af manglen på uafhængige domstole og klageinstanser og ringe mulighed for at holde magthavere ansvarlige gennem demokratiske institutioner er demonstrationer oftest den eneste reelle mulighed befolkningen har for at tvinge myndighederne til at tage deres klager alvorligt.
»Folk ser demonstrationer som den mest effektive måde, de kan få regeringens opmærksom på. Oftest har de ingen andre muligheder for at få deres klager adresseret,« siger Xi Chen, professor i samfundsvidenskab, som forsker i kinesiske protestbevægelser ved University of North Carolina. »Og det hænder, at folk får succes gennem åben protest.«
Også i Hongkong indså demonstranterne, der i snart en måned har besat centrale områder af byen og kræver frie, demokratiske valg, at åben protest og civil ulydighed var deres eneste mulighed for at få opmærksomhed fra den politiske ledelse. Og det har virket. I denne uge begyndte regeringen i Hongkong at forhandle med demonstranterne – noget der virkede utænkeligt inden protesterne tog fart, fordi Hongkong-regeringen og kommunistpartiet i Beijing indtil da havde ignoreret klagerne fra byens prodemokrater.
Styrke er afgørende
At demonstrationer i Kina i stort omfang udfylder den rolle, som uafhængige institutioner ellers ville i et land med et mere velfungerende system, er en bombe under det kinesiske samfund, specielt da det vurderes, at der årligt er omkring 180.000 protester i landet – et antal, som professor Xi Chen vurderer bliver øget med 10.000 hvert år.
»Konflikter bliver ikke løst ved at følge lovgivningen, men afgøres udelukkende af, hvorvidt demonstranterne er stærke nok til at lægge et afgørende pres på myndighederne,« siger Teng Biao, en prominent kinesisk jurist og menneskerettighedsadvokat, der for tiden er gæsteforsker ved Harvard University i USA. »Det er ikke loven, men styrkeforholdet, der afgør udfaldet af protester.«
Xi Chen er enig, og siger: »Det er en meget destabiliserende måde at løse konflikter på. Men det er et mønster, der ikke kan ændres på med det nuværende politiske system,« siger Xi Chen.
»Regeringen ser det selvfølgelig som et stort krisetegn og som en trussel mod den sociale stabilitet, og det i en sådan grad, at regeringen nu anser det for at være en akut trussel mod dens magt.«
Teng Biao mener dog, at det kinesiske styre ikke er villig til at indføre den form for uafhængige, demokratiske institutioner, som på en mere stabil måde ville kunne konfliktmægle og nedbringe antallet af protester.
»Regeringens højeste prioritet forbliver den samme som altid: Den vil ikke skabe demokratiske institutioner, eksempelvis et uafhængigt juridisk system, fordi det ville betyde, at kommunistpartiet ville være nødt til at opgive noget af sin magt, og det er det absolut ikke klar til,« siger Teng Biao.
Vold udbredt
Et yderst foruroligende aspekt ved protester i Kina er også, at de ofte ender voldeligt. Tidligere på måneden i Yunnan-provinsen endte lokales protester over manglende kompensation ved regeringens salg af deres landbrugsjord med, at otte blev dræbt.
Det er ganske almindeligt, at politi og bønder ender i blodige sammenstød, eller at demonstranter i byerne angriber betjente og vælter deres biler.
»Protester i Kina kan hurtigt udvikle sig voldeligt,« siger Xi Chen. »Ansvaret for det ligger oftest på regeringssiden, da lokalregeringer – nogle gange i samarbejde med lokale virksomhedsejere – hyrer bøller til at gøre det beskidte arbejde, som politiet ellers burde udføre. De bruger ofte en fordægtig, beskidt og voldelige taktik for at skræmme demonstranter til at give op. De bruger vold, og derfor føler mange borgere sig nødsaget til at svare igen med vold.«
Ifølge Teng Biao ønsker regeringen grundlæggende ikke at bøje sig for demonstranters krav. »Hvis regeringen går for meget på kompromis med demonstranter rundt om i landet, så vil det opmuntre befolkningen til at organisere endnu flere protester og kræve endnu mere. Det er problemet, som regeringen står overfor,« siger han.
Myndighederne forsøger normalt at tage luften ud af protester, inden de udvikler sig, for eksempel ved at udpege protestlederne og straffe dem hårdt, enten ved at dømme dem eller sende tæskehold efter dem. I andre tilfælde forsøger myndighederne at købe sig til protestledernes samarbejdsvilje.
Lokale miljøprotester
Men regeringen har dog inden for de sidste år følt sig presset til at komme mange demonstrationer i møde. Demonstrationer, der fokuserer på enkeltsager og er lokale af karakter, har størst chance for at lykkes, siger Xi Chen. Specielt inden for de sidste år har miljødemonstrationer haft størst succes, blandt andet fordi de oftest udføres af de mere veluddannede byboere, som bedre forstår at organisere sig og samle støtte gennem internettet. Inden for de sidste år har borgere gennem protest formået at presse lokalregeringer til at tvangslukke eller skrotte planer om opførsel af kemiske værker, affaldsforbrændingsanlæg, olieraffinaderier, batterifabrikker og en lang række andre virksomheder, som borgere frygter truer deres lokalmiljø og helbred. »Hvis myndighederne havde fulgt loven og gjort deres arbejde, så ville det i disse tilfælde ikke have været nødvendigt for borgerne at demonstrere,« siger Teng Biao. »Men fordi myndighederne oftest ikke styrer ud fra borgernes interesser, så har protester været nødvendige.«
De demonstrationer, som ender med at få succes har alle det tilfælles, at det politiske styre ikke ser dem som en direkte politisk udfordring af magten. Direkte politiske krav er en rød linje, som kommunistpartiet ikke tolererer bliver overskredet. »Regeringen reagerer meget hårdt og skånselsløst, hvis der er tale om politiske protester, som den frygter udfordrer dens greb om magten,« siger Xi Chen.
Og selvom situationen i Hongkong er forskellig fra den i resten af folkerepublikken – da den tidligere britiske kronkoloni nyder en stor grad af autonomi – så er det også kommunistpartiets røde linje, som de igangværende demonstrationer forsøger at pille ved, og derfor, siger både Xi Chen og Teng Biao, vil styret i Beijing ikke bøje sig for demonstranternes krav om mere demokrati. »Der er meget store forskelle på den politiske virkelighed, som borgere i Hongkong og i resten af Kina lever i,« siger Teng Biao. »Men fælles er dog, at regeringen ikke er villig til at imødekomme krav om politiske reformer, lige meget om protesterne finder sted i Hongkong eller i Fastlandskina.«

