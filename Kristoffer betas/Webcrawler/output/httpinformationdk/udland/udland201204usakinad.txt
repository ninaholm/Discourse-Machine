USA og Kina deltager i ’krigsspil’
De to stormagter skulle forholde sig til et simuleret cyberangreb fra modparten. Øvelsen skulle forebygge en mulig militær optrapning, og det kan der være gode grunde til: USA beskylder i forvejen Kina for omfattende cyberspionage


 USA og Kina gennemfører i al diskretion såkaldte virtuelle ’krigsspil’, erfarer The Guardian. Ydermere sker dette i en situation, hvor der er voksende vrede i Washington over omfanget og dristigheden i en række cyberangreb på vestlige regeringer og virksomheder, der hævdes at være koordineret fra Beijing.
Sidste år deltog embedsmænd fra det amerikanske udenrigs- og forsvarsministerium i to krigsspil sammen med kinesiske kolleger. Hensigten med disse øvelser var at afværge, at det kommer til en pludselig militær optrapning mellem de to, hvis en af dem føler sig ramt. Endnu et krigsspil skal finde sted i næste måned.
Selv om øvelserne gav USA anledning til at markere sin frustration over, hvad der ser ud til at være statsstøttet spionage og tyveri i stor industriel skala, fortsætter disse aktiviteter.
»Kina er nået til den konklusion, at magtforholdet har ændret sig på måder, som er til gavn for Kina,« siger Jim Lewis, seniorforsker og leder ved Center for Strategiske og Internationale Studier (CSIS), en tænketank i Washington.
»Folkets Befrielseshær er meget fjendtligt indstillet. Man opfatter USA som en modstander. De føler at deres handlinger er velbegrundede. Og man mener, at USA’s magt er på retur.«
Krigsspillene blev tilrettelagt af CSIS og Beijing-tænketanken Kinas Institut for Internationale Forhold i Vor Tid. Brugen at tænketanke som formidlere gjorde det muligt for embedsmænd fra regeringer og efterretningstjenester at mødes i et mindre formelt miljø.
Krigsspillene, der også kendes som ’Track 1,5’-diplomati, er det de nærmeste regeringer kan komme i en konflikthåndtering uden at involvere sig i deciderede samtaler.
»Vi koordinerede krigsspillene med udenrigs- og forsvarsministeriet,« siger Lewis, der var formidler ved de to møder, som fandt sted sidste år; det første i Beijing i juni, det andet i Washington i december.
I den første øvelse skulle begge sider beskrive, hvad de ville gøre, hvis de blev angrebet af en avanceret computervirus som Stuxnet, der blokerede centrifugedriften i Irans atomkraftprogram. I den anden skulle de redegøre for, hvordan de ville reagere, hvis det blev kendt, at angrebet fra iværksat fra den anden side.
Kinas store mistillid til USA
»De to krigsspil gik storartet. Det første endte godt, det andet ikke så godt. Kineserne er meget snedige og sender kyndige folk. Vi vil gerne finde ud af, hvordan vi kan påvirke dem til at ændre deres adfærd. Men de mener, at de kan retfærdiggøre, hvad de gør. Deres holdning er, at de har oplevet imperialisme og et århundrede med ydmygelse«, siger Lewis og tilføjer:
»Kineserne nærer dyb mistillid til USA. De er bekymrede over Amerikas militære kapacitet. De er tilbøjelige til at tro, at vi har en stor forkromet strategi for at bevare amerikansk hegemoni og dette som en direkte udfordring. De kinesiske embedsmænd, som går ind for samarbejde, er ikke så stærke som dem, der går ind for rivalisering og konflikt.«
At der kan være behov for sådanne møder, understreges af et forløb over de seneste måneder, hvor USA og Storbritannien har forsøgt at øge presset på Kina, som de anser for at være hovedansvarlig for tyveri af intellektuelle rettigheder for milliarder af dollar fra forsvarsproducenter, ministerier, og private virksomheder i Amerika. Analytikere siger, at sådanne metoder svarer til ’at forberede en slagmark’, og både Storbritannien og USA har advaret Beijing om repressalier, hvis tyverierne fortsætter. I de seneste måneder har USA gjort klart, at det vil flytte militære fokus fra Europa til Stillehavet for at beskytte de amerikanske interesser i regionen.
»Amerikanske og kinesiske styrker opererer meget tæt på hinanden, og der kan opstå fjendtlige hændelser ... Oddsene for fejlberegning er høje, så vi forsøger at udvikle en klar forståelse af hver sides position.«
USA forbereder sig på at blive mere aggressiv over for Kina og henviser til, at præsident Obama allerede har bedt interne arbejdsgrupper i Det Hvide Hus om at overveje en model for skrappere sanktioner.
Kina afviser konsekvent at stå bag cyberangreb på USA og andre vestlige lande og hævder, at man også selv bliver udsat for spionage af denne type.
 
 
© The Guardian og InformationOversat af Niels Ivar Larsen

