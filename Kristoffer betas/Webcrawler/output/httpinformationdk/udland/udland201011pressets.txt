Presset Sarkozy i kamp med medierne
Den franske præsident risikerer at blive indblandet i en sag om et attentat, der i 2002 kostede 11 franskmænd livet i Pakistan. Det har fået Sarkozy til at optrappe konflikten med regeringskritiske franske journalister
Frankrigs præsident, Nicolas Sarkozy, under sit pressemøde ved NATO-topmødet i Lissabon i weekenden, hvor han endte med at tabe fatningen og kalde de franske journalister for et bundt 'pædofile', fordi de bliver ved at stille kritiske spørgsmål til en række belastende sager.


 Forholdet mellem præsident Nicolas Sarkozy og den franske presse er efterhånden mere end anspændt.
I begyndelsen af november hævdede det satiriske ugemagasin Le Canard Enchaîné, at efterretningstjenesten overvåger en række journalisters arbejde. Journalister fra Le Monde, webavisen Mediapart og ugemagasinet Le Point var i løbet af oktober udsat for mystiske indbrud:
»Jeg kan ikke se, hvordan det skulle vedrøre mig,« svarede Sarkozy for en måned siden ved et pressemøde, selv om præsidenten er den institutionelle garant for pressefriheden i Frankrig.
Nu har Sarkozys stabschef, Claude Guéant, sagsøgt Mediapart for bagvaskelse på grund af påstande om, at præsidenten har iværksat systematisk overvågning af regeringskritiske journalister. Chefen for den franske efterretningstjeneste, Bernard Squarcini, har sagsøgt Le Canard Enchaîné for lignende påstande:
»Der hersker en form for paranoia over for journalister, der gør deres pligt,« siger chefredaktøren for Le Canard Enchaîné, Claude Angeli, og tilføjer:
»Det er fuldstændig bizart, for det forhindrer os ikke i at offentliggøre, hvad vi vil. Der er pressefrihed. De kan bare lægge sag an mod os, for vi imødeser retssagen med sindsro.«
Intimidering af pressen
I april indrømmede Bernard Squarcini, at efterretningstjenesten ledte efter kilden til rygterne om, at præsidentfruen Carla Bruni er Sarkozy utro:
»Vi har foretaget tekniske undersøgelser, navnlig undersøgelser af computere, for at fastslå, hvor rygtet stammer fra,« udtalte Squarcini til >nyhedsbureauet AFP. I løbet af sommeren blev konflikten mellem præsidenten og pressen optrappet i forbindelse med sagen om L'Oréal-milliardøsen Liliane Bettencourt, som ifølge bl.a. Mediapart havde ydet ulovlig støtte til Sarkozys præsidentvalgkamp i 2007.
Le Point skrev i juli, at stabschef Guéant havde indkaldt til et møde i præsidentpalæet for at koordinere regeringens modstrategi. Ministre og politiske talsmænd blev angiveligt instrueret i at betegne Mediaparts metoder som »fascistiske« og om at sammenligne webavisens grundlægger og chefredaktør, Edwy Plenel, med de tyske nazisters propagandaminister, Joseph Goebbels.
»Hvad mere skal der til efter gentagne og samstemmende beretninger fra velinformerede kilder, efter de vilde verbale angreb mod Mediapart fra offentlige myndighedspersoner, efter politiets uacceptable overvågning af privatpersoners telefontrafik, efter den grove intimidering i form af indbrud og tyverier mod journalister, der arbejdede med Bettencourt-sagen?« spørger Edwy Plenel, som er bekymret for pressefriheden i Frankrig:
»Fordi pressefriheden åbenbart ikke er noget, der optager præsidenten, må det være op til alle borgere, uanset politisk tilhørsforhold, at beskytte den.«
Sarkozys i forvejen anstrengte forhold til pressen er nu blevet yderligere forværret af efterforskningen af den såkaldte Karachi-affære.
Ubådsaffæren
Denne sag har sit udspring i 1994, da Sarkozys politiske mentor, den daværende premierminister Edouard Balladur, besluttede sig for at stille op til præsidentvalget.
Hvis undersøgelsesdommerne har ret, blev Balladurs kampagne finansieret af illegale returkommissioner fra et salg af franske ubåde til Pakistan.
Sarkozy var dengang finansminister og skulle i denne egenskab angiveligt have godkendt overførsler af millionbeløb til mellemmænd, som skulle bestikke pakistanske politikere og officerer. Dengang var det fuldt lovlig at bestikke udenlandske beslutningstagere i forbindelse med våbenhandler (denne praksis blev forbudt efter en aftale mellem OECD-landene i 1997, som Frankrig ratificerede i 2000).
Af kontraktens værdi på 826 millioner euro var 6,25 procent (51 millioner euro) øremærket til mellemmændenes aktiviteter, men en del af disse pengene havnede tilsyneladende igen i Frankrig via et selskab i Luxembourg.
Efterfølgende stoppede Jacques Chirac, som var blevet valgt til præsident på Balladurs bekostning, for udbetalingerne af bestikkelsespenge til pakistanerne.
Ifølge undersøgelsesdommerne var denne beslutning årsagen til et attentat i Karachi i 2002. Det kostede 11 franske ingeniører, som arbejdede på de tre ubåde, livet.
I første omgang fik al-Qaeda skylden for attentatet, men de franske undersøgelsesdommeres efterforskning har definitivt aflivet denne tese.
Pædofile journalister
Nu barsler ofrenes slægtninge med et civilt søgsmål mod Chirac, hvis det kan bevises, at han vidste, at beslutningen om at stoppe udbetalingerne kunne bringe uskyldige franskmænds liv i fare.
Indtil videre har Sarkozy nægtet ethvert kendskab til returkommissionerne. De pårørende til ofrene for attentatet i Karachi beskylder præsidenten for at lyve og sabotere opklaringen gennem hemmeligholdelse af relevante dokumenter.
Undersøgelsesdommeren Marc Trévidic, der efterforsker sagen, har klaget over, at vigtige dokumenter er forsvundet eller hemmeligstemplet. To journalister fra Mediapart, Fabrice Arfi og Fabrice Lhomme, som netop har udgivet en bog om Karachi-affæren, er efter eget udsagn blevet overvåget af efterretningstjenesten.
Formanden for parlamentets undersøgelseskommission, socialisten Bernard Cazeneuve, udtaler til Mediapart, at han er »forarget« over obstruktionen af efterforskningen af Karachi-affæren, og at den franske stat »skylder ofrene« sandheden om finansieringen af Balladurs valgkampagne.
»Hvad kontrakten med pakistanerne angår, var vi overbevist om, at der var tale om returkommissioner,« sagde den daværende forsvarsminister Charles Millon, da han i sidste uge blev afhørt i sagen. Efter NATO-topmødet i Lissabon hånede Sarkozy de franske journalister:
»Der er ikke én eneste her blandt jer, der tror på, at jeg skulle have organiseret bestikkelse og returkommissioner i forbindelse med salg af ubåde til Pakistan. Det er utroligt, at det kan blive den største nyhed på tv. Og jer har jeg ikke noget imod, men det forekommer mig, at I er pædofile,« sagde præsidenten og tilføjede ironisk: »Det er jeg dybt overbevist om.«

