Stoltenberg måske ulovligt overvåget
Norges kriminalpoliti undersøger, om forsvarets efterretnings-tjeneste har etableret ulovlig overvågning af landets statsminister
Den norske statsminister, Jens Stoltenberg, er tilsyneladende blevet overvåget af det norske forsvars efterretningstjeneste. Forsvars-minister Anne-Grete Strøm-Erichsen har bedt kriminalpolitiet gå ind i sagen.


 Medlemmer af Stortinget i Norge fra både regeringspartierne og oppositionen mener, at en stor skandale kan være under opsejling, da forsvarets efterretningstjeneste muligvis har gennemført en ulovlig overvågning af statsminister Jens Stoltenberg.
Forsvarets Sikkerhedstjeneste, der er Norges fjerde og nyeste sikkerhedstjeneste, er underlagt demokratisk kontrol, og kriminalpolitiet er nu sat til at finde ud af, om den muligvis har gennemført ulovlig overvågning af landets statsminister, rapporterer flere norske medier.
"Jeg kan bekræfte, at politiet har foretaget undersøgelser i dag, og at sagen efterforskes af kriminalpolitiet. Ud over det ønsker jeg ikke at sige meget mere," lyder det fra statsadvokat Petter Mandt til norsk TV2, som bragte historien først.
Norske medier rapporterer, at politiet har undersøgt computere hos forsvaret, der ifølge TV2 selv har konkluderet, at der ikke er sket noget ulovligt. Men TV2 rapporterer også, at det er forsvarsminister Anne-Grete Strøm-Erichsen, der har kontaktet kriminalpolitiet.
Via militære linjer
Ifølge Nettavisens oplysninger er overvågningen af statsministeren og hans kontor sket via militære kommunikationslinjer. Den norske forsvarsstab siger, at datasikkerhedsafdelingen ved efterretningstjenesten har gjort opmærksom på, at der er sket overvågning af datatrafik på militære linjer, som tilsyneladende også bruges af statsministeriet.
"Dette forhold er af en sådan karakter, at politiet har bedt om at efterforske, om noget af det kan være ulovligt," siger forsvarsstaben i en pressemeddelelse.
Det norske kriminalpoliti undersøgte i går dataudstyr fra sikkerhedstjenesten. Statsadvokaten er også koblet på sagen.
"Jeg er chokeret over, at der i det hele taget er fundet et grundlag for at undersøge så alvorlige påstande. Dersom det bekræftes, så står vi over en kæmpeskandale," siger Bjørn Jacobsen, der er forsvarspolitisk ordfører for det norske regeringsparti Sosialistisk Venstreparti, til VG Nett.
Stoltenberg har erklæret sig tilfreds med, at sagen efterforskes. 


