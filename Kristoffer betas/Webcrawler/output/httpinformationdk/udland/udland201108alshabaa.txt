Al-Shabaabs økonomiske styrke er vokset enormt
Al-Shabaab er en stor udfordring for nødhjælpsindsatsen i Somalia. De seneste år har oprørsbevægelsen udviklet sig til et enormt økonomisk foretagende baseret på skatteopkrævning. Verdenssamfundet bør gå efter deres indtægter såvel som efter at bekæmpe dem militært, siger eksperter


 Ifølge en netop udkommet FN-rapport er den militante islamiske bevægelse al-Shabaab i Somalia vokset stærkt økonomisk.
»Al-Shabaabs økonomi er mere robust end nogensinde. Bevægelsen fortsætter med at styrke kontrollen over flere forskellige indtægtskilder, som bruges til at udbetale løn til dens krigere, købe våben og ammunition og til at udføre militære operationer. Monitoreringsgruppen vurderer, at al-Shabaab genererer mellem 70 og 100 mio. dollar om året,« står der i rapporten, som er udarbejdet af FN's særlige gruppe i Somalia, der overvåger overtrædelser af FN's våbenembargo og pengeoverførsler til Somalia.
Al-Shabaab behandles som en terrorgruppe af verdenssamfundet. Den kontrollerer flere dele af Somalia og har flere gange nægtet internationale nødhjælpsorganisationer adgang til de områder, som FN i forrige uge erklærede hungersnødramt.
Tidligere chef for UNICEF i Somalia, Christian Balslev-Olesen, forklarer, at al-Shabaabs magt er et udtryk for den komplekse krigsøkonomi, der har domineret landet de sidste 20 år.
»Før i tiden var der krigsherrer, der med deres militser brutalt opkrævede skat fra lokalbefolkningen. Så det har været virkeligheden i Somalia, lige siden staten kollapsede. Når man ikke har en stat, træder andre ind i det hul, som staten har efterladt, og lige nu er det så al-Shabaab,« siger han.
Ifølge E.J. Hogendoorn, leder af International Crisis Groups program på Afrikas Horn, har omverdenen alvorlig grund til bekymring.
»Det kan i sidste ende blive endnu sværere at bekæmpe al-Shabaab, end man troede, fordi den i højere grad bliver en forvaltning. I arbejdet med at finde alternative indtægtskilder udvikler al-Shabaab større og større administrativ kapacitet,« siger EJ Hogendoorn. På flere områder har bevægelsen ligefrem overhalet den FN-anerkendte men svage og korrupte regering i Mogadishu i kapacitet. Rapporten fremhæver for eksempel, at al-Shabaabs skattesystem er »langt mere sofistikeret og omfattende end nogen anden somalisk myndigheds«. En af gruppens metoder er at opkræve afgifter ved vejspærringer for alle, inklusive nødhjælpstransporter, der vil passere.
Hvis man vil bevægelsen til livs, må det internationale samfund derfor i højere grad bestræbe sig på at blokere for de vigtige indtægter fra især havne syd for Mogadishu.
»Penge er magt i Somalia,« siger E.J. Hogendoorn.

