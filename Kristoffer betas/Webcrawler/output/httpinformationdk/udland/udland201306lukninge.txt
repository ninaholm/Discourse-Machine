Er lukningen af græsk stats-tv et opråb til EU?
Tirsdag lukkede den græske regering midlertidigt ned for landets public service- stationer, der efter en reorganisering skal drives for en tredjedel af det aktuelle budget. Et slag mod demokratiet, mener medieeksperter
 
	Græsk statlig tv ERT blev af regeringen tirsdag lukket ned med øjeblikkelig virkning, og som de ansatte sarkastisk skrev på bannere foran tv-bygningen: ’Revolutionen bliver ikke sendt direkte på tv’. Protesterne mod lukningen er fortsat efter at Grækenlands fagforeninger har indkaldt til en 24-timer lang generalstrejke. Foto: Scanpix


 
	Der gik ikke mange minutter, efter at den græske regering valgte at lukke ERT, der er landets licensfinansierede public service tv- og radiostation, til kritikken haglede ned over den græske regering.

	Hos det europæiske journalistforbund, EFJ, kalder formand Mogens Blicher-Bjerregaard beslutningen for »absurd«, og »et kæmpe anslag mod demokratiet«.

	Og forbundet af europæiske tv-stationer, European Broadcasting Union, EBU, opfordrer den græske ledelse til at overveje lukningen og betydningen af at indskrænke den frie nyhedsstrøm.

	»Det er hjerteblod i det demokratiske samfund at have frie og regeringsuafhængige medier som public service, og derfor bør enhver omfattende ændring i mediebilledet være et resultat af en åben og offentlig debat i parlamentet – og altså ikke noget, der bare aftales mellem to ministre,« lød den officielle udmelding fra EBU.

	Officielt begrundes lukningen af de statslige tv- og radiokanaler med beskyldninger om korruption, fråds og skødesløshed med licensmidlerne.

	Det er således meningen, at de statslige public service-kanaler skal genetableres, men med langt færre end de nuværende 2.700 ansatte og til en tredjedel af det budget på 300 mio. euro (2,25 mia. kr.), som de statslige tv- og radiokanaler i dag koster i årlig drift.

	En overreaktion

	Professor ved Aalborg Universitet Søren Sandfeld Jakobsen, der er ekspert i mediejura, er overrasket over den pludselige lukning, som han kalder et alvorligt og unødvendigt skridt at tage.

	»De begrunder jo lukningen med omfattende slendrian og korruption, og det kan også være, at det er tilfældet. Men alligevel vil jeg mene, at der er rigtig mange skridt, man kan tage før en lukning, og hvis problemet er korruption og spild af statens ressourcer, hvorfor så ikke undersøge det til bunds, før man vælger en så drastisk beslutning?«

	Søren Sandfeld Jakobsen mener, at den slags metoder slet ikke hører hjemme i Europa.

	»En stat lukker ikke medier i eurozonen, det gør man simpelthen ikke.«

	Samme melding kommer fra Mogens Pelt, der er lektor ved afdelingen for historie på Saxo Instituttet på Københavns Universitet.

	»Det er kommet som lidt af en bombe. Og så vidt jeg kan se, er det en beslutning, der er taget af inderkredsen omkring ministerpræsident Antonis Samaras. Beslutningen var i hvert fald ikke kendt af regeringens egne støttepartier,« siger Mogens Pelt, der dog mener, at der er mening med galskaben, og at lukningen og de efterfølgende reaktioner ikke kommer bag på ministerpræsident Antonis Samaras.

	Kalkuleret chokeffekt

	Mogens Pelt mener derimod, at der er tale om en »kalkuleret chokeffekt«, og at det er meget muligt, at det i høj grad handler om det spil, der er i gang med landets kreditorer – herunder ikke mindst trojkaen, bestående af IMF, EU og Den Europæiske Centralbank, som evaluerer de spareprogrammer, som Grækenland skal leve op til for at få de nødvendige kreditter.

	»Partierne Pasok og Demokratisk Venstre har meddelt, at de ikke vil støtte lukningen, og derfor er der i hvert fald foreløbigt ikke flertal bag ministerpræsident Antonis Samaras’ beslutning. Dermed sætter regeringslederen sit eget politiske liv på spil – og det er sandsynligvis også meningen,« siger Mogens Pelt, der peger på, at den græske ledelse kan have brug for af vise muskler både indadtil og over for de ventende kreditorer.

	»Motiverne bag er selvfølgelig ren spekulation, men der er ingen tvivl om, at det er tænkt som en chokeffekt. Det er helt klart et bevidst valg at tage det stærkeste symbol på demokratiet og ofre det,« siger Mogens Pelt, der derfor kalder den drastiske beslutning for et forsøg på »at udvise mod og handlekraft«.

	På den hjemlige scene har ministerpræsident Antonis Samaras haft en del problemer med regeringspartnerne fra partierne Pasok og Demokratisk Venstre, der har været noget fodslæbende i forhold til at skulle skære i den offentlige sektor – en spareøvelse som trojkaen gentagne gange har påpeget går for langsomt. Samtidig kan lukningen af de statslige kanaler være et vink med en vognstang til netop de europæiske kreditorer, mener Mogens Pelt.

	»Det kan være et signal til omverden – særligt trojkaen – hvor han ønsker at sige: ’Se, vi er villige til at lukke vores statslige medier for at spare’. Så det kan være en måde at signalere, at der er grænser for, hvor langt man kan gå med sparekniven og de nedskæringer, som forlanges af trojkaen,« siger han.

	 

	 

	 

