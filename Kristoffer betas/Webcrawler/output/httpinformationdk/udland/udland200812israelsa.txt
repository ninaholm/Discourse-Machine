Israels angreb mod Gaza fortsætter
Den israelske hær optrapper sin indsats mod Hamas i Gaza-striben. Efter massive luftangreb har israelerne nu indkaldt 6.500 af reserven og gør muligvis klar til en landoffensiv. Samtidig opfordrer Hamas palæstinenserne til at genoptage selvmordsaktionerne i kampen mod israelerne


 I går bombede Israel for anden dag i træk Gaza. Efter på kun lidt over et døgn at have dræbt over 290 palæstinensere og såret mindst 900, hævder det israelske luftvåben, at man med gårdagens angreb har ødelagt Hamas-gruppens sikkerhedskompleks: 
"Luftvåbnet har angrebet 40 underjordiske tunneler under grænsen mellem Gaza og Egypten. Vi mener, at disse tunneler blev brugt til at smugle våben, sprængstoffer og nogle gange mennesker," udtalte en talskvinde for Israels hær. 
Samtidig gør Israel sig til klar til en mulig landsoffensiv. I går indkaldte den israelske regering 6.500 soldater af reserven og udkommanderede kampvogne til grænseområdet: 
"Israel vil fortsætte kampagnen, indtil vi har et nyt sikkerhedsmiljø i syd, så befolkningen ikke længere skal leve i frygt for terror og konstante raketangreb," sagde en talsmand for Israels premierminister, Ehud Olmert. 
Hamas' talsmand, Fawsi Barhoum, opfordrede derimod palæstinensiske grupper til at bruge "alle mulige midler, heriblandt martyroperationer, for at beskytte det palæstinensiske folk". 
Alt kan ske
Information har talt med den danske mellemøstekspert Michael Irving Jensen, ekstern lektor på Købenshavns Universitet. Han mener, at en israelsk landoffensiv blot vil forværre situationen: 
"For mig at se vil det være fatal fejltagelse, hvis de går ind på landjorden," siger Irving Jensen og fortsætter:
"Man kunne frygte, at Hamas på trods af det israelske sikkerhedshegn igen i vid udstrækning vil gøre brug af selvmordsaktioner, og vi har også allerede set demonstrationer blandt palæstinenserne i Israel. Knap 20 pct. af befolkningen i Israel er jo palæstinensere, og de er oprørte."
Jonathan Spyer, som er tilknyttet den israelske tænketank Herzliya Israel, mener, at formålet med angrebene mod Gaza-striben er at skaffe israelerne en mere gunstig forhandlingssituation: 
"Den militære hensigt er ikke at vælte Hamas-styret i Gaza, for forsvarsminister Ehud Barak ved udmærket godt, at det ikke kan lade sig gøre," siger Spyer og fortsætter: 
"Alt kan ske, men jeg tror, at Israel vil begrænse sig til hurtige angreb mod mål tæt på grænsen - i hvert fald i første omgang. Hensigten er at skabe en platform for en ny våbenhvile, ikke at genbesætte Gaza."	
En ny våbenhvile
Lektor ved KU Michael Irving Jensen vurderer, at israelerne forsøger at svække Hamas' indflydelse i det palæstinensiske selvstyre:
"Man kan sige, at israelerne forsøger at gøre, hvad de har prøvet flere gange med andre aktører. I 1982 forsøgte de med invasionen af Libanon at eliminere PLO som politisk og militær aktør. I 2006 forsøgte de at eliminere Hizbollah som militær og måske også politisk aktør i Libanon. Og nu forsøger de tilsyneladende at eliminere Hamas," siger Michael Irving Jensen. 
Jonathan Spyer mener derimod, at palæstinenserne har fejlvurderet den israelske vilje til at reagere på Hamas' raketangreb:
 "Ideen med offensiven er at presse Hamas til en ny våbenhvile på israelske betingelser. Det ser ud, som om Hamas har undervurderet forsvarsminister Ehud Baraks evne til at overraske. Hamas-netværket her i Israel har været for hurtige til at forsikre Hamas-lederen al-Zahhar om, at Israel vil tøve med at gengælde raketangrebene i stor skala, og det virker faktisk, som om Hamas er faldet for deres egen propaganda, der jo fremstiller Israel som svag og ubeslutsom og bange for gengældelse fra Hamas i form af selvmordsaktioner," siger Jonathan Spyer.
En fordel for højrefløjen
Ifølge Michael Irving Jensen skal en stor del af forklaring på optrapningen på den 60 år gamle konflikt mellem israelere og palæstinensere findes i det forestående valg i Israel, som afholdes den 10. februar: 
"Vi har faktisk en situation, hvor den fredssøgende israelske venstrefløj overhovedet ikke figurerer. Israelsk politik er trukket væsentligt til højre, og en yderligere optrapning vil styrke den israelske højrefløj. Det samme skete faktisk i 1996, hvor Israel angreb Sydlibanon for at demonstrere, at de ikke accepterer nogen form for trussel mod deres stat," siger Michael Irving Jensen, som understreger, at situationen for indbyggerne i Gaza af neutrale iagttagere betragtes som uacceptabel: 
"Befolkningen i Gaza-striben har siden hensigtserklæringen om en fredsaftale i 1993 været isoleret fra omverdenen, og i halvandet år har det været stort set umuligt at få varer ud og ind af området. 90 pct. af befolkningen lever udelukkende i kraft af nødhjælp. Så sent som for 14 dage siden sagde FN's særlige udsending i regionen, Richard Falk, der netop er blevet udvist fra Israel på grund af sin kritik af forholdene, at blokaden af Gaza-striben tenderer i retning af forbrydelser mod menneskeheden."
Frygten for udviklingen og desperationen blandt Gazas indbyggere fik i går snesevis af palæstinensere til forsøge at flygte fra de voldsomme israelske bombardementer over grænsen til Egypten .
Situationen blev mere og mere anspændt, da egyptisk politi skød op i luften for at holde Gazas indbyggere tilbage. Det endte med, at en egyptisk politimand blev dræbt og en anden såret ved Rafah på grænsen mellem Egypten og Gaza, siger en sikkerhedskilde og lægekilder i området. De to blev ramt af skud affyret fra Gaza, siger kilderne.
Det britiske nyhedsbureau Reuters rapporterede imidlertid sidst på eftermiddagen, at kilder på hospitaler i det sydlige Gaza har rapporteret, at mindst 10 palæstinensere er indlagt med skudsår efter at være blevet ramt af egyptiske politi.


