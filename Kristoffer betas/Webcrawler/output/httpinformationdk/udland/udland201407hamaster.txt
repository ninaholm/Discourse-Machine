Hamas – en terrororganisation og et socialt sikkerhedsnet
Hamas er andet end en terrororganisation, som sender missiler ind over Israel og sprænger selvmordsbomber. Hamas er også en politisk og social organisation, som står bag udbygningen af et velfærdssystem på Gazastriben. Vi tegner et portræt af Hamas

 Hamas står bag en del af skolerne på Gazastriben. Kritikere hævder, at Hamas’ skoler indoktrinerer de palæstinensiske børn.


 Den sociale gren
Når Gazas indbyggere skal i skole, til lægen, på biblioteket eller mangler tag over hovedet, står Hamas klar til at hjælpe. Med dets efter forholdene ganske veludbyggede velfærdssystem er organisationen en del af mange palæstinenseres liv fra vugge til grav – og det nævnes ofte af iagttagere som en helt central del af forklaringen på, at Hamas har kunnet vinde den sympati i befolkningen, som muliggjorde valgsejren i 2006.
Organisationen Al Salah Society, der har tætte forbindelser til Hamas, driver eksempelvis en skole for 1.000 forældreløse børn:
»En indhegnet oase af palmer og pæne klasseværelser,« der »står i skarp kontrast til den krakelerende cement og de støvede gader omkring den,« som den amerikanske avis L.A. Times skrev i 2006.

Beskyldninger om, at Hamas’ sociale programmer i virkeligheden fungerer som dække for terroraktiviteter fremsættes jævnligt fra israelsk side. Det fremhæves blandt andet, at Hamas’ skoler indoktrinerer palæstinensiske børn, at hospitaler bruges som militære baser, og at Hamas-kontrollerede hjælpeorganisationer bruges til at kanalisere nødhjælpspenge over i militære aktiviteter.
EU og USA har taget skridt med det formål at undgå, at bistand ender med at gå til terroraktiviteter. Ifølge internationale medier har Hamas derfor for at kunne videreføre det sociale arbejde måttet droppe mange af dets direkte finansielle bånd til hjælpeprogrammerne.
Men reelt sidder Hamas-relaterede personer ifølge lækkede amerikanske diplomatkabler på magten i en lang række af Gaza-stribens humanitære organisationer.
Den anerkendte ngo International Crisis Group har for flere år tilbage efterforsket sagen, men har konkluderet, at der mangler beviser for, at organisationerne »systematisk« sender midler til terroraktiviteter.
Den politiske gren

Hamas er forkortelsen af »Harakat Al-Muqawama al-Islamiya,« som kan oversættes med Islamisk Modstandsbevægelse. Bevægelsen ledes af den palæstinensiske politiker og sunnimuslim Khaled Mashal, som har siddet på formandsposten siden 2004. Hamas træffer overordnede beslutninger gennem Shura Rådet, som indtil 2011 havde hjemme i Damaskus. Hamas forlod Syrien efter »en uoverensstemmelse om den syriske regerings vold overfor demonstranter,« skriver det amerikanske udenrigsministerium i 2012.
Budgettet for Hamas’ regeringsførelse i Gaza er 200 millioner USD ifølge et lækket amerikansk diplomatkabel fra 2010, hvor den israelske efterretningstjeneste Shin Bet estimerer gruppens økonomi. Ifølge Shin Bets tal er grenen dermed økonomisk set cirka fire gange større end den militante del af bevægelsen.
Politisk nægter Hamas blandt andet at anerkende Israel som stat, og bevægelsen har før benyttet sig af at lade selvmordsbombere gå efter israelske civile i kampen. Hamas kombinerer palæstinensisk nationalisme med islamisme og oplever pres fra mere yderligtgående grupper, hvis Hamas begynder at nærme sig Fatah eller forhandlinger med Israel. Nogle eksperter nævner det forhold som et benspænd for Hamas’ forhandlingsmuligheder.
I efterspillet på præsidentvalget i 2006, som Hamas vandt, udbrød kampe mellem Fatah og Hamas. Kampene medførte en de facto splittelse af de palæstinensiske territorier. Fatah kontrollerede Vestbredden, Hamas sad på Gaza. I 2014 har de to partier dog nærmet sig hinanden igen for at indgå i en palæstinensisk samlingsregering. Der er uenighed blandt eksperter, om hvorvidt Hamas er indstillet på at lægge våbnene og forhandle en fredsaftale på plads, hvor de går på kompromis med det historiske palæstinensiske territorium. Tidligere har et springende punkt i forhandlingerne været Hamas’ modvilje til at anerkende Israel som stat.
Den militante gren

Ezzedeen al-Qassam Brigades udgør Hamas’ væbnede styrker. Brigaderne blev etableret under den første intifada, da kampene i starten af 1990’erne rasede mellem israelske og palæstinensiske styrker. Gruppen opfatter sig selv som en modstandsbevægelse mod den israelske besættelse af, hvad de mener, der er retmæssig palæstinensisk jord. Derfor arbejder gruppen for at »befri Palæstina og få genoprettet det palæstinensiske folks rettigheder under Koranen«, skriver de på deres hjemmeside.
For at nå målet arbejder Ezzedeen al-Qassam Brigaderne på at opildne palæstinensere, arabere og muslimer til modstandskamp og forsvare palæstinensisk jord mod israelske besættelsesstyrker og bosættere.
Brigadernes budget er der stor usikkerhed omkring, men den israelske efterretningstjeneste Shin Bet har ifølge lækket amerikansk diplomatkabel i 2010 estimeret gruppens årlige budget til at være 40 millioner dollar, hvilket gør den militante del mindre end både Hamas’ politiske og sociale aktiviteter.
Krigerne er organiserede i uafhængige celler, som opererer i både Gaza-striben og på Vestbredden. Cellerne arbejder ikke sammen, men får instrukser fra den overordnede ledelse. Der er varierende bud fra kilde til kilde på, hvor mange der er tilknyttet Ezzedeen al-Qassam Brigades. Eksempelvis estimerede International Crisis Group i 2009, at gruppen havde mellem 7.000-10.000 krigere på fuldtid og op mod 20.000 i reserve. Mens forfatter og undersøgende journalist inden for efterretning og strategi Yossi Melman i juli 2014 estimerede, at kun 4-5.000 krigere er tilknyttet Brigaderne. Gruppen skriver dog selv på deres hjemmeside, at »over 800 medlemmer« er blevet dræbt siden september 2000.
Gruppens arsenal består af både håndvåben, skulderbårne panserværnsvåben, udstyr til raketangreb, jord til luft-missiler, selvmordsbombeveste, morterer og senest ubemandede droner.
Vennerne

Da finansieringen af Hamas ofte foregår via lyssky kanaler, er det svært at få et præcist overblik over, hvor mange penge organisationen råder over, og hvor midlerne kommer fra. Et 2009-skøn fra den amerikanske tænketank Council on Foreign Relations anslår, at Hamas råder over 70 millioner dollar om året, mens den israelske efterretningstjeneste Shin Bet i et hemmeligt amerikansk diplomatkabel lækket til Wikileaks sætter 2010-budgettet nærmere 290 millioner dollar.
Hamas opkræver skatter i Gaza, men langt størstedelen af pengene kommer fra udenlandske sponsorer.
Anonyme israelske militærkilder har dog tidligere i år hævdet, at Hamas’ »gyldne dage« er forbi – blandt andet på grund af uenigheder med Iran.
Qatar er blandt de ivrigste og mest generøse af sponsorerne. I 2012 blev landets emir det første udenlandske statsoverhoved til at besøge Gaza siden Hamas’ magtovertagelse i 2007.
I den forbindelse lovede han styret 400 millioner dollar i støtte. Der er også private indsamlinger i landet.
USA har forsøgt at få Qatar til at skride ind over for sidstnævnte, men ifølge et diplomatkabel lækket til Wikileaks er regeringen »passiv«.
Iran støttede ifølge den britiske avis The Guardian Hamas med 23 millioner dollar om måneden frem til 2011, men indstillede pengestrømmen, da Hamas nægtede at støtte Assad-regeringen, der er Irans allierede, i Syrien-krigen. I år har der dog været meldinger om, at forholdet skulle være under optøning.
Saudi-Arabien er »fortsat en vigtig finansiel støttebase« for »terrororganisationer, deriblandt Hamas, som formentlig indsamler millioner af dollar årligt fra saudiske kilder, ofte under Hajj og Ramadanen«, fremgår det af et amerikansk diplomatkabel fra 2010.
De Forenede Arabiske Emirater er ifølge samme dokument ligeledes hjemsted for velhavende donorer, der støtter militante islamistiske grupper, heriblandt Hamas.

