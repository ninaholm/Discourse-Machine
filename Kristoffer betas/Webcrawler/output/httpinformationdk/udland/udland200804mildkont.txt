Mild, men kontroversiel borgmesterdom
De kurdiske borgmestre blev dømt for at hylde en kriminel organisation, selv om det aldrig er blevet bevist, at Roj-tv er kriminel. I sidste ende vil Tyrkiet tabe sagen, siger dansk observatør
Fra en forstad til Bruxelles producerer Roy-tv dagligt kurdisk fjernsyn til seere i over 70 lande. Roy-tv, der også sender fra København, er blevet kaldt en -kriminel organisation-, men der er aldrig faldet en dom i Tyrkiet, der stempler Roj-tv som en kriminel organisation. Mange tyrkere opfatter ganske vist Roj-tv og PKK, der står på EU-s og USA-s terrorlister, som to sider af samme sag, men det er aldrig blevet bekræftet af en domstol.


 ISTANBUL - Der er noget, der ikke stemmer ved gårsdagens dom over 53 kurdiske borgmestre i Tyrkiet. Borgmestrene blev dømt for at have skrevet et brev til Anders Fogh Rasmussen, hvor de, ifølge dommeren, roser eller anpriser en kriminel organisation. 
Den 'kriminelle organisation' er tv-stationen Roj-tv, der sender fra København, men der er aldrig faldet en dom i Tyrkiet, der stempler Roj-tv som en kriminel organisation. Mange tyrkere opfatter ganske vist Roj-tv og PKK, der står på EU's og USA's terrorlister, som to sider af samme sag, men det er aldrig blevet bekræftet af en domstol.
"Der er slet ikke begået nogen forbrydelse, for der er ingen domstol i Tyrkiet eller i udlandet, der har afsagt dom over Roj-tv. Så man kan ikke bygge en retssag på, at borgmestrene har rost en kriminel organisation, når det aldrig er blevet bevist," siger M. Sezgin Tanrikulu, der er formand for advokatsamfundet i Diyarbakir og hovedforsvarer for de 53 borgmestre.
Tyrkiets Højesteret har dømt to forløbere for Roj-tv, der sendte fra Storbritannien og Frankrig, ulovlige, og mange i Tyrkiet ser derfor en forbindelse mellem de to lukkede stationer og Roj-tv. Tv-stationen benægter, at der skulle være en forbindelse.
Mikael Lyngbo er tidligere politimester i Haderslev og har som observatør for Den Danske Helsinki Komite fulgt en stribe af retsmøderne i Diyarbakir og også domsafsigelsen i går. Han peger på at anklagen om, at borgmestrene skulle rose, hylde eller anprise Roj-tv savner belæg i det brev, de skrev til den danske statsminister.
"For at få dem dømt, burde der være tale om subjektiv støtte, men det mener jeg ikke, der er tale om i brevet til Anders Fogh. De omtaler nogle faktuelle omstændigheder, men intet sted står der, at de for eksempel skulle synes, det er en vældig god station, som de varmt støtter," siger Mikael Lyngbo.
Det mildest tænkelige
I brevet skriver borgmestrene, at de i "den nuværende politiske situation mener (...), at Roj-tv repræsenterer et konstruktivt og betydeligt bidrag til at udvikle ytringsfriheden, som er en grundsten i Europas demokratiske civilisation, men som endnu ikke er på plads i Tyrkiet". Selv om der blev afsagt dom over borgmestrene i går, så blev straffen samtidig udmålt til noget nær det mildeste retten kunne komme i tanker om. Retten så bort fra anklagemyndighedens krav om, at borgmestrene ud over fængsel skulle frakendes retten til at drive politisk virksomhed. Straffen lød i stedet på tre måneders fængsel, som på grund af borgmestrenes samarbejdsvilje straks blev konverteret til 75 dages betinget fængsel, som vil bortfalde, hvis borgmestrene hver især betaler en bøde på 1.875 kr. (godt 7.000 kr.). 
Det ændrer dog ikke ved, at domfældelsen er tegn på en syge, der i øjeblikket spreder sig med utrolig hast over Tyrkiet. Sygen viser sig i form af det juridiske systems stadigt hyppigere indgriben over for politikere som tilfældet er i to aktuelle lukningssager, der kører mod regeringspartiet AKP og det pro-kurdiske DTP, som alle de 53 borgmestre tilhører.
"Sagen er udtryk for en meget stram styring af det politiske liv fra anklagemyndighedens side. Den er beslægtet med sagerne mod AKP og DTP og viser, at det politiske liv er gjort fantastisk snævert på grund af anklagemyndighedens aktiviteter. Man kan ikke gøre ret meget i Tyrkiet uden at få en sag på halsen," siger Mikael Lyngbo fra Den Danske Helsinki Komite.
Forsvaret ankede dommen på stedet, og har tidligere givet udtryk for, at de vil forfølge sagen helt til Menneskerettighedsdomstolen i Strasbourg, hvis det skulle blive nødvendigt. I givet fald har de en god sag, siger den danske observatør, der ikke er i tvivl om, at brevet til Anders Fogh falder inden for ytringsfrihedens rammer, og at borgmestrene dermed i sidste ende vil blive frikendt.
Anders Fogh Rasmussen kalder det i en kommentar "uforståeligt" at et brev af den type, som han har modtaget, kan føre til en dom.
"Tyrkiet ønsker at komme med i EU. Derfor har vi en forventning om, at man fra tyrkisk side anlægger de samme standarder som i EU. Dette er en sag, som både Danmark og EU følger tæt. Det har vi understreget over for Tyrkiet," siger han til Ritzaus bureau. Den danske ambassade i Ankara har fulgt hvert eneste retsmøde i sagen, og meddeler, at den vil fortsætte observationerne, når sagen kommer videre i det tyrkiske retssystem.


