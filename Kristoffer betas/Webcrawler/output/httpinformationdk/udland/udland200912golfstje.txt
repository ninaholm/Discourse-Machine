Golfstjerne i mystisk ulykke
Tiger Woods er verdens rigeste sportsmand og slipper måske derfor for politiafhøring efter sin opsigtsvækkende bilulykke, der synes relateret til påstande om utroskab
Tiger Woods er måske alligevel ikke en tørvetriller.


 Det er ikke mere end et par uger siden, at Tiger Woods skrev på Facebook: »Folk spørger ofte, hvorfor man så sjældent ser mig og Elin i sladderspalter eller tabloidaviser. Når vi undgår den helt store mediebevågenhed, tror jeg det har en enkel forklaring: Det er, fordi vi faktisk er ret kedelige.«
Kedeligt er parret just ikke længere, må det konstateres. For tiden plejer verdens bedste golfspiller og rigeste sportsmand nemlig de sår, han pådrog sig i en bilulykke - eller muligvis umiddelbart før - i fredags, og det har gjort den 34-årige amerikaner til omdrejningspunkt for medie- spekulationer, der truer med at gøre det af med hans image som ejegod tørvetriller.
Agenter og advokater var straks på pletten, efter at ambulancefolkene var ankommet til scenen i et forsøg på at kontrollere situationen, men da Woods og hans viv, den svenske tidligere au pair Elin Nordegren, har tøvet med at afgive forklaringer til politiet, har den kulørte presse brugt de seneste dage på at udfylde tomrummet.
Ifølge én version forulykkede Woods med sin bil, efter at parret havde haft et voldsomt skænderi om et rygte kolporteret af et sladderblad, ifølge hvilket Woods skal have dyrket newyorker-natklubværtinden Rachel Uchitel under et ophold i Melbourne. Det hedder sig tilmed, at Woods blev forfulgt af en arrig Elin, der slog ud efter ham med en golfkølle. Flugten tog en brat ende, da han kørte ind i en brandhane og et træ på nabogrunden.
Bersærkergang
Gossipsiden TMZ.com, som i sin tid kom først med nyheden om Michael Jacksons død, hævder sågar, at Woods fik nogle af sine sår, før han nåede ind i bilen. TMZ citerer en ven til golfstjernen for, at Woods kone var gone ghetto (gået bersærk, red.). Også den fornemme Wall Street Journal skrev om episoden - her blev der rapporteret om naboens alarmopkald, hvoraf det fremgår, at Woods var bevidstløs, men trak vejret, da han lå ved siden af sin sorte Cadillac Escalade. Politiet ankom kl. 2.33 om natten.
Hvad kendsgerningerne er i denne sag, er vanskeligere at udrede. Politiet har siden fredag gjort flere forsøg på at afhøre golfstjernen, men kun for at blive mødt med den besked fra Woods' kone, at hendes mand »har brug for hvile for at komme sig«. Samme budskab kommer fra golfspillerens agent.
På Woods' hjemmeside står følgende lakoniske ord:
»Tiger Woods har været involveret i en mindre bilulykke uden for sit hjem. Han har været under lægebehandling, er nu hjemme igen og har det godt. Vi påskønner alle gode ønsker.«
I går kom det så frem, at politiet har opgivet at forfølge sagen yderligere: Woods slipper med en bøde på 164 dollar for hensynsløs kørsel og et klip i sit kørekort.
I mandags trak Tiger Woods sig fra sin egen velgørenhedsturnering, Chevron World Challenge, og han vil heller ikke stille op i andre golfturneringer resten af året.

Oversat af Niels Ivar Larsen

