Røde Kors: Genèvekonventioner bør opdateres
Genèvekonventionerne runder 60 og er svækket af alder, mener Røde Kors. Organisationen foreslår at lave tillæg, fordi de fleste konflikter nu er borgerkrige


 Det er betryggende, at der findes internationale regler, som beskytter civile under konflikt. Men her 60 år efter oprettelsen af regelsættet er der behov for en opdatering. Det mener Røde Kors i anledning af, at Genèvekonventionerne onsdag har rund fødselsdag.
Årsagen: Krige er ikke, hvad de har været.
 Nok er konventionerne fortsat relevante og afværger, at humanitære katastrofer, uanset om det er i Darfurregionen i Sudan, Sri Lanka eller andre steder, bliver værre.
 Men til forskel fra situationen før 1949, da konventionerne blev udformet, er de fleste konflikter nu borgerkrige. Det er ikke krige mellem lande. Og de fleste krigshandlinger begås af oprørsgrupper, ikke regeringer. Det er grupper, som blandt diplomater omtales som "væbnede, ikke-statslige aktører".
 - Det er temmelig klart, at væbnede, ikke statslige aktørers manglende respekt for international humanitær lov er et stort problem, siger Den Internationale Røde Kors Komités præsident, Jakob Kellenberger, i et interview med det britiske nyhedsbureau Reuters.
 Røde Kors opfatter Genèvekonventionerne som så grundlæggende, at de kunne være hugget i sten. Det betyder ikke, at der ikke er plads til tilføjelser. Således er der indført tre ekstra Genève-protokoller siden 1949 og konventioner, som forbyder miner, der er specifikt rettet mod mennesker, og klyngebomber.
Konfliktens parter udviskes
 Men blandt andet på grund af den manglende skelnen mellem på den ene side direkte deltagere og på den anden civile, som er sympatisører, men forholder sig passivt, står Røde Kors over for en stor udfordring, når organisationen skal forsøge at samarbejde med oprørsgrupper om at tage hensyn til civile.
 Der er dog flere succeshistorier: For to uger siden lykkedes det Røde Kors at få frigivet 55 sudanske soldater fra Retfærdigheds- og Ligestillingsbevægelsen, en af oprørsgrupperne i Darfur. Røde Kors har også opnået adgang til et stigende antal irakisk-drevne fængsler i Irak, som er organisationens næststørste operation efter Sudan.
 I Sri Lanka er der derimod udsigt til vanskeligheder, fordi den srilankanske regering mener, at besøgene i detentionscentre bør reduceres - her efter afslutningen af den 25 år lange borgerkrig.
ICC er altafgørende
 Røde Kors knytter håb til Den Internationale Straffedomstol, som blev etableret i 2002. Domstolens eksistens sikrer, at alle - regeringschefer såvel som oprørsledere - ved, at de risikerer at blive draget til ansvar for overgreb på civile.
 - Jeg er virkelig overbevist om, at noget af det bedste for at opnå større respekt for international humanitær lov er simpelthen at afskære muligheden for at slippe uden straf, siger Kellenberger, lederen af Den Internationale Røde Kors Komité, til Reuters.
