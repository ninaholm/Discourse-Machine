Kabul ligner en by under belejring
Politiet har lagt en jernring rundt om Kabul. Frygten for et stort terrorangreb forud for valget har forvandlet den afghanske hovedstad til en by under belejring


 KABUL - »Hvis vi bliver ramt af en IED, bliver du i bilen og gør, som jeg siger. Hvis vi bliver beskudt, dukker du ned under vinduesniveau og gør dig til et så lille mål som muligt. Både jeg og chaufføren er bevæbnede. Førstehjælpsudstyr findes bag i bilen.«
Sikkerhedsbriefingen fra de to europæiske politifolk er standardprocedure, før den specialpansrede firehjulstrækker triller ud fra EUPOL's hovedkvarter på Jalalabad Road. Men den virker alligevel en kende overdrevet. Mens bilen triller gennem myldretidstrafikken ind mod Kabuls centrum knitrer radioen flere gange: »Undgå Massoud Circle, undgå Massoud Circle, et mistænkeligt køretøj er blevet stoppet.«
Vi undgår Massoud Circle og når helskindet frem til Station 10 i den nordlige del af byen.
Ligesom alle andre regeringsbygninger, ambassader, FN-kontorer, luksushoteller og de fleste ngo-kontorer, er politistationen pakket ind i sanddække, betonbarrikader, pigtråd og maskinpistolbevæbnede vagter. Før vi kører ind, bliver bilen tjekket under bunden for at sikre, at der ikke er nogen, der har smækket en mine fast under turen gennem byen. Det er der ikke.
Stemningen i den afghanske hovedstad emmer af  talebanoia . Blandt de mange udenlandske diplomater, ngo'ere og civile rådgivere er frygten særlig stor. Kidnapningsfaren hænger over både dem og byens rige afghanere, hvis børn ofte kidnappes for penge, og det får mange til at holde sig inden døre, forskanset på airconditionerede kontorer, hoteller og særligt sikrede restauranter.
500 checkpoints
Den danske politikommissær Kai Vittrup, der leder EU's politimission, vurderer imidlertid at sikkerheden i den afghanske hovedstad er blevet væsentligt bedre de seneste måneder.
»Den grønne zone, hvor Karzai plads, ambassaderne, ministerierne og ISAFs hovedkvarter ligger er godt sikret. Derudover har vi har lagt en jernring omkring byen, bestående af mere end 500 checkpoints. Og det ser ud til at virke,« siger han og understreger, at der ikke har været nogen større bombeangreb i Kabul siden 11. februar, hvor Taleban angreb tre regeringskontorer samtidig og dræbte 26 personer.
Og kidnapninger af udlændinge har ikke fundet sted siden november 2008.
»Det går godt nu. Vi har trænet mere end 1.000 politifolk, og vi har bl.a. lært dem om profilering af mistænkelige personer. Den typiske selvmordsangriber er f.eks mellem 25-28 år, det er en mand, der kører alene og er velsoigneret. Hvis man beordrer ham ud af bilen vil han typisk kigge ned i jorden og gå søgende og forsigtigt fremad,« forklarer Kai Vittrup.
»Det har gjort en stor forskel, at politifolkene ude ved de enkelte vejspærringer ved mere om, hvad de leder efter. F.eks. er en bus med 14 personer ikke nær så mistænkelig som en enlig bilist. Der kan selvfølgelig gemme sig en selvmorder i bussen, men det er ikke særligt sandsynligt.«
Bompenge
Selv om der sker fremskridt i Kabul, er der lang vej endnu, før den afghanske politistyrke er i stand til at løse sine opgaver, understreger Kai Vittrup.
»Det bliver aldrig Scotland Yard. Vi er på ret kurs, men der er stadig mange problemer, først og fremmest korruption. Det næste vi skal have tjek på er opkrævningen af bompenge ved de enkelte checkpoints,« siger han.
Med en løn på 600-800 kroner om måneden er mange politifolk fristet til at kræve penge af de bilister, der vil gnidningsfrit igennem vejspærringerne. Det er i sig selv et stort sikkerhedsproblem, understreger Kai Vittrup. Af samme grund har EUPOL været med til at installere et overvågningssystem i dele af Kabul, som Vittrup håber, vil have en præventiv effekt.
I Kabuls Internationale Lufthavn er sikkerheden efterhånden rigtig god, Informations udsendte blev ikke en eneste gang afkrævet de sædvanlige bakshish-beløb, som ellers har været sædvane, når man skulle igennem bagagekontrol og kropsvisitationer,
»Generelt er politifolkene blevet meget mere opmærksomme. Det hjælper også, at vi har uddannet særlige inspektionshold, som løbende tjekker, at tingene foregår ordentligt ved de mange vejspærringer,« siger han.
Grillkyllinger en masse
Kai Vittrup understreger, at de fleste af Kabuls 3,5 millioner indbyggere lever et helt almindeligt liv, hvor de ikke er i fare.
»Folk går på arbejde, i skole og hjem igen uden problemer. Butikkerne og markederne er åbne, og der bliver solgt grillkyllinger i hundredevis hver eneste dag,« som han siger.
Den danske politichef er dog ikke nået dertil, hvor han selv går på gaden.
»Min sikkerhedssituation er ikke den samme som afghanernes. Dels er jeg chef for EU's politimission, og dels er jeg en rig europæer. Jeg risikerer derfor at blive skudt eller kidnappet. Jeg synes ikke, der er nogen grund til at stille sig op som en åben bankbog,« siger den danske politikommissær, der trods sine 65 år har tænkt sig at blive i Kabul.
»Jeg er langtfra færdig med den her opgave,« siger han og smiler. »Hovedopgaven er at få uddannet de mange tusinde nye rekrutter inden valget og så i øvrigt forhindre, at Taleban får held til gennemføre et større angreb i Kabul,« siger han.
Ikke mindst på valgdagen. her skal politiet og den afghanske hær beskytte de tusindvis af valgsteder og sikre, at valget fremstår som en afghansk begivenhed. ISAF og de amerikanske styrker skal kun træde til, hvis der bliver problemer.


