Tre mænd, der tør sige 'socialisme'
Finanskrisen har givet venstrefløjen medvind, og de borgerlige er ideologisk i defensiven i Frankrig, England og Tyskland, vurderer eksperter


 "Socialisme. Jeg er ikke bange for at sige s-ordet," sagde Gordon Brown for nylig. 
I de seneste dage har finanskrisen givet de store socialistiske partier i Europa både vælgermæssig opbakning og ideologiske forspring i forhold til de borgerlige partier og deres ideal om det frie marked.
"Der er sket et paradigme skift rent ideologisk i de seneste dage. Nu er det - set fra et idéhistorisk perspektiv - igen venstrefløjen, der sætter dagsordenen," siger Michael Freeden, der er professor i politiske ideologier og statskundskab ved Oxford Universitet. 
Peer Steinbrück - Tysklands socialdemokratiske finansminister, Bernard Delanoë - Paris' socialistiske borgmester og Gordon Brown - Storbritanniens hidtil så udskældte premierminister - opfattes pludselig som fremtidens mænd.
"Det er socialisterne, der har medvind. Det er dem, der har haft svarene på finanskrisen. Det har selv børserne indset," fastslår Freeden.
Alle socialister
Det er ikke en opfattelse, han er ene om. I går fremhævede den nyslåede nobelpristager i økonomi, amerikaneren Paul Krugman, netop Gordon Brown som manden, der havde fået idéen til og burde have æren for den - tilsyneladende - succesfulde redningsplan, som de europæiske lande har gennemført. I sin klumme i gårsdagens New York Times opfordrede Krugman sågar til, at bankerne bliver nationaliserede.
"Det er lidt af et paradigmeskift. Vi er alle socialister nu," siger Simon Heffer, klummeskriver på den engelske avis The Daily Telegraph og en af Storbritanniens mest fremtrædende konservative skribenter:
"For cirka et kvart århundrede siden blev der grinet af Labour, da de i et valgmanifest foreslog nationaliseringer af den finansielle sektor. Det blev kaldt det længste afskedsbrev i historien - 'the longest suicide note in history'. Og nu, 25 år efter - og ti år efter Tony Blair begravede socialismen - er den blevet genindført, og endda med konservativ støtte," siger Heffer.
Browns genfødsel
"I sin ungdom skrev den meget akademiske Gordon Brown lange bøger om socialismen. Selvom han ikke praktiserede statsintervention som finansminister, har han altid været en pragmatiker, der har erkendt nødvendigheden af intervention," siger Michael Freeden. 
"Det er som om, Gordon Brown er gået tilbage til sit ideologiske udgangspunkt. Han er trådt i karakter på en måde, han har det godt med. Det samme kan ikke siges om David Cameron." 
Den konservative leder har haft svært ved at finde et konsistent svar på finanskrisen og er faldet tilbage i meningsmålingerne. Partiet har stadig en smal føring. Men den er langt fra de 30 procent, som partiet førte med, inden finanskrisen begyndte.
Merkels mulige afløser
Det førende økonomiske politiske tidsskrift The Banker præsenterede i sit seneste nummer Tysklands socialdemokratiske finansminister Peer Steinbrück "som en mulig efterfølger for kansler Angela Merkel".
Det er noget af en ændring. For kort tid siden var SPD - det socialdemokratiske parti - håbløst distanceret i meningsmålingerne. Nu er den 60 år gamle socialdemokrat fra Hamburg pludselig blevet et realistisk bud på en ny kansler, hvis den Store Koalition mellem de kristelige unionspartier (CDU og CSU) og SPD - som forventet - falder fra hinanden efter valget næste år.
Iagttagere mener dog ikke, at det nødvendigvis vil føre til et regeringsskifte i Tyskland.
"Tysk politik har altid været mere statsdirigeret - mere socialdemokratisk. Markedet er ikke en hellig politisk ko for tyske konservative. Men det tyder på, at det er SPD, der høster palmerne, og at det er deres politik, der sætter dagsordenen i Tyskland såvel som andre steder i Europa. Socialismen har fået et comeback," siger Vernon B. Bogdanor, der er professor i komparativ europæisk politik ved Oxford Universitet.
Socialister sætter kursen
"Siden jeg var en ung mand, har jeg beundret store socialdemokrater som Olof Palme, Willy Brandt og Mario Soares," sagde Paris' socialistiske borgmester, Bernard Delanoë, da Information mødte ham tidligere på sommeren. 
Dengang - for få måneder siden - blev sådanne udtalelser set som anakronistiske. Delanoës udtalelse ved samme lejlighed om, at Keynes var hans "filosofiske forbillede", blev opfattet som et eksempel på, hvor bagstræberiske, de franske socialister er. Nu er Delanoë favorit til at blive leder af socialistpartiet.
"I Frankrig er man nærmest lettet over, at statsintervention igen er kommet i højsædet. Sarkozy talte om 'rupture' - et brud - og talte varmt for Margaret Thatcher. Selv Ségolène Royal - den socialistiske kandidat ved præsidentvalget - kaldte sig for 'Blairist'. Den slags er forbi nu. Selvom mange borgerlige er tilhængere af statsintervention, er det socialisternes strategi, der sætter kursen," siger professor Laurence Morel fra universitetet i Lille.
Men der er lang vej endnu. Socialisterne har haft succes, fordi de var pragmatiske og ikke forfaldt til ideologiske klichéer. 
"De borgerlige partier er blevet trængt i defensiven, fordi de troede på en universalløsning - nemlig markedet. Hvis socialisterne gør det samme, vil vælgerne svigte dem. Befolkningen ønsker stabilitet - ikke ideologi," siger Laurence Morel.
quortrup@informatin.dk

