Mindst 774 døde af kolera i Zimbabwe
Koleraepidemien i Zimbabwe har kostet 774 mennesker livet. Dermed er 200 flere døde på et par dage, oplyser verdenssundhedsorganisationen WHO
Budiriro-hospitalet i Harere har svært ved at følge med antallet af syge fra koleraepidemien i Zimbabwe.


 I alt 774 mennesker er døde af kolera i Zimbabwe, siden epidemien brød ud i august, oplyste verdenssundhedsorganisationen WHO i går. 
Det er næsten 200 flere, end WHO rapporterede om i går, hvor tallet var 589. Det tal var indhentet frem til 8. december.
WHO's talskvinde, Fadela Chaib, sagde, at antallet af døde går op hver dag.
Hård kritik af Mugabe
Oplysningen kom samtidig med, at menneskeretsgrupper bittert kritiserede præsident Robert Mugabe for igen at anholde og chikanere politiske modstandere.
Amnesty International, AI, Human Rights Watch, HRW, og The Open Society Institute sagde, at det var yderst kritisabelt, at menneskeretsforkæmpere igen bortføres og forhindres i deres arbejde.
De tre menneskeretsgrupper opfordrer afrikanske lande til at lægge pres på Mugabe for at stoppe denne politik.
De tre grupper er på linje med udenlandske regeringer, der mener, at Mugabe bærer skylden for koleraepidemien, forfølgelserne og den politiske og økonomiske krise i det sydøstafrikanske land. ritzau/AFP


