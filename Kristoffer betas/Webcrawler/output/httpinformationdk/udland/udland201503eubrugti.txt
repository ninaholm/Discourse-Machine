EU: Brug tidligere radikaliserede i kampen mod ekstremisme
Personer, der har forladt radikaliserede miljøer, bør anvendes i det forebyggende arbejde mod ekstremisme og radikalisering. Det anbefaler et netværk under Europa-Kommissionen, som dermed bakker op om et nyligt forslag fra SF. De borgerlige er skeptiske


 Unge mennesker, der har forladt radikaliserede miljøer og er motiverede til at arbejde for at afradikalisere andre unge, bør bruges i det forebyggende arbejde mod ekstremisme. Det anbefaler det såkaldte Radicalization Awareness Network (RAN), der er et netværk under Europa-Kommissionen bestående af organisationer og forskere, socialarbejdere og andre aktører, som er involverede i forebyggelse af radikalisering.
»Vi råder medlemsstaterne til at implementere tidligere radikaliserede i indsatsen,« siger Steven Lenos, der er særlig konsulent ved den politiske og forebyggende del af RAN.
Han forklarer, at tidligere radikaliserede har lettere ved at relatere til unge mennesker på vej ind i de ekstreme miljøer og forstå de specifikke problemstillinger, der gør sig gældende.
»Det er vigtigt ikke kun at behandle de her mennesker som gerningsmænd og som en samfundsrisiko, men også at sætte sig ind i, hvorfor de bevæger sig i den givne retning og forsøge at hjælpe dem ind på en anden vej,« siger han og peger på, at tidligere radikaliserede på baggrund af egne erfaringer på en overbevisende måde kan give et indblik i de negative konsekvenser forbundet med at bevæge sig i retning af ekstreme miljøer og radikalisering.
Politisk skepsis
Anbefalingen fra RAN giver opbakning til SF, der i sidste uge netop opfordrede til at inkludere tidligere radikaliserede i den forebyggende indsats mod radikalsering. SF argumenterede for, at de tidligere radikaliserede skal lette kontakten til miljøerne og støtte det forebyggende arbejde. Forslaget har fået opbakning fra flere eksperter, mens Dansk Folkeparti har udtrykt bekymring for, om man vil lade »ræve vogte gæs«.
Også Konservatives retsordfører Mai Mercado er bekymret over den praksis, som hun frygter kan blive misbrugt.
»Tænk, hvor meget skade det kan gøre, hvis man bruger en, der stadig er radikaliseret til at ’afradikalisere’ andre. Religiøs fanatisme er svært at slippe af med, så det er ikke noget, jeg er vild med at tage i brug,« siger hun.
Men det er ifølge retsordfører for SF, Karina Lorentzen Dehnhardt, en overdreven fare.
»Selvfølgelig skal man være opmærksom på det, men det sker kun meget sjældent i eksempelvis bandemiljøet, og man kan omgå det ved at have flere mentorer på samtidigt,« siger hun og henviser til, at man i Sverige typisk benytter to mentorer ad gangen, hvoraf den ene er tidligere radikaliseret.
Ifølge RAN begynder radikaliseringsprocessen ofte med udforskning af grundlæggende identitetsspørgsmål som ’hvem er jeg?’, ’hvilken gruppe tilhører jeg?’ og ’hvordan skal jeg dyrke min religion?’ Det kan i visse tilfælde udvikle sig i en farlig retning, hvis svarene er af ekstrem karakter, og den enkelte samtidigt bliver mere og mere overbevist om deres rigtighed. Og det er blandt andet her, myndighederne bør sætte ind, hvis radikaliseringen skal standes i opløbet.
»Det er enormt vigtigt, at også Danmark fortsætter med den forebyggende indsats. Hvis ikke der sættes ind med præventive tiltag, stiger presset på politiet og fængslerne,« siger Steven Lenos fra RAN, der roser det danske SSP-samarbejde og den såkaldte Aarhus-model.
Når afradikaliseringsprocessen skal sættes i gang, foregår det typisk ved at bryde den radikaliseredes overbevisning og få taget de grundlæggende spørgsmål og svar op til revision. Det er en svær proces, der ikke fungerer ved blot at møde de opfattelser, personen har, med direkte modargumenter. Tvivlen på den radikale ideologi skal komme indefra og bliver igangsat af diskussion og udfordring af de argumenter, der er i spil.
»Individuelle problemer skal have individuel hjælp. Eksempelvis skal en dybt religiøs person tale med nogle, der har stort kendskab til religionen og andre fortolkninger af teksterne, mens et tidligere bandemedlem kan have brug for en stærk rollemodel,« siger Steven Lenos og understreger, at tidligere radikaliserede, der evner at påbegynde den proces er et stærkt redskab.
»Dygtige tidligere radikaliserede, der vil det her og kan samarbejde, er konstant en mangelvare, og vi leder altid efter dem,« siger han.
Exit og modfortælling
RAN peger særligt på to områder i indsatsen mod radikalisering, hvor tidligere radikaliserede kan spille en rolle: I exitfasen, og når potentielle Syriens-rejsende skal overtales til ikke at tage afsted.
Eksempelvis kan modfortællinger fremskynde afradikalisering, og at den enkelte begynder at fjerne sig fra de ekstreme miljøer. Men for at de virker pålidelige på modtageren, der i så fald lader sig overtale til ikke at rejse til eksempelvis Syrien, skal de komme fra troværdige og indflydelsesrige budbringere såsom tidligere radikaliserede. RAN skriver i en artikel fra en konference i Haag sidste år, at modfortællingerne blandt andet kan »fjerne rejsemyter og reducere glorificeringen af kampene«, åbne den radikaliseredes øjne op for »alternative måder at støtte Syrien på, såsom humanitær bistand« og levere stærke argumenter imod, »at gode muslimer behøver at kæmpe i Syrien«.
Ligeledes kan tidligere radikaliserede, i samarbejde med de adskillige andre myndigheder, bidrage positivt til afradikaliseringsprocessens senere faser, der omhandler det egentlige exit fra miljøet.
»Exitprogrammer, der har vist sig at være effektive, kan skræddersyes til målgruppen eksempelvis ved at ansætte tidligere radikaliserede som acceptable mellemled eller mentorer,« skriver RAN.
I den internationalt roste Aarhusmodel benytter man sig endnu ikke af tidligere radikaliserede i indsatsen med de unge. Men chefen for Fritids- Og Ungdomsskoleområdet i Aarhus Kommune, Toke Agerschou, som er en af lederne af Aarhus-modellen, mener, at motiverede tidligere radikaliserede kan være et stærkt værktøj i kampen mod radikalisering og ekstremisme.
»Med tiden kommer vi også til at bruge dem, men der kommer til at gå nogle år,« siger Toke Agerschou og forklarer, at eksempelvis de Syriens-rejsende, der er taget fra Aarhus, først kom hjem sidste år, hvorfor de ikke har lagt tidsmæssigt og psykisk nok afstand til det, de har været igennem, til at kunne hjælpe andre også. »Mange har travlt med at få retableret deres eget liv, indgå i trosfællesskaber, som er samfundsacceptable, få et andet netværk, genetablere relationen til familien og en masse andet. Det er en voldsom ting, de har været igennem,« siger han.
Men han er ikke i tvivl om, at tidligere radikaliserede kan have en »klar motivation« til at udfylde rollen som mentor og hjælpe andre ud af den situation, de er havnet i. Og også Toke Agerschou peger på, at tidligere radikaliserede som mentorer kan være gode til at skabe en troværdig kontakt.
»Både i henhold til kontakten med højreorienterede og med de meget religiøse er en stærk relation uhyre vigtig. Og det er noget, man med hjerte og sjæl skal gå ind i,« siger Toke Agerschou.

