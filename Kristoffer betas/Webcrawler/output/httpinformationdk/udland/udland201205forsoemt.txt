Det forsømte Arabiske Forår
Det Arabiske Forår har væltet diktatorer. Men nogen egentlig revolution har de folkelige oprør ikke ført til. Under overfl aden sidder mange fra den tidligere herskende klasse fortsat på magten, konkluderer ny rapport. De arabiske befolkninger er blevet spist af med ubetydelige ændringer
De almindelige arabere har indtil videre ikke fået meget ud af Det Arabiske Forår, lyder vurderingen i en rapport fra London School of Economics.


 Mubarak, Ben Ali, Saleh og Gaddafi. Fire af Mellemøstens værste diktatorer er det seneste halvandet år blevet tvunget fra magten. Presset af folkelige protester, væbnede oppositionsgrupper og i et enkelt tilfælde vestlige bombefly. Det er det håndgribelige resultat af de arabiske befolkningers oprør mod undertrykkelse, nepotisme, korruption og magtmisbrug. Med krav om politisk frihed og sociale reformer bredte Det Arabiske Forår sig fra Tunesien over Egypten til bl.a. Yemen, Bahrain, Libyen og senest Syrien.
Og hvad har de egyptiske, tunesiske, yemenitiske og libyske befolkninger så fået ud af det? Ikke ret meget, lyder vurderingen i en ny rapport fra London School of Economics, der har bedt en lang række førende arabiske og europæiske eksperter gøre status. I de fire lande er der ganske vist sket et systemskifte, men revolution er der på ingen måde tale om, lyder dommen. Under overfladen er det nemlig stadig de gamle systemers støtter, der reelt sidder på magten: generalerne, bureaukraterne og de magtfulde forretningsfolk.
Folket bliver snydt
Der er i høj grad tale om kosmetiske ændringer i toppen af systemerne, konkluderer rapporten, og det kan få alvorlige konsekvenser for de arabiske befolkninger, der har drømt om en bedre fremtid. Ingen af de nye regeringer har et klart bud på, hvordan befolkningens levestandard skal forbedres, arbejdsløsheden bekæmpes og forventningerne om mulighed for social opstigning indfries.
Resultatet kan blive nye massedemonstrationer, uroligheder og ustabilitet mange år frem i tiden.
Herhjemme bekræfter mellemøsteksperterne Jakob Skovgaard-Petersen og Lars Erslev Andersen, at mange af de gamle magtstrukturer fortsat eksisterer under overfladen.
»Det er helt korrekt. Og det er også rigtigt, at folks forventninger om bedre levestandard og økonomisk udvikling er stærkt opskruede,« siger Jakob Skovgaard-Petersen, der er professor på Københavns Universitet. »Det er givet, at der er mange, som vil blive skuffet, for der er ikke meget, der tyder på, at de nye regeringer kan levere varen.«
»Der er god grund til at være bekymret for, at den politiske liberalisering ikke bliver fulgt op at en tilsvarende økonomisk liberalisering,« medgiver Lars Erslev Andersen, seniorforsker ved Dansk Institut for Internationale Studier. »Og det er der hårdt brug for, i hvert fald i Egypten og Yemen.«
Plads til succes
Julien Barnes-Dacey fra European Council on Foreign Relations (ECFR) er helt enig. Men han mener ligesom de to danske forskere, at det er for tidligt at stemple Det Arabiske Forår som en fiasko.
»Det er immervæk kun et år til halvandet siden, de fire lande slap af med deres gamle ledere. Ingen ved, hvad den nye politiske frihed vil føre med sig af reformer. Det er en proces, som er sat i gang,« siger Julien Barnes-Dacey, der er leder af ECFR’s Mellemøstafdeling.
»Spørgsmålet er, hvad der vil ske, når og hvis de nye regeringer beslutter at omfordele goderne. Hvordan vil generalerne, bureaukraterne, forretningseliten og andre privilegerede samfundsgrupper reagere på det? Vil de tilpasse sig de nye forhold for at bevare deres økonomiske interesser, eller vil de forsøge at bekæmpe de nye regeringer?«
Julien Barnes-Dacey understreger, at der uundgåeligt vil komme tilbageslag for de nye og ofte uerfarne politikere, som har overtaget den formelle magt efter Mubarak, Ben Ali, Saleh og Gaddafi:
»De vil selvfølgelig møde modstand, hvis de for alvor vil lave om på de samfund, de har overtaget ansvaret for.«
Ingen vej tilbage
I det hele taget mener forskerne, at man ikke skal undervurdere styrken i den politiske proces, som er sat i gang. Eller undervurdere den politiske bevidsthed, som de arabiske befolkninger har fået.
»Der er sket et monumental bevidsthedsskred i Mellemøsten,« siger Lars Erslev Andersen. »Det er mejslet ind i den arabiske sjæl, at man kan ændre tingenes tilstand ved at gå på gaden og demonstrere. Og den bevidsthed forsvinder ikke bare sådan igen.«
Det er Julien Barnes-Dacey enig i.
»Vi ved endnu ikke, hvor det ender. Men det afgørende er, at der ikke er nogen vej tilbage.«

