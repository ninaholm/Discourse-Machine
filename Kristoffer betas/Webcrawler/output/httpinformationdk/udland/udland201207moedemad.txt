Møde med Madame, min nye husvært
Feminisme på arabisk har endnu ikke nået Grevinde Danner-højderne fra 70’ernes Danmark, men den er godt på vej — og held og lykke!


 Dagbog fra Beirut (4)
Madame fortæller, at hendes fornavn stammer fra en af 30’ernes Hollywood-filmstjerner, som hendes far godt kunne lide, og at hendes efternavn er tyrkisk og — det tror hun da — kommer af gloserne for ‘mørk og modig’. Hun kan ikke helt forstå det med det ’mørke’, for hun får også nævnt, at familien way back kom fra den europæiske del af osmannernes imperium, og der er de jo ikke så mørke.
»Nøh,« siger jeg, »dem fra Balkan kaldes ofte ’de hvide tyrkere’, men det er nu mere et socialt stempel end en etnisk karakteristik.«
»Virkelig?«, svarer Madame, »ja, hvad ved man — jeg blev født her i Libanon.«
Jeg spekulerer på hvornår, og gætter på Anden Verdenskrig — og i hvert fald før kosmetik-kirurgien blev obligatorisk for libanesiske overklassekvinder.
Madame er nu min nye husvært, og da hun viser rundt i den store lejlighed, gør hun et nummer ud af at udpege en lille tarm bag køkkenet på halvanden gange to en halv meter med foldedør til et kosteskabstoilet med bruser og håndvask. Rummet er uden vinduer, og min første tanke er, at denne isolationscelle kan bruges som pulterrum og til vask og strygning ved at flytte vaskemaskinen fra køkkenaltanen. Madames blik fikserer mig fra dets position bag puder af sminke:
»Nej nej, det er hushjælpens rum, og det er da større end i de fleste moderne lejligheder,« siger hun, som om hun bekymrer sig om filippinske og etiopiske husslavers menneskerettigheder.
»For De har vel husjælp?«
Skønhed og matrone
Vel, hushjælp og hushjælp. Jeg har Salwa, en smilende muslimsk etiopier, der indtager huset hver torsdag, hvor jeg som regel fortrækker til en café med min laptop. For nylig krævede hun lønforhøjelse med den begrundelse, at jeg har mange skjorter. Jeg har sådan set hele tiden haft mange skjorter. Jeg ser nu frem til endnu et lønkrav med den begrundelse, at jeg har mange rum.
Salwa er min fjerde hushjælp, alle etiopiere, og alle smilende bortset fra Suze, der til gengæld var en langbenet, mandeløjet skønhed. I en sådan grad, at hun de første par gange, hun gjorde rent, havde en veninde med som opbakning, ifald jeg skulle omgås med planer om at voldtage hende, når hun bøjede sig over gulvspanden. Hvilket minder mig om min første hushjælp i Ankara, Hatitje, opkaldt efter Profetens første hustru og en djærv, tung anatolsk matrone, der — sandt at sige — kunne tjene til livets ophold som jord- og betonarbejder. Hun havde nogle år i forvejen snittet struben på sin mand, da han sov brandert ud, hvorefter hun iførte sig sin pæneste kjole og meldte sig på politistationen. Hun fik en mild dom, da naboer vidnede til hendes fordel — manden havde lejet hende ud til venner og bekendte i slumnabolaget. Jeg fandt hende gennem den enlige mor, der siden blev min kone, og hun fortalte mig, at Hatitje var fuld af beundring (og undren?) over min adfærd, når hun vaskede gulv:
»Han gør slet ikke tilnærmelser, end ikke antydningsvis.«
Salwa har jeg fundet gennem en kvindelig libanesisk kammerat, der skriver interessante romaner om sig selv som offer for arabiske mænds umættelige begær. Ikke efter sex, det er, hvad det er, men efter magt. Når vi mødes og drøfter saglige ting såsom mændene i hendes veninders liv, der — forstår jeg — ikke er værd at samle på, hendes seneste litterære tekster og islamisk politik, der — forstår jeg — heller ikke er værd at samle på, finder jeg mig selv i en tidslomme fra 70’erne, hvor man ikke kunne kommunikere med et særligt segment af danske kvinder uden at få dårlig samvittighed over ens eget magtbegær og ubevidste undertrykkelse af samtalepartneren, der i øvrigt altid førte ordet.
Arabiske feminister har dog endnu et par meter op til den Grevinde Danner-skingren, der gjorde min generation af danske mænd til skyldbetyngede skvat med ret til barselsorlov, hvis den ikke jog dem i eksil som Danida-aristokrater i Afrika eller korrespondenter i Mellemøsten. Eksempelvis smiler de oftere end datidens danske rødstrømper.
Og ja — faktisk har arabiske feminister meget at slås for. Den lejlighed, jeg nu har lejet af Madame, er f.eks. registreret i en yngre søsters navn med den klausul, at Madame har råderetten, så længe hun lever. Uden dette arrangement ville mandlige familiemedlemmer arve det meste af molevitten, og søsteren ville få hushjælpens enecelle med eget bad.
Så alt i alt: hep hep arabiske feminister.

