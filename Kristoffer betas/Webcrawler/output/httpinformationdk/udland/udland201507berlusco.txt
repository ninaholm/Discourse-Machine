Berlusconi, bunga bunga og bestikkelse
I en ny retssag bliver Silvio Berlusconi forelagt regningen for sit forsøg på at vende virkeligheden på hovedet


 Hvis man troede, at retssager vedrørende Silvio Berlusconi og mandens sexliv var et overstået kapitel, efter at Italiens tidligere ministerpræsident i marts blev frifundet for embedsmisbrug og udnyttelse af en mindreårig, tog man fejl.
Oprindelig var Berlusconi anklaget for at have betalt den dengang kun 17-årige natklubdanserinde Karima el-Mahroug – kaldet Ruby Rubacuori (Ruby Hjerteknuser) – for sex. Købesex med mindreårige er forbudt i Italien. Desuden var han sigtet for at have misbrugt sin magt som regeringsleder, da Ruby i maj 2010 blev anholdt efter en tyverianmeldelse. Berlusconi ringede til politiet og fortalte, at Ruby var den daværende egyptiske præsident, Hosni Mubaraks, niece, hvorefter hun blev løsladt – og ikke beskyttet af de sociale myndigheder, som loven foreskriver.
Efterfølgende vedtog Berlusconis flertal i parlamentet en mindeværdig resolution om, at han havde beskyttet nationens interesser – selv om den marokkanske pige på ingen måde er beslægtet med Mubarak.
Ved første retsinstans blev Berlusconi kendt skyldig, men ved appelretten vurderede dommerne, at hans kendskab til pigens alder ikke kunne bevises. At denne viden er den eneste plausible forklaring på Berlusconis indgreb i en almindelig politiforretning, udgør ikke i sig selv et bevis. Efterforskningen har også ført til en anden retssag, Ruby 2, hvor tre af Berlusconis nære samarbejdspartnere er dømt for rufferi. Og nu starter Ruby 3 snart ved retten i Milano.
Ifølge anklagemyndigheden har Berlusconi bestukket et stort antal vidner i de andre sager. Selv har han hele tiden hævdet, at de berygtede bunga bunga-fester med hærskarer af unge kvinder, blot var »elegante middagsselskaber«. Han påstår også, at de mange penge, som er blevet udbetalt, ikke var bestikkelse, men »generøs hjælp til piger i vanskeligheder«. Anklagerne mener dog at kunne føre bevis for bestikkelse. Berlusconi har overført midler for omkring 75 mio. kroner til vidnerne, heraf 50 mio. til kronvidnet Ruby, som derfor nu er medanklaget. I alt er 34 personer sigtet for at have afgivet falsk vidneudsagn, deriblandt en sanger, en pianist og en bodyguard. De kvindelige gæster har han betænkt med kontanter, biler, bolig og ansættelseskontrakter, der ikke har medført dokumenterbare arbejdsopgaver. Han forklarer sin gavmildhed med, at de på grund af snagende anklagere og journalister har »mistet deres job, anseelse og kærester«.
Berlusconi er allerede ekskluderet fra parlamentet som følge af en dom for groft skattesvig. Desuden er han sigtet for korruption ved retten i Napoli. Her har en tidligere senator indgået forlig og tilstået, at han fik 22 mio. kroner for at skifte parti, hvilket i 2008 bragte Berlusconi til magten på bekostning af Romano Prodis centrumvenstreregering.
I sidste uge begærede anklagerne Berlusconi idømt den strengeste straf for korruption: Fem års fængsel.
 

