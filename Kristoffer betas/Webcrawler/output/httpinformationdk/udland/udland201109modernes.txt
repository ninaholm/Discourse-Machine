Den moderne slave er i stigende grad en mand
Befrielsen i forrige uge af tilfangetagne mænd fra en teltlejr i Storbritannien har udfordret folks syn på det typiske trafficking-offer. Men problemet med mandlige ofre er voksende. Og trafficking til tvangsarbejde overgår nu den kendte trafficking til sexindustrien, siger eksperter
Ovenfor ses den lejr af campingvogne, hvor 24 tvangsarbejdere blev holdt som slaver i Leighton Buzzardi nord for London i op til 15 år. Her blev de tvunget til at arbejde under usle forhold til lav løn. Fire bagmænd og en kvinde blev anholdt. På det lille billede ses en af de mistænkte bagmænd, James Connors, da han ankom i håndjern til den lokale retsbygning i Luton den 13. september.


 LONDON - Trafficking og moderne slaveri har i mange år været associeret med unge, østeuropæiske kvinder, smuglet over grænser og solgt til bander, der udnyttede dem i sexindustrien.
Men efter at 24 mænd i forrige uge blev befriet fra hunde- og hestebåse, haveskur og aflåste campingvogne i en trailerpark i Leighton Bedfordshire nord for London, er det gået op for mange, at den moderne slave lige så godt kan være en midaldrende mand, der banker på din dør og spørger, om du har brug for at få lagt en ny indkørsel.
»Mange har tænkt på trafficking-ofre som kvinder udnyttet i sexindustrien, men den engelske sag har gjort folk opmærksomme på, at den moderne slave også kan være mand, og at de ikke alle sammen er udlændinge. Det kan også ske for britiske mænd,« siger Jemini Pandya, talskvinde for International Organization for Migration (IOM) i Geneve i Schweiz.
»Det er ikke nyt. Allerede for nogle år siden var der i England en sag om nogle kinesiske muslingesamlere, der druknede. Ikke mange ville have tænkt på dem som trafficking-ofre, men det var de. De blev smuglet ind i landet og arbejdede under kummerlige forhold,« siger hun.
Voksende problem
Ifølge IOM's og andre organisationers data, står det klart, at efterspørgslen efter slaver til tvangsarbejde - både mænd og kvinder - er blevet større i de seneste år. Ifølge IOM's statistikafdeling var »2010 det første år, hvor personer hjulpet af IOM efter at være blevet trafficked til tvangsarbejde oversteg personer trafficked til seksuel udnyttelse«.
Den seneste rapport fra International Labour Organisation (ILO - Den Internationale Arbejdsorgansiation) fra 2009 bekræfter tendensen.
»I 2004 var der i Ukraine flere end dobbelt så mange identificerede sager omhandlende trafficking med seksuel udnyttelse som hensigt sammenlignet med sager omhandlende tvangsarbejde. I 2007 var kløften mellem de to kategorier næsten forsvundet, og i de første seks måneder af 2008 oversteg antallet af tvangsarbejdssager dem om seksuel udnyttelse,« står der i rapporten, der fokuserer på Europa og Centralasien. Tendensen har betydet - ifølge forfatterne - at »antallet af identificerede sager, der involverer mænd trafficked til tvangsarbejde er voksende«.
Det bekræfter Jemini Pandya, der fortæller, at der bl.a. er opstået et traffickingproblem i det nye Irak, hvor asiatiske mænd traffickes ind for at arbejde i byggeindustrien. Men det er langt fra et isoleret tilfælde. En sag om slaver i landbruget i Italien og de seneste afsløringer i Storbritannien viser, at problemet findes over det meste af Europa.
»Ud fra vores datamateriale står det klart, at trafficking af mænd og drenge er om ikke kommet op på siden af kvindelige ofre, så i hvert fald udgør et utroligt væsentligt antal,« siger Jemini Pandya.
Hvad end det handler om kvinder eller mænd, og lige gyldigt hvor de kommer fra, synes det klart, at ofrene som regel er desperate og økonomisk trængende personer.
Udsatte personer
Ofrene fra Bedfordshire var stort set alle svage og udsatte individer med alkoholproblemer eller indlæringsvanskeligheder. Nogle var briter, mens andre var østeuropæere. Bagmændene havde fundet dem uden for suppekøkkener og jobcentre, oplyser politiet, der ifølge BBC mener, at stedet kan være centrum for menneskesmugling ud af Storbritannien - bl.a. skulle nogle mænd være blevet flyttet til Skandinavien og muligvis andre europæiske lande for at arbejde med at lægge indkørsler.
Det britiske bagmandspoliti, Serious Organised Crime Agency, kan dog ikke uddybe sagen over for Information, mens efterforskningen er i gang.
I organisationen Thames Reach, der hjælper hjemløse, især fra Central- og Østeuropa, er man for nylig blevet opmærksom på, at bander aktivt går efter udsatte mænd.
»Vi har haft 22 forskellige sager inden for de seneste seks måneder, hvor mænd fra Central- og Østeuropa har henvendt sig til os efter at være flygtet fra lignende situationer. Tidligere var det noget, vi hørte anekdoter om, men nu kontakter de os og fortæller om, hvordan de blev lovet lønnet arbejde og betalt bolig, men i stedet reelt blev gjort til moderne slaver,« siger Mike Nicholas, organisationens talsmand.
»Nogle af dem er blevet lokket ind i landet, andre er blevet hvervet i Londons gader. De bliver lovet betalt arbejde, men når de dukker op, får de frataget deres pas, de kan ikke bevæge sig frit, bliver måske banket, de får ingen løn eller måske bare alkohol, og vi har hørt om en bande, der solgte en slave til en anden bande. Det er meget ekstremt.«
Han tror ikke, at problemet er begrænset til svage udlændinge, men antallet af hjemløse fra Central- og Østeuropa er steget voldsomt i London i de seneste år, mens antallet af britiske hjemløse er faldet. Det har gjort udlændingene mere udsatte.
»Med udvidelsen af EU i 2004 kom der mange immigranter fra øst. Mange af dem klarede sig rigtig godt, men nogle har haft det svært. Og da der ikke eksisterer noget sikkerhedsnet for dem, så ender de på gaden, hvor de er et let bytte,« siger Mike Nicholas, der dog efter politiaktionen i forrige uge fortæller, at en tidligere britisk hjemløs har e-mailet ham og fortalt, at det samme var sket for ham.
Åbne grænser
Mens udvidelsen af EU nok har gjort det lettere at flytte ofre mellem de europæiske lande, mener Jemini Pandya dog ikke, at grænser er en uoverkommelig forhindring for organiserede menneskesmuglere.
»Hoved-oprindelseslandene er Ukraine, Moldova og Albanien, og de er ikke med i EU. Hvad, der synes at være sket, er, at de kriminelle netværk er blevet flere og bedre organiseret og mere sofistikerede. Det er gået op for bagmændene, at der er store penge i det. Menneskehandel bliver på globalt plan kun slået af narko- og våbenhandel i forhold til omsætning,« fortæller hun.
Ifølge Anti-Slavery International's talsmand, Aidan McQuade, er antallet af traffickingofre måske ikke så stort i Europa sammenlignet med Sydøstasien. Men økonomisk set er det i Vesten, det især kan betale sig at handle med mennesker, fordi det er her, pengene er.
»International Labour Organisations analyse af slaveri i Europa og Nordamerika viser, at mens der er tale om mindre tal, så er det til gengæld højværdi-slaveri,« siger McQuade i et interview på CNN.
Jemini Pandya peger på, at det er vesterlændingenes »efterspørgsel på billige produkter, der driver trafficking«.
»Man kan kun fremstille varer så billigt, som vi køber dem, ved at have billig arbejdskraft, så vi bliver nødt til at tackle efterspørgslen. Men det er svært, fordi det handler om vores livsstil,« siger hun.

