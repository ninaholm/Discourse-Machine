Et Ukraine i NATO ville krydse Ruslands ’røde linje’
Mens Ukraines præsident overvejer en folkeafstemning om NATO-medlemskab, siger Putin-talsmand, at det netop er manglen på garantier fra NATO om, at Ukraine ikke vil blive indlemmet i alliancen, der er årsagen til, at landet har taget sine forholdsregler. Så kunne annekteringen af Krim være undgået?
Rusland holder de eksisterende konflikter i bl.a. det østlige Ukraine kørende som et forhandlingskort, mener eksperter.


 For Vesten startede konflikten med Rusland med landets annektering af Krim og russiskstøttede oprøreres nedskydningen af flyet MH17 i Østukraine. Men for Rusland – påpeger en række iagttagere – startede den længe før; nemlig i 1999, da NATO startede udvidelsen af alliancen med optagelse af tidligere Warszawa-pagt-medlemmer.
Da alliancen på et april-topmøde i 2008 i Bukarest lovede, at Georgien og Ukraine »vil blive NATO-medlemmer« engang i fremtiden, udløste det en direkte advarsel fra Ruslands daværende viceudenrigsminister, Alexander Grushko:
»Georgiens og Ukraines medlemskab af alliancen er en enorm strategisk fejl, som kan få alvorlige konsekvenser for den pan-europæiske sikkerhed.«
Få måneder senere rykkede Ruslands hær ind i de georgiske provinser Abkhasien og Sydossetien og anerkendte efterfølgende deres selvstændighed – en handling, som daværende præsident Dmitrij Medvedev efterfølgende har indrømmet var begrundet i Ruslands modstand mod Georgiens optagelse i NATO.
»Hvis du … havde tøvet dengang i 2008, ville den geopolitiske situation være meget anderledes nu, og et antal lande (…) ville sandsynligvis allerede være del af den (alliancen, red.) nu,« sagde Medvedev – i dag Ruslands premierminister.
Seks år senere har Dmitrij Peskov, præsident Vladimir Putins talsmand, bekræftet over for BBC, at det stadigvæk er udsigten til nabolandenes optagelse i NATO, der er hovedårsagen til Ruslands handlinger i det seneste år.
»Vi ville gerne høre en 100 procents garanti om, at ingen vil påtænke at indlemme Ukraine i NATO. Vi vil gerne høre, at NATO vil indstille sin fremrykning imod russiske grænser. At NATO vil indstille forsøget på at bryde magtbalancen. Men desværre har vi ikke hørt disse ord, og det gør os nervøse. Det gør os bange. Vores modparter skal vide, at vi har røde linjer, der ikke må krydses, og vi vil have, at alle forstår, hvor vores røde linjer er,« tilføjede han.
Forhandlingskort
At NATO-udvidelse er en rød linje for Rusland er – som de seneste års udviklinger har vist – ikke nyt, så derfor burde det ifølge en række iagttagere ikke være kommet som en overraskelse for Vesten, at Rusland kunne finde på at reagere voldsomt på begivenhederne i Kijev.
»USA og dets europæiske allierede deler hovedansvaret for krisen. Roden til balladen er NATO-udvidelse,« skriver professor John Mearsheimer fra Chicago University i en artikel i Foreign Affairs.
»For Putin var den illegale omstyrtelse af Ukraines demokratisk valgte og pro-russiske præsident (…) dråben, der fik bægeret til at flyde over. Han reagerede ved at tage Krim, en halvø han frygtede kunne ende som NATO-flådebase, og arbejder på at destabilisere Ukraine, indtil det opgiver sit forsøg på at blive en del af Vesten,« fortsætter han.
Kadri Liik, Ruslandsekspert ved tænketanken European Council on Foreign Relations i London, er langt hen ad vejen enig i analysen.
»Det er alment kendt, at planerne for annektering af Krim har været klar i årevis,« siger hun til Information og skyder på, at det var en »panikreaktion«, der fik Putin til at igangsætte planen, da den ukrainske præsident Viktor Janukovitj blev afsat.
»Han vidste ikke, hvad der ville ske, og han troede, at den (revolutionen, red.) var vestligt manipuleret, så han tog Krim for at være på den sikre side,« mener hun.
Levgen Vorobiov, forsker ved tænketanken Polish Institute of International Affairs i Warszawa, mener også, at annekteringen af Krim var en sikkerhedsforan- staltning imod Ukraines optagelse i NATO.
»Rusland holder de eksisterende konflikter kørende som et forhandlingskort,« siger Vorobiov til Information.
Så længe der er konflikt i Ukraine og Georgien, er der nemlig ingen fare for, at NATO vil indlemme dem, idet lande kun vil blive optaget i alliancen, hvis de – ifølge NATO selv – vil »bidrage til sikkerheden og stabiliteten i det nordatlantiske område«.
Vestlige garantier
Spørgsmålet er, om annekteringen af Krim og urolighederne i Østukraine – sågar anerkendelsen af Abkhasien og Sydossetien – kunne have været undgået, hvis NATO havde givet Rusland de garantier, landet søgte?
Kadri Liik mener, at NATO kunne have »pacificeret Rusland, hvis det havde begrænset NATO til de eksisterende medlemmer«. På den anden side ville det ikke være foreneligt med vestlige principper bare at overlade Georgien og Ukraine til Rusland.
»Jeg kan ikke se, hvordan den tilgang kunne forenes med vestlige principper. Og ville det have været nok for Rusland, eller ville Rusland have ønsket at tage yderligere kontrol med landene? Hvor mange lande skulle vi have overladt til dem? Jeg tror, at Rusland alligevel ville have været paranoid i forhold til Vesten,« siger hun.
Levgen Vorobiov mener, at det er uenigheden mellem NATO-landene om, hvorvidt Georgien og Ukraine skulle tilbydes medlemskab, der ligger til grund for Ruslands handlinger.
»Uenigheden har styrket opfattelsen i Rusland af, at det kan gøre, hvad det vil i regionen,« siger han med henvisning til, at Tyskland og Frankrig i 2008 blokerede konkrete skridt imod optagelse.
»Det er vigtigt for Rusland, at Ukraine ikke bliver integreret i nogen vestlig institution; ikke kun NATO, men heller ikke EU. Rusland ser stærke vestlige institutioner som en trussel imod dets interesser, og det forsøgte også at obstruere Ukraines relationer med Vesten, da Rusland var på god fod med landet,« siger han.
Han mener ikke, at det er løsningen at rette ind efter Rusland og give garantier om noget som helst.
»Det er vigtigt for den ukrainske offentlighed – hvor der nu for første gang nogensinde er flertal for medlemskab af NATO – at blive ved med at tale om det, selv om det ikke er på dagsordenen de næste fem-ti år. At vise, at ideen ikke er droppet på grund af russisk pres,« siger han med henvisning til, at præsident Petro Porosjenko netop har annonceret planer for en folkeafstemning om medlemskab, når landet opfylder medlemskriterierne.
NATO-generalsekretær Jens Stoltenberg reagerede ved at sige, at det er ethvert suverænt land i Europas ret at ansøge om medlemskab, og at »intet tredjeland uden for NATO kan nedlægge veto« i forhold til alliancens udvidelse.
Kadri Liik erkender, at den slags udtalelser »gør tingene værre«.
»Men jeg kan ikke se, hvordan vi kan undgå at tage diskussionen,« tilføjer hun og erklærer sig uenig med John Mearsheimer, der mener, at den seneste konflikt viser, at »eliter i USA og Europa (…) har et fejlbehæftet syn på international politik«.
»De tror, at (…) Europa kan holdes samlet og frit på basis af sådanne liberale principper som retsregler, gensidig økonomisk afhængighed og demokrati. Men dette system brød sammen i Ukraine. Krisen viser, at realpolitik forbliver relevant – og stater, der ignorerer det, gør det på egen risiko,« skriver professoren.
Liik er uenig i, at en værdibaseret udenrigspolitik er naiv og påpeger, at det blot vil skabe andre problemer, hvis Vesten lader Ukraine sejle sin egen sø.
»Realpolitik er naiv på en anden måde. Hvordan vil du få Ukraine til at acceptere, at det ikke har noget valg selv? Det kan resultere i en fejlslagen stat, og det er ikke mere holdbart,« siger hun, men erkender, at den værdibaserede udenrigspolitik endnu ikke har fundet svaret på, hvordan »disse landes frihed og sikkerhed kan sikres uden for NATO-alliancen«.
»Sikkerhed ses i øjeblikket kun inden for denne organisations rammer,« siger hun.

