Krigsherre udfordrer afghansk regering
En krigsherre slipper for tiltale efter bemærkelsesværdigt overfald på hans tidligere kampagnechef. Sagen forværrer Afghanistans problem med retssikkerhed og understreger, at det går helt til tops
Generalstabschef Abdul Rashid Dostum (tv.) i samtale med Afghanistans præsident, Hamid Karzai (2005). Det er kendt, at Dostum, da han styrede en håndfuld nordafghanske provinser, begik adskillige forbrydelser over for politiske modstandere. Det nuværende styre i Afghanistan med Karzai i spidsen ser dog ingen udvej for at slippe af med Dostum: Det vil bringe uro i en ellers stabil del af Afghanistan, og der er ingen umiddelbar afløser for ham.


 ISTANBUL - Afghanistans generalstabschef var godt beruset, da politiet i Kabul tidligere på måneden blev kaldt ud til hans hus. Generalstabschefens private milits havde slået ring om huset, og selv stod han oppe på taget med knyttet næve og truede politiet til ikke at komme nærmere. 
Det foregik tidligt om morgen, efter at Abdul Rashid Dostum, som generalstabschefen hedder, aftenen før sammen med 60-70 militsfolk brød ind hos Dostums tidligere kampagneleder, Akbar Bey, og tævede ham og en af hans sønner. 
Det kommer ikke bag på nogen, at krigsherren Abdul Rashid Dostum kan finde på den slags. Tværtimod er det usædvanligt, at Akbar Bey slap med livet i behold, for den krigsforbryderanklagede Dostum er berygtet for at slå folk ihjel, som det passer ham. 
Da han alene styrede en håndfuld nordafghanske provinser under Taleban-regimet, skete det med mellemrum, at tilfangetagne rivaler blev dømt til døden, og den offentlige henrettelse skete ved, at han lod en kampvogn rulle sine metalbælter henover den dømte, så han knustes til døde.
Dostum er aldrig blevet konfronteret med sine forbrydelser, og det er et af de helt store problemer for dagens Afghanistan. Ikke mindst fordi han har haft magt og indflydelse til at tiltvinge sig poster, først som forsvarsminister og nu som generalstabschef. Den sidste post er ganske vist overvejende ceremoniel, men også et udtryk for, at præsident Hamid Karzais regering ikke kan komme uden om de gamle krigsherrer, hvis den vil bevare magten og sikre bare nogenlunde stabilitet i de områder, krigsherrerne stadig kontrollerer.
Politiet trak sig
Dostums overfald på Akbar Bey endte med at blive endnu en ydmygelse af regeringen og alle intentioner om at skabe lov og orden i Afghanistan. For da politiet forsøgte at skride til anholdelse, udbrød der øjeblikkeligt uroligheder i fem nordlige provinser, som er under Dostums kontrol. Hundreder af vrede mænd strømmede ud i gaderne og satte ild til kontorer, der tilhører Akbar Beys nystiftede politiske alliance. Da nyheden om urolighederne i nord nåede til Kabul, trak politiet sig tilbage og lod Dostum slippe. 
"Hvis general Dostum bliver omringet og nogen så meget som krummer et hår på hans hoved, så må de være klar over, at otte nordlige provinser vil vende sig mod regeringen," sagde Mohammad Alem Sayeh, en talsmand for Dostum til Radio Free Afghanistan.
En lille uges tid senere blev det klart, at truslen var hørt og forstået, og også det juridiske system vil lade Dostum slippe endnu engang.
"Alle, der begår forbrydelser, skal bringes for retten," sagde rigsadvokat Abdul Jabar Sabit til Radio Free Europe i Kabul.
"Men jeg må indrømme, at der i virkelighedens verden er visse problemer. I den nuværende krigssituation vil det i mange tilfælde være svært for os at implementere loven (...) selv i de områder, hvor der eksisterer lov og orden, er der nogle mennesker, vi ikke til alle tider kan bringe for retten."
Det forlød, at overfaldet på Akbar Bey var led i en jagt på nogle dokumenter, den tidligere kampagneleder skulle være i besiddelse af. Iagttagere er dog ikke i tvivl om, at det reel skyldtes Dostums utilfredshed med, at Akbar Bey har udfordret ham med dannelse af en ny politisk alliance. 
Dostum har hidtil været den reelle leder af Afghanistans tyrkisktalende mindretal, men den post har Akbar Bey åbenlyst udfordret med dannelsen af Det tyrkiske råd i Afghanistan - 'tyrkisk' refererer ikke til landet Tyrkiet, men til de grupper, der taler tyrkisklignende sprog så som turkmenere og usbekere.
Regeringen taber
Med de afghanske myndigheders tilbagetog over for Dostum er det klart, at demonstrationen ikke kun var rettet mod den tidligere kampagneleder, men også mod regeringen og alle andre, der vil forsøge at hævde sig over Dostum.
"Dostum lægger pres på regeringen. Han vil vise folk, at han står over regeringen. Og det er faktisk tilfældet," siger den politiske analytiker Fazel Rahman Oria til Institute for War and Peace Reporting (IWPR).
I modsætning til mange af Dostums tidligere forbrydelser fandt den seneste sted i dagslys midt i et villakvarter i Kabul, så alle og enhver kunne følge med. Når det alligevel ikke får følger, handler det ikke kun om regeringens manglende evne til at gøre noget. Det er også et spørgsmål om vilje.
"Hvis regeringen var stærk, ville Dostum være dens primære mål, men mange i regeringen har selv meget at skjule, så de er ikke interesseret i at have et effektivt politi og retssystem, der kan tage den slags opgør," siger dr. Antonio Giustozzi, der blandt andet forsker i forholdet mellem krigsherrer og stat i Afghanistan ved London School of Economics.
"Overfaldet på Akbar Bey er ikke Dostums første forbrydelse, og både han og mange andre har lavet værre ting før. Det juridiske system er dysfunktionelt, og der er udbredt korruption blandt ministre og dommere i Afghanistan. Straffet bliver kun de, der ikke har venner i Kabul. Lov og orden er ved at kollapse, og alle gør, hvad de vil i Kabul nu."
Mere i vente
Dertil kommer, at de nordlige provinser, hvor Dostum henter sin opbakning, er de mest stabile i Afghanistan, og alene af den grund er det klart, hvorfor regeringen ikke ønsker at foretage sig noget, der kan rykke ved den balance lige nu, hvor situationen i Kabul og det sydlige Afghanistan dagligt forværres. Problemet med at fjerne Dostum er også, at regeringen ikke har nogen ny stærk mand at sætte i stedet.
"Regeringen er ikke i stand til er erstatte Dostum. Han vil blive efterfulgt af en masse små krigsherrer, der ikke vil kunne holde orden, og uanset hvad kan Dostum ikke fjernes helt. Det er derfor ikke i regeringens interesse at presse ham nu, hvis man ikke har et alternativ," siger dr. Antonio Giustozzi.
Han siger, at vejen til et opgør med krigsherrerne går over opbygningen af en stærk stat med et pålideligt politi- og retssystem. Men uden entydig opbakning hos regeringen i Kabul bliver det svært, og det har krigsherrerne naturligvis set, og derfor frygtes det, at Dostums åbenlyse udfordring bliver efterfulgt af mere af samme skuffe.
"Lige nu støtter alle krigsherrerne Dostum. De ser hans succes som deres egen. Andre vil uddrage lære fra episoden (med overfaldet på Akbar Bey), og landet vil blive trukket videre ind i krigsherrernes trældom," siger Fazel Rahman Oria til IWPR.


