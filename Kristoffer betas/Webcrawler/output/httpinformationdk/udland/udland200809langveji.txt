Lang vej igen for Zimbabwe
Selv om der er opnået enighed om en magtdelingsaftale i Zimbabwe, er vejen forude både lang og lumsk. Der er foreløbig kun få detaljer om indholdet


 Indbyggerne i Zimbabwe ventede i går fortsat på at høre nyt om detaljerne i den magtdelingsaftale, der torsdag blev indgået mellem Zimbabwes præsident, Robert Mugabe, og oppositionslederen, Morgan Tsvangirai, fra Bevægelsen for Demokratisk Forandring (MDC).
Men lidt er der kommet frem om aftalen, der skal afslutte den dybe politiske og økonomiske krise i landet, som engang var det sydlige Afrikas brødkammer. MDC's skyggejustitsminister, senator David Coltart, skrev i sit nyhedsbrev i går, at Robert Mugabe forbliver på posten som præsident, men med meget reducerede magtbeføjelser. Aftalen indebærer også, at Zimbabwe får to vicepræsidenter med fortrinsvis ceremoniel betydning. Begge skal komme fra Mugabes regerende Zanu-PF.
Tsvangirai bliver Zimbabwes premierminister.
En kilde nær forhandlingerne siger til det franske nyhedsbureau AFP, at Mugabe og Tsvangirai i fællesskab skal lede landet.
"Mugabe skal stå i spidsen for regeringen, mens Tsvangirai skal lede et nationalt sikkerhedsråd, som består af 31 ministre," siger kilden.
I henhold til aftalen hører politi og hær under sikkerhedsrådet, hvilket er bemærkelsesværdigt, fordi sikkerhedsstyrkerne ofte har været brugt til at terrorisere Mugabes politiske modstandere.
David Coltart, der betegner aftalen som "uden tvivl historisk", advarer dog om, at vejen forude er "lang og lumsk".
"Den alvorlige humanitære og økonomiske krise er så omfattende, at en hvilken som helst regering vil kunne knække nakken. Og den regering, vi får, vil bestå af ledende skikkelser fra MDC, som stort set alle har været udsat for brutalitet af dem, de nu skal sidde i regering med (Zanu-PF, red.)," skriver Coltart.
Efter 28 år ved magten
Det er 28 år med den nu 84-årige Mugabe og hans Zanu-PF ved magten, der nu ser ud til at blive brudt af et parti, MDC, der først så dagens lys for ni år siden.
Siden Mugabe i 2000 lancerede sine kontroversielle jordreformer, er situationen i Zimbabwe kun gået fra slem til værre. Landet oplever i øjeblikket en rekordhøj inflation på over 11 millioner procent. Der er mangel på basale fødevarer, på brændsel, på arbejdspladser. På alt. Hundredtusinder af zimbabwere er flygtet ud af landet, mange til Sydafrika.
Så der er nok at tage fat på for Zimbabwes ny samlingsregering, der kommer til at bestå af 16 medlemmer af MDC og 15 fra Zanu-PF. Desuden får Tsvangirais parti otte viceministerposter, mens Zanu-PF får seks, og en viceministerpost går til en udbrydergruppe af MDC. ritzau


