Japan ryster COP16: Kategorisk nej til fortsat Kyoto-aftale
'Et bombenedslag' siger deltagere om den japanske melding straks fra start af klimamødet i Cancun


 COP16 i Cancun, Mexico, kan kun ende i enighed, hvis der fra starten sikres enighed om ikke at diskutere de grundlæggende spørgsmål, hvorom der er dyb uenighed.
Sådan kan man udtrykke den nødvendige modus vivendi for klimamødet, der startede i mandags og efter planen slutter fredag i næste uge. Kommer de fundamentale modsætninger og centrale konfliktpunkter først på bordet, er det svært at se, hvordan man kan undgå sammenstød med efterfølgende nedtur og fiasko, der giver mindelser om COP15 i København for et år siden.
Allerede på Cancun-mødets første dag nærede den japanske delegation mødedeltagernes bange anelser om, at låget ikke kan holdes på den klimapolitiske trykkoger.
»Japan vil under ingen omstændigheder og ikke på noget vilkår indskrive sit mål under Kyoto-protokollen,« sagde den japanske forhandler i Cancuns Moon Palace, hvor klimamødet foregår.
Kyoto-protokollen, der blev undertegnet i Japan i 1997, pålægger de deltagende i-lande - alle minus USA - CO2-reduktionsmål frem til 2012, men herefter er det uvist, hvad der skal ske. Derfor trænger det sig mere og mere på med en afklaring: Vil Kyoto-landene forpligte sig på nye CO2-mål frem til 2020? Skal der i stedet laves en Kyoto-lignende aftale, der forpligter samtlige i-lande, dvs. også USA? Eller kan man lave en global aftale, hvor også store vækstøkonomier som Kina og Indien påtager sig forpligtelser?
Uenighederne herom er afgrundsdybe. For mange u-lande, herunder Kina, er Kyoto-aftalen nærmest hellig, fordi den afspejler i-landenes historiske ansvar for den globale opvarmning. Man vil have Kyoto forlænget og USA inddraget. USA's svar er krystalklart: Aldrig i livet. USA indgår aldrig en sådan aftale, hvis ikke også Kina, Indien m.fl. forpligter sig.
'Kyoto forældet'
Med denne gordiske knude kendt af alle håbede man, at Kyoto-slagsmålet kunne holdes nede i Cancun, og at man kunne opretholde en drøm om, at de nuværende Kyoto-lande ville vise vilje til at forlænge protokollen frem til 2020, sådan som bl.a. EU har signaleret.
Det var den drøm, Japan punkterede straks fra start i Cancun.
Kyoto er »forældet«, fordi den i dag kun omfatter lande med ansvar for 27 pct. af de globale CO2-udledninger, forklarede Kuni Shimada, den japanske miljøministers specialrådgiver, til internetmediet Bloomberg i Cancun.
»Uden aktiv deltagelse fra de to største udledere, dvs. Kina og USA, er det ikke en global indsats. Hvad der end sker, uanset betingelserne, så accepterer vi ikke en anden forpligtelsesperiode,« sagde talsmanden.
Den japanske vicemiljøminister Hideki Minamikawa havde i dagene op til COP16-starten faktisk advaret om, at Japan ikke bare spiller med musklerne for et syns skyld.
»Selv hvis Kyoto-aftalens forlængelse bliver et hovedemne på dagsordenen i Cancun, og Japan finder sig selv isoleret på grund af det, så vil Japan ikke gå med til det,« sagde han til The Japan Times.
Det forlød i går i Cancun, at mange u-lande truer med ikke at medvirke til fremskridt på andre forhandlingsområder, hvis muligheden for fremskridt om Kyoto-protokollen nu er blokeret.
»Det er chokerende, at Japan ønsker at tage livet af den aftale, der bærer dets navn, på et tidspunkt, hvor hele verden forsøge at skærpe klimapolitikken,« sagde Mohamed Adow, klimarådgiver i udviklingsorganisationen Christian Aid i går på et pressemøde.
Japans håndfaste melding betyder, at pilen på ny peger nådesløst på USA og Kina: Kun deres tilslutning synes at levne mulighed for, at der på sigt - ikke i Cancun, men senere - kan laves en forpligtende aftale i Kyoto-protokollens ånd. Hidtil har svaret været kategorisk nej.

