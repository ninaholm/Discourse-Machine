Piratkrigen er nået til et vendepunkt
FN's Sikkerhedsråd giver grønt lys for at forfølge pirater i Somalias territorium. Danmark forsøger af al magt at undgå piratretssager ved danske domstole 


 Krigen mod Somalias pirater er nået til et vendepunkt, efter at det internationale samfund har fået grønt lys fra FN's Sikkerhedsråd til at anvende alle nødvendige midler i kampen mod pirateriet. Det mener flere eksperter, som dog er uenige om, hvilke konsekvenser det får, at piratjagten nu udvides til somalisk territorium.
Sikkerhedsrådet opfordrer samtidig sine medlemslande, herunder Danmark, til at retsforfølge piraterne, men det er den danske regering absolut ikke indstillet på. 
Hans Timo Hansen fra sikkerhedsfirmaet Risk Intelligence, der har specialiseret sig i pirateri, ser meget positivt på Sikkerhedsrådets beslutning, der giver den internationale flådestyrke ud for Somalia mandat til at pågribe pirater i somalisk territorium. Det ændrer fuldstændig spillereglerne, mener han.
"Det vil helt klart gøre en forskel. Indtil nu har piraterne jo været fuldstændig fredet, bare de gik i land. Det er ikke længere tilfældet, og det vil givetvis virke afskrækkende på en del af dem - også selv om det varer et stykke tid, før piratjagten i praksis gennemføres på somalisk område," siger han. 
I princippet kræver det en formel godkendelse fra Somalias regering at gennemføre en aktion i selve Somalia, men den nuværende, svækkede overgangsregering ventes ikke at udgøre et problem i den retning.
Også den danske Somalia-ekspert Joakim Gundel, der arbejder som konsulent for en række internationale hjælpeorganisationer i området, betragter FN's beslutning som et vendepunkt, men med omvendt fortegn. Han mener ikke, at det, at kampen føres ind på somalisk område, vil standse piraterne. 
"Det lyder som en Rambo-løsning, som kun vil have en meget kortsigtet effekt," siger han og henviser bl.a. til, at de ansvarlige bagmænd ofte befinder sig langt fra Somalia og derfor ikke risikerer noget.
"Risikoen er, at man arresterer eller dræber de pirater, som holder skibene og søfolkene som gidsler, mens de ansvarlige bagmænd går fri," siger han.
Risiko for bagslag
Gundel foreslår i stedet, at det internationale samfund bruger sine militære kræfter på at eskortere handelsflåden sikkert forbi Somalia, ligesom man gjorde uden Anden Verdenskrig. 
"Rambo-løsninger, som dem FN har godkendt, vil blot bidrage til større somalisk fjendtlighed mod det internationale samfund," mener han.
Samme bekymring har bl.a. den britiske hjælpeorganisation Oxfam.
"At udvide piratbekæmpelse til selve Somalia kan komplicere konflikten og forværre den allerede alvorlige humanitære krise," advarer Nicole Widdersheim fra Oxfam og opfordrer i øvrigt det internationale samfund til i stedet at fokusere på den alvorlige krise, som Somalia befinder sig i. 
Om få uger ventes resterne af den somaliske regering at falde, når Etiopien trækker sine styrker hjem, og dertil befinder Somalia sig i en alvorlig humanitær krise, hvor mindst en tredjedel af de ti millioner somaliere allerede er fuldstændig afhængige af international nødhjælp. 
Viceadmiral Bill Gortney fra USA's femte flåde advarer om, at direkte angreb på sådanne piratbaser er forbundet med stor risiko for tab af menneskeliv.
"Hvis man skal angribe piratlejrene, kan man ikke undervurdere nødvendigheden af sikker identificering af piraterne og risikoen for uskyldige ofre. Disse mennesker er ikke soldater. De bærer ikke uniformer," siger han.
Hans Timo Hansen fra det danske sikkerhedsfirma Risk Intelligence er helt enig.
"Det kan let gå ud over uskyldige somaliere, især hvis mindre kompetente militærstyrker gennemfører operationer," siger han med henvisning til, hvordan et indisk krigsskib for nylig skød en uskyldig fisketrawler i sænk, fordi inderne troede, der var tale om et piratskib.
Danmark vasker hænder
Beslutningen i FN's Sikkerhedsråd får ikke umiddelbart nogen effekt på Danmarks deltagelse i piratbekæmpelsen. Ifølge udenrigsminister Per Stig Møller (K) er Danmark ikke umiddelbart indstillet på at påtage sig opgaven med at retsforfølge somaliske pirater, blandt andet på grund af risikoen for, at piraterne senere vil være umulige at udvise på grund af borgerkrigen i Somalia.
Chefen for Udenrigsministeriets juridiske tjeneste Thomas Winkler bekræfter, at Danmark arbejder på en række andre løsninger. 
"Vi forsøger bl.a. at få FN's maritime organisation, IMO, til at påtage sig ansvaret for at koordinere retsforfølgelsen af de pirater, som måtte blive pågrebet af danske eller andre flådestyrker i området. De har kontakterne og den nødvendige viden til at formidle aftaler om retsforfølgelse i tredjelande", siger han. 
En anden mulighed er at organisere retsforfølgelse et sted i regionen. Her peger Winkler bl.a. på Kenya eller menneskerettighedsdomstolen i Arusha, Tanzania, som en mulighed.
Ifølge Thomas Winkler har "Danmark ikke nogen folkeretslig forpligtelse til selv at retsforfølge pirater. Men det er rigtigt, at FN's Sikkerhedsråd opfordrer til, at vi gør det muligt", siger han.
Det danske Justitsministerium meddelte for nylig, at der ikke i øjeblikket hjemmel i den danske straffelov til at retsforfølge pirater ved en dansk domstol, medmindre de har angrebet et dansk skib. 
Til februar vil en embedsmandsgruppe med Thomas Winkler i spidsen fremlægge et katalog over, hvilke initiativer den danske regering kan tage for at effektivisere bekæmpelsen af pirateriet ud for Somalia, der i år har resulteret i mere end 100 kapringsforsøg. Lige nu holdes mindst 14 skibe med 200 søfolk om bord som gidsler af somaliske pirater, heriblandt fragtskibet CEC Future, der ejes af det danske rederi Clipper. Så sent som tirsdag blev fire nye skibe kapret. 

