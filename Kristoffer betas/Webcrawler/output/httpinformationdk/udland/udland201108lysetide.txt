Lyse tider for fødevarespekulanterne
Usikkerheden på aktie- og valutamarkedet  gør det på ny tillokkende for investorer at spekulere i ris, hvede, sojabønner, majs ... Om det betyder en ny prisboble med rekordpriser, vil verdens fattige få at mærke


 Hvis man vil tage imod et godt råd fra investeringsbanken Goldman Sachs, skal man gå efter råvarer.
Den aktuelle uro på det internationale aktiemarked og tvivlen om euroens og dollarens styrke på valutamarkedet er et godt argument for at flytte sine spekulative investeringer til noget mindre flygtigt, noget håndgribeligt, der er til at tage at føle på. Guld er en mulighed, men der er sandelig også andre råvarer. Såsom majs, hvede, sojabønner, ris, spiseolie ...
»Vi forventer, at efterspørgselsvæksten (i Asien, red.) vil være tilstrækkelig til at stramme centrale råvaremarkeder gennem de næste seks til 12 måneder, specielt for de markeder hvor udbudsbegrænsninger vil være sikre selv ved lavere økonomisk vækst,« sagde Jeffrey Currie, chef for Goldman Sachs globale råvareanalytikere, til avisen The Guardian i sidste måned.
På jævnt dansk betyder det, at det er klogt at placere sin spekulationskapital i råvarer, som der kan forventes tiltagende knaphed på og derfor prisstigninger.
Man investerer i en kontrakt på fremtidig levering af et parti hvede og sælger det igen med fortjeneste på f.eks. råvarebørsen i Chicago, når knaphed og efterspørgselspres får prisen til at stige.
En anden stor investeringsbank, Barclays Capital, bistår også gerne finansielle spekulanter med denne nyere type investeringer.
»Barclays Capitals Rå- varedivision har ekspanderet hastigt de senere år for at imødekomme kundernes voksende behov,« hedder det på selskabets hjemmeside.
»Vore råvarehandlere udformer 'handelsbøger', der specialiserer sig i varer fra energiprodukter til landbrugsværdier overalt i verden.«
Det meste er spekulation
Siden fødevarekrisen med rekordprisstigninger i 2008 har den spekulative handel i råvarer været en både voksende og omdiskuteret aktivitet på finansmarkedet.
»Fra maj 2007 til maj 2008 øgedes omfanget af globalt handlede 'futures' og 'options' substantielt (...) Der er dokumentation for, at spekulativ aktivitet delvis forklarer prishoppet siden 2008,« skrev de to fremtrædende landbrugsøkonomer Joachim von Braun og Maximo Torero fra det internationale fødevareforskningsinsitut IFPRI i en redegørelse i 2009. Forinden havde den amerikanske ejer af spekulationsfonden Masters Capital Management, Michael Masters, opsigtsvækkende vidnet i det amerikanske senat om, hvad han så som en begyndende ny spekulationsboble i fødevarer.
»Det meste af handlen består nu af spekulation jeg vil sige 70-80 procent,« lød Masters udfordrende vurdering.
Han skønnede, at de spekulative investorer i 2008 f.eks. havde opkøbt hvedekontrakter i et omfang, der kunne »forsyne hver eneste amerikansk borger med al det brød, pasta og bagværk, de kan spise de næste to år.«
Sidste år udsendte FN's særlige rapportør om fødevaresikkerhed, Olivier de Schutter, en analyse, der viser, hvordan de finansielle investorers fødevarespekulation startede blødt i 2001, da luften gik ud af dot.com-boblen, og tog et nyt voldsomt spring i 2008, da den amerikanske boligboble punkterede og skabte behovet for noget at investere i, som ikke forsvinder i den blå luft: behovet for mad.
Både de Schutter og Masters fastslår, at en del af de dramatiske stigninger i fødevareprisen i først halvår 2008 skyldes de spekulative opkøb.
»En betydelig del af prisstigningerne på essentielle fødevarer kan kun forklares ved en spekulativ bobles opståen,« skriver FN-rapportøren.
Ny boble?
Med den amerikanske finanskrise og den internationale recession punkterede fødevareboblen i efteråret 2008, men gennem det seneste år er prisen kravlet op igen, og p.t. ligger Verdensbankens globale fødevarepris-indeks 33 pct. over juli 2010.
Den internationale ngo World Development Movement skønner i en aktuel rapport, at f.eks. Barclays Capital i 2010 har tjent 195 mio. pund 1,6 mia. kr. på at bistå spekulanter med deres investeringer i fødevarekontrakter. Hvor meget spekulanterne selv måtte have tjent det seneste år, og hvor stor en del af de høje aktuelle fødevarepriser, der er drevet af spekulation, er uvist.
Senioranalytiker i Danske Bank Christin Tuxen nævner Kinas umættelige appetit på råvarer samt vanskelighederne med fortsat at udvide de globale landbrugsarealer som to tænkelige faktorer, der i givet fald »giver en rigtig god case for, at priserne vil fortsætte med at stige, således at det kan være interessant at investere i råvarer.«
Rundt om i verden og allerhårdest i de hungerramte lande på Afrikas Horn mærker man i dag konsekvensen af de høje fødevarepriser.
»Men at sige, at den spekulative handel med fødevarer i sig selv vil få priserne til at stige, er ikke nødvendigvis korrekt. Vi har i dag for dårlige data til at sige, hvad den spekulative handel betyder for priserne,« siger Christin Tuxen.
Hvad man kan sige, er ifølge Olivier de Schutter, at verdens politiske beslutningstagere har svigtet de fattige i spørgsmålet om at få fødevarespekulationen under kontrol.
»Det globale finansmarkeds grundlæggende struktur synes ikke meget anderledes end før fødevarepriskrisen i 2007-8, som vi ikke synes at have lært lektien af,« hed det i FN-rapportørens analyse fra sidste år.
Den konklusion gælder stadig.

