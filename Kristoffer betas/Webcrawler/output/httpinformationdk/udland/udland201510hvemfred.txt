Hvem skal have fredsprisen?
I dag bliver Nobels Fredspris uddelt. Vi har spurgt en række personligheder, hvem de ville uddele prisen til og hvorfor


 Fares Alzahaby
Forfatter, leder af Orient Radio og mediekonsulent for Orient TV
»Det er meget svært at sige, for i vores område er der ikke mange fortalere for fred, men derimod mange fortalere for krig. Men hvis jeg skulle vælge, ville jeg splitte prisen i to.«
»Jeg ville give den ene halvdel til den tyske kansler, Angela Merkel, for hendes måde at håndtere flygtningekrisen på. Syrere er ankommet til Europa uden håb, og for tiden er de en udskældt folkegruppe. Og der er Angela Merkel anderledes. Jeg ved, at det ikke er hende alene, der har taget beslutningerne i forbindelse med flygtningekrisen, men hun står for et godt politisk standpunkt, som går ud på at håndtere de syriske flygtninge med respekt.« »Den anden halvdel ville jeg give til Gabriela Andreevska, der er en aktivist fra Makedonien. Flygtningene kalder hende »syrernes engel«, fordi hun har viet sit liv til at hjælpe dem. Hun uddeler mad, vand og medicin til de flygtninge, der kommer igennem Makedonien, og hun viser dem samtidig medmenneskelighed.«
»Det eneste, flygtninge søger, er fred. De flygter fra krigen, fordi de tror på, at der findes fred uden for Syriens grænser. Så egentlig fortjener enhver, der hjælper flygtningene til at finde denne fred, at vinde Nobels Fredspris.«
Rasha Omran
Forfatter, journalist og digter
»Jeg ville give Nobels Fredpris til alle de mennesker, der er fængslet i den arabiske verden for deres holdninger. Det er mennesker, som har kæmpet mod tyranner med deres ord og holdninger. Jeg tænker særligt på dem, der er fængslet af regimet og sidder i syriske fængsler, men de journalister og advokater, som er fanget af en hvilken som helst ekstrem, islamistisk milits fortjener Nobels Fredspris. Uden dem havde vi ikke fået dokumenteret sandheden og spredt den ud til resten af verden.«
Haifaa Awad
Læge og debattør
»Jeg nominerer White Helmets i Syrien, også kaldet Syrian Civil Defence. I Syrien har unge civile og upartiske kvinder og mænd fundet sammen i en organisation, der har til formål at være de første reddere af menneskeliv, når en tøndebombe eller missiler rammer syrerne. De redder dem ud ofte med fare for eget liv, da regimets ofte laver en dobbeltbombning på stedet for at ramme disse reddere. De er et symbol på, at kvinder og mænd fra alle samfundslag og fra alle politiske standpunkter står sammen om at redde uskyldige civile. Uanset hvem de civile er, og hvor de er. Det er et strålende initiativ, der giver håbet tilbage, om at Syrien en dag vil blive opbygget af sine børn.«
Thomas Gammeltoft-Hansen
Forskningschef på Institut for Menneskerettigheder
»Jeg mener, at prisen bør gå til den tyske forbundskansler, Angela Merkel. Hun har som en af de eneste statsledere i Europa formået at vise konkret lederskab i forhold til at addressere den nuværende flygtningekrise både i forhold til andre EU-lande og i forhold til nærområdelandene. Det vil samtidig være et vigtigt rygstød, for der er næppe tvivl om, at den slags kan koste indenrigspolitisk.«
Khaterah Parwani
Næstformand, juridisk rådgiver og ambassadør for ExitCirklen
»Jeg synes, Nobels Fredspris skal gå til Læger uden Grænser. Med det nylige angreb på MSF-hospitalet i Kunduz i Afghanistan, hvor 12 læger blev dræbt af amerikanske styrker, forstår vi alvoren, og hvilken risiko der er ved lægernes arbejde. Mens visse områders puls nulstilles af krig, træder lægerne til og vækker pulsen igen. De skaber og giver liv på ny. Fred kræver først og fremmest, at man forstår værdien af det enkelte liv. Læger uden Grænser fortjener den ypperste anerkendelse, fordi disse læger sætter deres egne liv på spil for andres.«
Maher Khatib
Kunstner
»Jeg mener, at Edward Snowden skal tildeles Nobels Fredspris i år. Han har formået at udstille det politiske hykleri og hjælpe os almindelige borgere til at se, hvordan det politiske spil egentlig er, hvordan politikere opererer i virkeligheden, og hvordan sagerne bliver håndteret.«
»Dette betyder, at politikere vil være mere påpasselige og ikke sammenstrikke løgne, næste gang de vil starte en krig. Og på den måde bidrager Snowden til fred.«
Anders Lund Madsen
Entertainer og journalist
»Nej, jeg tror ikke, at det er mig, der vinder! Men jeg vil helt sikkert gerne se Elon Musk (sydafrikansk iværksætter og topchef for elbilproducenten Tesla, der står bag konceptet SolarCity, som har været den førende leverandør af solenergi til boliger i Californien, red.) vinde Nobels fredspris.«
»Mennesker skal frigøre sig fra afhængighed af oliekilder og olieselskaber. Dette vil være med til at nedsætte den økonomiske afhængighed og standse kampen om olien, hvilket vil føre til fred i verden og stoppe de krige, der opstår på grund af vores afhængighed af olie, der i øvrigt forurener vores klode. Derfor fortjener Elon fredsprisen. Desuden har Elon en vision om, at Mars skal blive beboet, og det vil være en god idé, for Jorden kan ikke rumme menneskehedens ambitioner.«
Mille Rode
Journalist
»Hvordan fortolker man fredsprisen? Er den givet til en, der arbejder for fred? Jeg vil helt sikkert gerne nominere Raif Badawi til en frihedspris.«
»Saudi Arabisk Badawi har været fængslet siden 2012 og er anklaget for at have fornærmet Islam ved at opfordre til kritisk tænkning. Han peger på manglende menneskerettigheder i Saudi Arabien via sin hjemmeside. I 2014 blev Badawi idømt 10 års fængsel og 1.000 stokkeslag, og når han bliver løsladt vil han desuden være frataget alle civile rettigheder i 10 år.«
»Badawi har fået en skrækkelig tilværelse i kampen for frihedsrettigheder. Han er sekulær og peger på religionens rolle og magt i det Saudiske samfund, og det har konsekvenser for ham. Så Badawi fortjener at blive belønnet, fordi han tør påpege det.«
Manyar Parwani
Filminstruktør
»Jeg kender ikke nogle andre præsidenter, som er så idealistiske som Jose Mujica (Uruguays præsident og medlem af det venstreorienterede parti Frente Amplio. Mujica har doneret 90 procent af sin løn til velgørenhed, bor på en gammel gård og bliver kaldt ’den fattige præsident’, red.), ham vil jeg gerne se modtage fredsprisen.«
»Jeg mener ikke, at Mujica har fået den opmærksomhed, som han fortjener. Han er den moderne version af Mahatma Gandhi. Sådan nogle ledere har vi brug for. Jeg ser præsidenter i dag, som ikke kan blive store nok, og som er drevet af deres ambitioner om penge og magt. Han er en inspirationskilde for den nye generation og et forbillede for, hvordan en præsident bør være. Hvis alle andre præsidenter var ligesom ham, ville der ikke længere være krige i Syrien og Palæstina.«
»Vi har præsidenter, som fører krig i fredens navn. Se på situationen i Syrien, hvor stormagter spiller med musklerne. Vi skal indse, at jo mere et land lægger i ruiner, jo mindre chance er der for, at befolkningen vil vende tilbage til det land. Den moderne måde at føre krig på er at bekrige hinanden i andres lande, og det er ikke vejen til fred.«

