EU trues af intern mistillid
Tyskerne spørger sig selv, om det var forkert at optage Italien i eurozonen: ’Europa er havnet i en situation, hvor vi kun ser hinandens nationale særpræg og svagheder,’ vurderer italiensk ekspert


 »I sidste ende levede Italien formelt op til Maastricht-kriterierne med en kombination af snyd og heldige omstændigheder,« hævder det tyske ugemagasin Der Spiegel i en kritisk artikel om tyskernes selvbedrag i forbindelse med eurozonens dannelse i 1990’erne, som var omtalt i Information fredag:
»Landet nød godt af historisk lave renter, og Ciampi (Italiens tidligere nationalbankdirektør, økonomiminister, premierminister og præsident, red.) viste sig at være en kreativ finansjonglør,« skriver Der Spiegel og konkluderer på baggrund af dokumenter fra den tyske centraladministration, at den daværende kansler, Helmut Kohl, i sin iver efter at skabe den europæiske valutaunion valgte at ignorere embedsapparatets advarsler om Italiens økonomiske tilstand.
Ifølge Lucio Caracciolo, chefredaktør for det geopolitiske tidsskrift Limes og medlem af Bilderberg-gruppen, indeholder de lækkede dokumenter ingen nyheder:
»Vi vidste godt i forvejen, at tyskerne ikke var begejstrede for at få Italien med i euroens første fase. Sådan endte det kun, fordi Spanien under alle omstændigheder ville med fra starten. Italien havde ellers indstillet sig på først at komme med i anden omgang sammen med Grækenland,« siger Lucio Caracciolo til Information og fortsætter:
»Der Spiegel fortæller jo ikke historien for de historieinteresseredes skyld. Det er et aktuelt spørgsmål, fordi tyskerne spørger sig selv, om det var forkert at tage Italien med i euroen. Og da bladet må have fået dokumenterne af den tyske regering, eftersom den slags papirer normalt bliver afklassificeret efter 30 år, er det også et signal til regeringen i Rom om, at der bliver holdt godt øje med os.«
En halvfærdig union
»I dag kan vi ved hjælp af offentliggjorte dokumenter samt journalistisk og akademisk research se, hvordan Maastricht-kagen blev bagt. Eller rettere kun bagt halvfærdig, dvs. uden den nødvendige finanspolitiske union som fundament,« skriver den britiske historiker Timothy Garton Ash i The Guardian.
Det var ifølge ham snarere en politisk end en teknisk baseret beslutning. Og beslutningsprocessen har ikke ændret sig, siden Helmut Kohl i fællesskab med Frankrigs daværende præsident, François Mitterrand, og Italiens daværende premierminister, Giulio Andreotti, førte forhandlinger i starten af 1990’erne, mener han:
»Siden Maastricht-traktaten har Europa-Parlamentet fået mere magt, men har ikke produceret en europæisk politik, der kan forme den europæiske økonomi. Det er stadig nationale ledere, der forfølger nationale interesser, som defineres af nationale eliter. De retfærdiggør deres handlinger i medier, som stadig i overvejende grad er nationale,« skriver Garton Ash og tilføjer:
»Men det, som har ændret sig siden Maastricht-traktatens dage, er de europæiske befolkningers stemme. Der har altid været en smule sandhed i påstanden om, at EU var opbygget af en ’eliternes sammensværgelse’ – men kun en smule sandhed, ikke den hele, for i de fleste lande kunne disse eliter basere deres proeuropæiske politik på en solid, men overvejende passiv konsensus i befolkningerne. Sådan er det ikke længere.«
Mangel på forslag
Kan man forestille sig en europæisk valutaunionen uden italiensk deltagelse? Det kan man ifølge Laura Garavini, medlem det italienske parlament for centrumvenstrepartiet Partito Democratico og bosiddende i Berlin (i modsætning til udlandsdanskere er italienere med fast bopæl i udlandet både stemme- og opstillingsberettigede), ikke:
»Italien har lige fra begyndelsen været en motor i det europæiske samarbejde,« siger Laura Garavini til Information og tilføjer:
»Denne rolle blev forsømt under Silvio Berlusconi, men med Mario Monti som regeringsleder har vi heldigvis igen fået en central og aktiv rolle i europæisk politik. De europæiske landes skæbner er knyttet så tæt sammen, at vi ikke har råd til ikke at samarbejde.«
Lucio Caracciolo påpeger, at der er en forbløffende mangel på konkrete forslag til, hvordan EU kan overvinde den aktuelle krise og udvikle sig til et bæredygtigt samarbejde:
»Der bliver skrevet appeller om skabelsen af en fælleseuropæisk offentlighed og styrkelsen af de europæiske institutioner, men de har kun gennemslagskraft blandt intellektuelle og skaber ikke den folkelige opbakning, som EU har hårdt brug for. Jeg har svært ved at få øje på konkrete forslag til, hvordan samarbejdet kan udvikles. Derfor tror jeg desværre, at vi kun har set krisens begyndelse,« siger Caracciolo og fortsætter:
»Det farlige ved den nuværende situation er, at vi trods mange årtiers bestræbelser på at udvikle et politisk fællesskab er havnet i en situation, hvor vi kun ser hinandens nationale særpræg og svagheder. Derfor får tyskerne stadig sværere ved at se sig selv i en valutaunion med lande som Italien og Grækenland, men kan meget nemmere forestille sig en nordeuropæisk valutaunion med inddragelse af de skandinaviske lande, som ikke er medlemmer af eurozonen. Det optimale for tyskerne har altid været en d-mark, som blev kaldt euro.«

