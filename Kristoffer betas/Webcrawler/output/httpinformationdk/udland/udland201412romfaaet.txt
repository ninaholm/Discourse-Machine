Rom har fået sin egen mafia
Tidligere var Rom et ingenmandsland for de syditalienske mafiaer, som nøjedes med at hvidvaske i hovedstaden. Nu er der med udgangspunkt i nyfascistiske miljøer opstået en indfødt organisation, der har formået at infiltrere kommunen
 ’Rom er imod alle former for mafia’, står der på banneret, som demonstranter holder op på Campidoglio-pladsen foran byens rådhus. 37 personer med tilknytning til bystyret blev fængslet i sidste uge, fordi de mistænkes at have forbindelse til mafiaen.


 I februar måtte den italienske regering give Rom en særbevilling på 570 mio. euro (4,3 mia. kr.) for at undgå, at landets største by skulle gå i betalingsstandsning. Nu kan Matteo Renzis regering blive nødt til at opløse byrådet i hovedstaden, efter at 37 personer i sidste uge blev anholdt på mistanke om, at de indgår i en forbrydersammenslutning, som har infiltreret byens forvaltning.
Over 100 personer er under efterforskning, bl.a. en tidligere borgmester, nyfascisten Gianni Alemanno.
Sagen kommer samtidig med udgivelsen af Transparency Internationals årlige rapport om borgernes oplevelse af korruption i samfundet, hvor Italien placerer sig på niveau med Grækenland, Rumænien og Bulgarien som de mest korrupte lande i Europa.
Politiet har konfiskeret værdier for 200 mio. euro (1,5 mia. kr.) – bl.a. over 3,7 mio. kr. i kontanter i kuverter fra kommunen samt kunstværker af Andy Warhol og Jackson Pollock.
Desuden er der blevet fundet en notesbog med de månedlige honorarer – fra 1.000 euro til 15.000 euro (ca. 7.500-110.000 kr.) – som navngivne politikere, embedsmænd og ledere i offentlige virksomheder angiveligt har modtaget for at støtte organisationen, som anklagemyndigheden kalder Mafia Capitale.
Loven om »mafiøse forbrydersammenslutninger« fra 1982, der især handler om at straffe forbrydelser mod den offentlige administration, er sjældent tidligere blevet brugt uden for mafiaernes traditionelle højborge i Syditalien.
»Det er et nyt fænomen for Rom,« udtaler lederen for statens mafiabekæmpelse, Franco Roberti, til avisen Il Sole 24 Ore:
»Det afslører, hvad jeg vil kalde synergi mellem kriminelle organisationer og forbryderorganisationer, der umiddelbart slet ikke synes at være mafiøse, men i virkeligheden agerer som deciderede mafiaer ved hjælp af trusler og bestikkelse. Den kriminelle model er mafiaens tavolino (bord, red.), hvor forbrydere, politikere, korrupte embedsmænd og medskyldige entreprenører sidder med som deltagere i en forbryderisk plan, alle tjener noget på.«
En mistænkelig person
Organisationens formodede leder er den 56-årige Massimo Carminati, kaldet il cecato (den blinde). Tilnavnet skyldes, at han i 1981, som medlem af den nyfascistiske terrorgruppe Nuclei Armati Rivoluzionari (Bevæbnede Revolutionære Kerner), mistede et øje i en skudveksling med politiet. Carminati havde også tilknytning til Banda della Magliana, der i 1970’erne og 1980’erne skabte farlige forbindelser mellem romerske småkriminelle, de syditalienske mafiaorganisationer, højrefløjsterrorister og afvigende efterretningsagenter. Han har været sigtet for nogle af de uhyggeligste og groveste forbrydelser i Italiens nyere historie: bl.a. mordet på journalisten Carmine Pecorelli i 1979 og afsporingen af efterforskningen af bombeattentatet på banegården i Bologna i 1980, som kostede 85 mennesker livet – men har altid klaret frisag.
Politiet har længe haft 100 betjente på sagen, hvoraf 20 har været beskæftiget med at skygge og aflytte Carminati. Han ejer officielt ikke noget, bruger ikke telefon og holder altid møder på offentlige steder.
Efterforskningen har også vist, at Carminati har kilder, der har holdt ham orienteret om politiets tiltag. Efter anholdelserne er en computer, som måske indeholder beviser, blevet stjålet fra kommunens tekniske afdeling under et indbrud, mens videoovervågningskameraerne var slået fra.
Ifølge journalisten Lirio Abbate, der som den første begyndte at skrive om den romerske mafia i ugemagasinet L’Espresso for to år siden, og siden har været udsat for stadig mere insisterende intimideringsforsøg, har Carminati hvidvasket sin formue ved hjælp af investeringer i ejendomme og restauranter i London:
»For at en på alle måder mistænkelig person som Carminati kan stable sådan et apparat på benene og få det til at fungere uforstyrret i årevis, er der brug for rygdækning højere oppe,« skriver Abbate, »men der er også en horisontal sammensværgelse med et hav af små medskyldige – fra læger til revisorer, fra entreprenører til bureaukrater – der har sikret, at netværket kunne berige sig.«
Finansiering af politik
Roms indbyggere betaler den højeste kommunale renovationsafgift i Italien – af gode grunde, viser det sig. For ifølge anklagerne har organisationen dikteret udnævnelserne i det kommunale renovationsselskab Ama, hvor der er blevet manipuleret med entrepriser for mindst 47 mio. euro.
Carminatis højre hånd, Salvatore Buzzi, har efter afsoningen af en straf for drab skabt et kooperativ, som beskæftiger tidligere indsatte og leverer serviceydelser:
»Er du klar over, hvor meget jeg tjener på indvandrerne? Smugling af narko giver mindre,« siger Buzzi og uddyber i en anden aflyttet samtale, at han har »en faktureret omsætning på 40 mio. euro«:
»Men hele overskuddet kommer fra sigøjnerne (barakbyer for romafamilier, red.), den akutte boligmangel (genhusning, red.) og immigranterne (modtagecentre, red.).«
Kritik af umenneskelige forhold i de italienske modtagecentre har fået Tyskland til at indstille returneringen af asylansøgere til landet. Alemanno, den tidligere borgmester, har ført kampagner mod indvandring og romaer, mens Buzzi, der har leveret den usle indkvartering, støttede ham med mindst 75.000 euro under bordet. Organisationen har dog finansieret de fleste partier. Det eneste, som ikke er indblandet, er protestpartiet MoVimento 5 Stelle, der fredag besatte byrådssalen og kræver Roms kommune sat under administration. »Det, der er kommet frem, er decideret ulækkert,« skriver ministerpræsident Renzi i sit nyhedsbrev.
Han har afsat ledelsen i centrumvenstrepartiet PD’s romerske afdeling, mens de offentlige licitationer i Rom-provinsen er sat i bero. Opløsning af byråd er ret almindeligt i små syditalienske kommuner, men det er kun sket én gang i en større by (Reggio Calabria, 2012).
I 2009 undlod Silvio Berlusconis daværende regering trods politiets anbefaling at opløse byrådet i Fondi – en mindre by 130 km syd for Rom med et stort engrosmarked – på grund af mafiainfiltrationer.
Hovedstaden er selvfølgelig en anden og meget større sag. Samtidig er Italien igen blevet nedgraderet af kreditvurderingsbureauet Standard & Poor’s. Og for Renzi viser det sig desværre, at Buzzi for kort tid siden deltog i en fundraisingmiddag for regeringslederen.
»Ikke alene bliver der ikke gjort noget for at forebygge og bekæmpe korruptionen mere effektivt eller mindre ineffektivt,« skriver Marco Travaglio, lederskribent i Il Fatto Quotidiano, »man taler ikke engang længere om at gøre det.«

