Bagsiden: Liborgate-skandale kan skade Romneys chancer
I går måtte også storbanken Barclays direktør, Bob Diamond, trække sig i affæren om manipulerede rentesatser. Diamond har nu meldt afbud til en sponsormiddag for den republikanske præsidentkandidat – en middag han ellers var medarrangør af


 Der bliver ved med at rulle hoveder i Liborgate-skandalen: Efter at storbanken Barclays bestyrelsesformand, Marcus Aigus, så sig nødsaget til at gå af mandag, kom turen i går så til Barclays administrerende direktør, Bob Diamond, hvis eksorbitante bonusaftale på 150 millioner kr. om året for nylig blev genstand for betydelig forargelse i den britiske offentlighed.
Bob Diamonds afgang menes at være resultatet af pres fra blandt andet det britiske finanstilsyn, FSA, og Bank of England. Finansminister George Osborne hilste Diamonds afgang velkommen med disse ord:
»Jeg håber, at dette kan blive det første skridt imod en ny ansvarlighedskultur i bankverdenen.«
I sidste uge blev Barclays dømt til at betale svimlende 2,6 milliarder kroner i en rekordstor bøde til både britiske og amerikanske myndigheder. Bob Diamond erklærede sig ved denne lejlighed »skuffet og vred« over det skandaløse forløb, som nu har fået betegnelsen ’Liborgate’.
Skandalen vedrører manipulation med den toneangivende Liborrente, som banker bruger, når de skal låne fra hinanden. Liborrenterne spiller en stor rolle på de internationale finansmarkeder og er et vigtigt referencepunkt for, hvor meget banker skal tage for at låne til andre banker.
Romney-støtten
En præliminær undersøgelse fra FSA rensede angiveligt Diamond for al personlig skyld. Men nu tyder nye oplysninger fremdraget af The New York Times på, at Bob Diamond og andre højtstående medarbejdere i banken rent faktisk var direkte impliceret i svindelaffæren.
I al fald hævder avisen at kunne dokumentere, at ved to lejligheder i 2007 og 2008 var det en
af Bob Diamonds nærmeste medarbejdere, der gav ordre om at indrapportere lavere rentesatser end konkurrenternes i den
hensigt at mindske investorernes bekymring for bankens soliditet under finanskrisen. Barclays afslog i øvrigt at tage imod nødlån via de statsfinansierede bankpakker.
Selv om fokus hidtil har rettet sig imod Storbritannien, kan det retslige efterspil meget vel lande i USA, noterer britiske og amerikanske medier. Her giver lovgivningen nemlig mulighed for at udmåle hårdere straffe, ligesom USA råder over en efterforskningsenhed, Financial Fraud Enforcement, der har særlig ekspertise i sådanne sager.
I forvejen er FBI i gang med en større undersøgelse af mulig Liborsvindel i 16 af verdens største banker, derimellem UBS, Deutsche Bank og Citigroup. Desuden er 14 tradere fra Barclays genstand for forbundspolitiets efterforskning.
Men Liborgate har også mulige forgreninger ind i amerikansk politik. Bob Diamond stod tidligere opført som en af flere arrangører af en sponsormiddag for Mitt Romney – dette arrangement, som skulle skaffe midler til den republikanske præsidentkandidats valgkamp, har han nu trukket sig fra.
Siden sin tid som direktør for Bain Capital har Mitt Romney plejet nære bånd til finansverdenen, der da også har ham som foretrukken kandidat. Barack Obama derimod har kaldt finansbosserne »fat cats« og i nogen grad skærpet det offentlige tilsyn med finanssektoren.
Mitt Romneys holdning risikerer nu at koste ham ved præsidentvalget, vurderer Svenska Dagbladets økonomikorrespondent i New York, Daniel Kederstedt.
Amerikanerne har ikke glemt, at finanskrisen for fire år siden i vidt omfang blev udløst af finansielle storspillere. Bliver han sat i sammenhæng med den rullende Liborgate-skandale, kan det blive fatalt for ham til november.
nil@information.dk

