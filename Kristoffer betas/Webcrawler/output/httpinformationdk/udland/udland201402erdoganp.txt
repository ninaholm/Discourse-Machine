Erdogan er på vej tilbage til tidligere totalitære tilstande
Den tyrkiske premierminister reagerer stedse mere desperat på anklager for korruption, men har stadig betydelig vælgeropbakning
 
	Børn leger med falske pengesedler efter en demonstration mod korruption den 26. februar 2014 på gaden Istiklal i Istanbul, Tyrkiet. Folk var på gaderne, efter lækkede telefonopkald formentligt har afsløret endnu en omgang korruption i Erdogans inderkreds. Foto: Scanpix


 
	Det tyrkiske ordsprog: ’den, der holder honningkrukken, kan slikke fingrene’ citeres jævnligt i disse dage, hvor den ene farverige korruptionshistorie efter den anden oprulles i premierminister Recep Tayyip Erdogans nærmeste omgangskreds. Senest med lækkede aflytninger af Erdogans telefonopkald til sønnen, Bilal, den 17. december sidste år, da det tyrkiske bagmandspoliti indledte en koordineret razzia mod korruptionsmistænkte politikere og forretningsfolk. På optagelsen instruerer Erdogan sønnen om at skaffe sig af med – ’nulstille’ er udtrykket – skønsmæssigt en milliard dollars i kontanter ved at anbringe de varme seddelbundter hos venner og forretningsforbindelser.

	Erdogan har afvist aflytningerne med, at optagelserne er ’monterede’ og har bebudet retslige skridt, men adskillige eksperter mener, de er ægte. Og de er kun sidste bombe i en stribe afsløringer, der har plettet den karismatiske partileders image som den muslimske verdens politiske rollemodel.

	Korruption ikke unormalt

	Det interessante er, at afsløringerne, der har vakt international opsigt, indtil videre ikke synes at have skadet Erdogan og det moderate islamistiske AK-parti synderligt hos de tyrkiske vælgere. De seneste målinger (foretaget før aflytningslækket) giver AK-partiet omkring 40 procent – godt nok en tilbagegang fra ’lavinen’ på 50 procent ved parlamentsvalget i 2011, men Erdogan er stadig en kæmpe blandt politiske pygmæer.

	Hvorfor? »Fordi vælgere her ikke ser med samme alvor på korruption, som I gør i Skandinavien,« siger en politisk redaktør i Ankara, der ikke vil nævnes ved navn.

	»Her er en udbredt holdning, at har man mulighed for at score kassen, vil man gøre det. Socialdemokraten Bülent Ecevit, der var premierminister flere gange, blev faktisk anset for at være lidt retarderet, fordi han som den eneste politiske leder ikke berigede sig.«

	Rundspørger i tyrkiske og internationale medier fortæller da også, at mange tyrkere hylder Erdogan som lederen, der sanerede Tyrkiets økonomi, afskaffede inflationen, øgede social- og sundhedstjenesterne og gav Tyrkiet kinesiske vækstrater.

	Erdogans modangreb

	Dog er Erdogan svækket politisk indadtil og udadtil – i den liberale middelklasse, der støttede ham indtil sidste sommers uro ved Gezi Park, en lille grøn plet i Istanbuls centrum, som Erdogan ville omdanne til shoppingcenter, og i EU og USA, hvis udenrigsministerium i dets årlige rapport om menneskerettigheder kritiserer Tyrkiet uhørt skarpt for et ’politiseret og overbebyrdet’ retsvæsen og kalder udviklingen ’en skandale’.

	Erdogans svar på korruptionsskandalen, der kostede fire ministre jobbet, og handler om fiksede licitationer, hvidvask af penge ved omgåelse af Iran-sanktioner samt guldsmugling og bank-iflerier, er mildt sagt udemokratiske. Han har fyret og forflyttet politichefer, anklagere, dommere og efterforskere i det tyrkiske bagmandspoliti, og erstattet dem med loyale proselytter, der har nægtet at anholde flere korruptionssigtede. Han har desuden indledt en lovgivningsproces, der vil øge regeringens kontrol med internettet, retsvæsnet og domstolene. Det har bragt ham på kant med ikke alene civilsamfundet, men også med partifæller og tidligere allierede. Tyrkiets præsident, Abdullah Gül, medstifter af AK-partiet og i mange år Erdogans tro væbner og udenrigsminister, lagde denne uge luft til sin gamle kampfælle ved at tøve med at godkende lovændringer, der ville give regeringen monopol på at udnævne dommere og anklagere. Gül fik modereret loven, så Det Øverste Råd for Dommere og Anklagere, der hidtil har udpeget dommere og anklagere, stadig får en vis indflydelse. Oppositionen, Det Republikanske Folkeparti, har indklaget loven for Tyrkiets forfatningsdomstol med krav om annullering.

	Blodtud i parlamentet

	Erdogan har stædigt og vedholdende beskyldt en tidligere allieret, den i USA bosiddende prædikant Fetullah Gülen, for at stå bag sin problemer, og beskriver prædikanten som leder af ’en parallel stat’ vendt imod ham. Gülen leder en såkaldt moderat islamisk bevægelse, der dog ikke er mere fintfølende, end at den via infiltration af retsvæsen, politi og administration, var operativ i AK-partiets opgør med den gamle, sekulære elite i statsadministration og militær, der 2011 endte med hårde domme til generaler, bureaukraterg journalister på i vidt omfang fabr-ikerede kupanklager. Erdogan og Gülen-bevægelsen kom på kant, da AK-regeringen besluttede at stække præsidkante ved at lukke de skoler til universitetsforberedelse, der er bevægelsens vigtigste indtægtskilde. Da lovforslaget torsdags var til behandling, kom AK-politikere og oppositionspolitikere i gement håndgemæng, der endte med at sende en deputeret fra Det republikanske Folkeparti på skadestuen.

	Blodtuden er symbolsk for det, mange tyrkiske iagttagere venter og flere frygter: at konfrontationen mellem den enerådende premierminister, der stadig har et betydeligt greb om vælgerne, og det civilsamfund, der i stigende grad protesterer mod hans tendens til totalitarisme – med censur af medierne, politisk styring af den dømmende magt og begyndende økonomisk kaos. Den tyrkiske lira er faldet med 30 pct. det sidste halve år og de udenlandske ’varme penge’, der skal finansiere regeringens storstilede anlægsinvesteringer, fosser ud af landet.

	Hvor det bærer hen vil vise sig ved de kommende lokalvalg i marts, der følges af et præsidentvalg og et parlamentsvalg i løbet af det kommende år.

	 

