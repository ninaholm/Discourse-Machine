Separatister står for de fleste terroranslag i EU
Hele 532 terrorangreb fra separatister blev forsøgt, forhindret eller gennemført i EU i 2007, hvorimod der kun var fire anslag med islamistisk baggrund. En ny statistik fra Europol tegner et billede af meget aktive separatister i Spanien og Frankrig, mens langt de fleste terrorrelaterede anholdelser retter sig mod islamistister
Separatistbevægelser som den baskiske ETA tegner sig for langt størstedelen af terroranslagene i EU. Her ses ødelæggelserne, efter at en bilbombe blev bragt til sprængning i den nordspanske by Calahorra den 21. marts.


 BRUXELLES - Var det en prøvesprængning med direkte forbindelse til al-Qaeda i Pakistan, der fandt sted på Glasvej i København sidste år? Og som PET var så heldig at overvåge og derfor siden kunne afværge det, der måtte blive værre? Eller var det blot eksperimenter med nogle få gram krudt, der godt nok gav et brag, men som end ikke knuste en rude i ejendommen? 
Den type spørgsmål bliver diskuteres, når varetægtsfængslingerne i den såkaldte Glasvej-sag skal forlænges. De tre fængslede mænd er i begyndelsen af 20'erne, de to tiltalte mistænkes for at forberede bomber til en terrorhandling i Danmark eller udlandet, mens den tredje mand er sigtet for at opfordre til at bortføre danskere for gennem afpresning at få de to andre sat på fri fod. 
Glasvej-sagen er kun en af mange sager, der indgår i Europols nye statistik over terrorisme og ekstremisme i EU. I 2007 blev der foretaget i alt 1.044 anholdelser i 583 sager, hvor terrorgerninger blev "gennemført, forhindret eller gik galt". Fire procent af disse sager havde radikal islamistisk baggrund, mens 91 procent havde separatistisk baggrund. 
Europols oversigt over "kriminelle gerninger begået af ekstremister" omfatter handlinger med potentiale til at ødelægge de "grundlæggende politiske, forfatningsmæssige, økonomiske og sociale strukturer" i et land. Tallene for sager og anholdte baseres på den definition af terrorisme, som de enkelte EU-lande bruger. 
Afghanistan og Irak
"Flere medlemslande beretter, at truslen fra islamistisk terrorisme fortsat er høj," sagde Europols direktør, Max-Peter Ratzel, da han fremlagde rapporten i EU-Parlamentet mandag aften.
Truslen kommer ifølge Europol især fra den stigende grad af styring og inspiration fra al-Qaeda-grupper med baser i Pakistan. Flere undersøgelser i 2007 viste, at EU-borgere havde været i træningslejre i Pakistan for siden at gennmføre angreb i EU," sagde Ratzel. 
I 2007 døde to som følge af et angreb fra baskiske separatister. De fleste separatister angreb i Baskerlandet i Spanien og i Frankrig samt på den franske ø Korsika. Også i Tyskland har der dog været separatist-sager, det har hovedsageligt været kurdere, der har angrebet tyrkiske rejsebureauer og moskeer. 
Selv om islamistisk motiverede overgreb kun udgjorde fire procent af gerningerne - gennemførte, forhindrede såvel som kiksede - så var næsten 20 procent af alle terroranholdte relateret til islamistisk ekstremisme, blandt andet var der en stor stigning i Storbritannien, beretter Europol.
Krigene i Irak og Afghanistan udgør en sikkerhedsrisiko for EU-landene, vurderer den europæiske politicentral, der har indsamlingen af oplysninger som en af sine vigtigste opgaver. Krisen i Somalia kan også gå hen og blive et tema for islamistiske krigere, ligesom de lande, der har soldater i Libanon, løber en særlig risiko. 
Uset mediekampagne
Europol konstaterer, at det mere og mere er al-Qaeda grupper med base i Pakistan, der styrer og inspirer terror-planer i Europa. Mens målet tidligere hovedsageligt var Storbritannien, er også andre EU-lande nu i farezonen. I takt med at EU gør opfordring til terrorisme strafbart, får propaganda for terrorisme mere opmærksomhed. Også her ser Europol al-Qaeda-forbindelser, blandt andet en "uset mediekampagne fra al-Qaeda i 2007, der producerede propaganda på en række EU-sprog," hedder det i rapporten. 


