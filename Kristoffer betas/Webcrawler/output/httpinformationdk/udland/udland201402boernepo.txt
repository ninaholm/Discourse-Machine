Børnepornoskandale udløser slagsmål i tysk regering
Fundet af mulig børneporno hos en tysk socialdemokrat kostede i fredags den tyske landbrugsminister sin post og har udløst en omgang politisk sorteper, der risikerer at underminere tilliden mellem Tysklands regeringspartier
I sidste uge måtte den tyske landbrugsminister, Hans-Peter Friedrich (CSU), trække sig, fordi han i oktober fortalte den socialdemokratiske top om en hemmelig politiefterforskning af en af partiets politikere, som var mistænkt for at have købt børneporno. Muligvis har nogen derefter varskoet politikeren, som i så fald har kunnet bortskaffe materialet.
 Arkiv


 
	Det er ikke hverdag i tysk politik, at en konservativ minister må lade sit politiske liv på grund af en socialdemokrat. I fredags førte det angivelige fund af børneporno hos det socialdemokratiske forbundsdagsmedlem Sebastian Edathy imidlertid til den tyske konservative landbrugsminister, Hans-Peter Friedrichs (CSU), fald.

	Det begyndte ellers som en konservativ, men muligvis ulovlig, håndsrækning til socialdemokraterne under de daværende regeringsforhandlinger. I oktober måned underrettede Hans-Peter Friedrich i sin forhenværende funktion som indenrigsminister den socialdemokratiske ledelse, herunder den nuværende vicekansler og SPD-formand Sigmar Gabriel, om, at tysk politi var i gang med en hemmelig efterforskning af Edathy.

	Spørgsmålet er, om ledende socialdemokrater derefter varskoede partifællen Edathy – han afviser dog selv at være blevet tippet.

	Ikke desto mindre har det udviklet sig til en skandale i det politiske Berlin efter statsanklagerens fund af materiale »på grænsen af børnepornografi« hos Edathy. En skandale, der truer med at sprænge tilliden mellem de tyske regeringspartier. I Tyskland taler kommentatorer og journalister om en decideret regeringskrise med vidtrækkende juridiske og politiske perspektiver.

	»Edathy-affæren er den første store krise for den store koalition«, skriver avisen Welt, mens den tyske udgave af Huffington Post omtaler udviklingen som »en alvorlig stress-test«, for den tyske regering.

	En anstændig kollega

	Edathy er tidligere medlem af den tyske forbundsdag og senest formand for den tyske undersøgelseskommission, der efterforsker den nynazistiske terrorcelle NSU. Han havnede først i politiets søgelys, da canadisk politi i november sidste år gennemførte razzia mod det canadiske firma ZOEV, der blandt andet har distribueret og solgt børneporno. Canadisk politi underrettede deres tyske kolleger, da Edathys navn dukkede op på ZOEV’s kundelister.

	Noget tyder på, at Edathy fik kendskab til politiets efterforskning i november måned, godt en måned efter Friedrichs advarsel til de socialdemokratiske kolleger. Tysk politi foretog imidlertid først en ransagning af hans private hjem og kontor den 10. februar i år. Dermed har Edathy muligvis haft tid til at skaffe sig af med eventuelt inkriminerende materiale.

	I oktober forhandlede Friedrichs parti CSU med Angela Merkels CDU og de tyske socialdemokrater om dannelsen af den nuværende tyske regering. Ved at informere sine socialdemokratiske kolleger om en løbende efterforskning har den bayerske politiker imidlertid gjort sig skyldig i at viderebringe fortrolig viden på en måde, der muligvis har forpurret dele af efterforskningen og dermed kan have hindret rettens gang. Friedrichs tilbagetrædelse synes dermed at være i orden.

	Umiddelbart skulle man mene, at det ville være i den tyske regerings interesse at nedtone spørgsmålet om de socialdemokratiske ministres eventuelle medansvar for hindring af rettens gang. Alligevel har konservative toppolitikere svært ved at tilgive ofringen af Friedrich. CDU-næstformand Armin Laschet foreslår derfor, at ledende socialdemokrater under ed skal sværge på, at de ikke har lækket informationer til Edathy, mens også CSU-partichef Horst Seehofer har været på banen med tilsvarende krav. Merkel har indtil videre holdt sig ude af slagsmålet.

	Selv har den socialdemokratiske vicekansler Sigmar Gabriel taget sin tidligere kollega i forsvar.

	»Hr. Friedrich er en meget anstændig kollega. Han har forsøgt at afværge skaderne. Og når vi ser tilbage på det, der er sket, er han også lykkedes med det.«

	Ikke desto mindre tyder noget på, at skadevirkningerne af Edathy-skandalen langtfra er inddæmmet.

	Ulovligt billedmateriale

	Mens det politiske spil om ministerposter og skyldspørgsmål i forskellige afskygninger allerede nu er skyllet ind over Berlin, hersker der dog stadig tvivl om, hvorvidt Edathy rent faktisk har været i besiddelse af ulovligt billedmateriale.

	I fredags lod statsadvokaten i delstaten Niedersachsen på en pressekonference meddele, at Edathy lå inde med materiale, der befinder sig på grænsen til børnepornografi. Efterforskningslederen Jörg Fröhlich beklagede ved samme lejlighed stærkt, at en lang række af sagens detaljer var kommet offentligheden for øre.

	Statsadvokaten er imidlertid selv havnet under kritik for at indlede proces og gennemføre razzia mod Edathy uden begrundet mistanke, eftersom besiddelse af billeder af nøgne børn i sig selv ikke er ulovligt, når der ikke er tale om pornografisk materiale.

	Selv afviser Edathy at have været i besiddelse af strafbart materiale. »Ransagningen var ikke blot uforholdsmæssig, men er i modstrid med retsstatens grundprincipper. Jeg håber, at statsadvokaten snarest indrømmer, at anklagerne er grundløse«, siger Edathy til Spiegel Online.

	Strafferetsligt harmløst?

	Hvorvidt Edathy rent faktisk har forbrudt sig mod straffeloven er indtil videre umuligt at sige, men flere kritikere peger på, at statsadvokaten er faret hovedløst frem.

	»I sidste ende kan det vise sig, at intet, overhovedet intet er strafbart. Det er muligt, at de film, som SPD-politikeren Edathty har anskaffet sig, strafferetsligt set er harmløse«, skriver den politiske kommentator Heribert Prantl i Süddeutsche Zeitung og tilføjer, at Hans-Peter Friedrich muligvis har ofret sig selv uden at være tvunget til det.

	»Det kan altså være, at han (Edathy, red.) strafferetsligt set ikke har gjort noget galt. Hvis det er tilfældet, hvis han altså slet ikke kan straffes, så er der heller ikke nogen, der kan have gjort sig skyldig i at hindre rettens gang.«

