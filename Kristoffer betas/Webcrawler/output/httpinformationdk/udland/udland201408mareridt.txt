Mareridt i mørket
Mit sind kan ikke absorbere flere katastrofer. Hvor mange skal stadig miste livet, inden dette mareridt hører op?


 I går var det sjette dag i Gaza uden strøm. Når man kigger rundt om natten, er der ikke andet end mørke. I mørket kan der ske mange ting, og mange af folks kære går bort uden at sige farvel. Inden i mørket skjuler frygten sig. Den kommer kun til syne i de små børns øjne, og de kan ikke holde op med at kræve en forklaring på, hvilke synder de bliver straffet for. I mødrenes øjne ser man usikkerhed, forvirring og frygt for at hvile i mørket.
Gaza er nu som i gamle dage, før elektricitetens tid. Nogle familier har små generatorer og bruger dem til at genoplade deres mobiltelefoners batterier.
Der er meget lange køer af mennesker, som fylder små beholdere med drikkevand. At få vand er efterhånden blevet en meget stor udfordring i Gaza. Manglen på drikkevand vil have en ødelæggende indvirkning på livet i Gaza.
Vandmangel er ikke det eneste vedvarende problem. Der er også lig, som er gået i forrådnelse i Gazastriben – navnlig i de østlige og sydlige områder – fordi de israelske tropper har nægtet redningsholdene tilladelse til at hente dem ud. I de første timer af våbenhvilen – inden den blev afbrudt – gjorde folk deres bedste for at få fjernet nogle lig. Det var forfærdeligt, hvad de mennesker så. De siger, at det er svært at hente ligene ud fra ruinerne, da det kræver maskinkraft og ikke blot almindelige menneskehænder.
Historierne fra Rafah i den sydlige del af Gazastriben er grusomme. Et hospital er blevet evakueret, fordi den israelske hær har advaret om, at det kommer under beskydning. Ligene blev flyttet til køleskabe, hvor der normalt opbevares grøntsager og is.
Knuste drømme
Hver enkelt af dem, der er blevet dræbt eller såret i krigen, har en historie. Et par, der i 25 år ikke kunne få børn og så pludselig fik tre lige efter hinanden, blev dræbt sammen med resten familien, mens de opholdt sig i deres hjem. Alle sammen! Et andet ældre forældrepar er forsvundet. Deres sønner havde appelleret til alle og enhver, især den israelske hær, om at få lov til at evakuere dem, da de ikke kan bevæge sig hurtigt. Der er intet nyt om dem. Måske er de blev fanget et sted under kampene, eller måske er de blevet dræbt. En femårig dreng har mistet synet. En 18-årig pige, der havde håbet at blive en smuk brud, har fået sit ansigt og sin krop vansiret og mistet hele sin familie, undtagen én søster. De kommer til at lide under et liv uden familiens støtte.
Vores generation har fået en lærestreg, vi vil huske resten af vores dage. Sorgen over dem, der har forladt os, over dem, der er blevet såret, og over dem, der har mistet deres hjem, er uendelig stor. Mit sind kan ikke absorbere flere katastrofer. Hvor mange skal stadig miste livet, inden dette mareridt hører op? Hvor mange tragedier skal vi bære og alligevel blive ved med fortælle os selv, at det nok skal gå i orden snart? Dette ’snart’ kommer vist ikke. Dette ’snart’ er vist en fiktion.
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

