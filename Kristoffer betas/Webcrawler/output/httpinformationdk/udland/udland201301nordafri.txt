Nordafrika er blevet al-Qaedas nye front
Konsekvenserne af krigen i Libyen, fattigdom og svage stater har skabt de perfekte forhold for terrorgrupper i Sahel-regionen. Den aktuelle konflikt i Mali vil yderligere styrke terrorgrupperne, vurderer flere eksperter
Illustration: iBureauet


 Sahel-regionen er igennem de seneste ti år blevet ny frontlinje i den globale kamp mod terror. For mens al-Qaedas forskellige grupperinger er stadigt mere militært presset andre steder i verden, hvor droner i stigende omfang har gjort det af med en række af netværkets ledere, så er Sahel-regionen med dets enorme, øde landområder, fattige befolkninger og svage stater blevet hjemsted for fundamentalistiske grupperinger, der deler al-Qaedas ideologiske grundlag og ønsker en global hellig krig.
Det skriver blandt andet den britiske tænketank Royal United Service Institute i en rapport fra sidste efterår.
»Afrika er blevet et væksthus for afhoppede al-Qaeda-medlemmer, hvor de i ro kan gendanne og reorganisere sig for at udkæmpe global jihad,« lyder det i rapporten, der peger på, at al-Qaeda potentielt »kan destabilisere hele Sahara-Sahel-regionen ved at alliere sig med lokale militante grupper for at få fodfæste i nye lande«.
Og det er præcis dét scenarie, der nu folder sig ud i regionen. Militante islamister fra Ansar Dine og særligt al-Qaedas afrikanske afdeling, AQIM (al-Qaeda i Maghreb), benytter konflikten i Mali til yderligere at mobilisere og styrke netværket af terrororganisationer i regionen.
Mali bliver en magnet
»Al-Qaeda lever jo af den her lidt simple fortolkning, der hedder, at nu står de vestlige styrker i Nordafrika, og derfor er der en kamp at kæmpe. Det gør det nemmere for al-Qaeda at rekruttere soldater fra andre områder som Yemen, Pakistan og Afghanistan, men også fra Europa, når der er noget at kæmpe for og ikke mindst imod,« siger professor Emeritus ved Københavns Universitet, Holger Bernt Hansen, der taler om et »nyt hovedsæde for al-Qaeda i Afrika«.
Forsker og Afrika-ekspert ved Dansk Institut for Internationale Studier, DIIS, Rasmus Alenius Boserup, er helt enig. Han mener, at konflikten i Mali sandsynligvis vil blive en »magnet« for al-Qaeada- sympatisører. Præcis som det var tilfældet i Irak.
»Franskmændene skal ud, ellers bliver det en magnet for al-Qaeda-støtter fra hele verden. Det så vi også i Irak, hvor 20 procent af dem, der kæmpede imod de vestlige styrker, eksempelvis kom fra Nordafrika. Derfor er det naturligvis bedst, hvis franskmændene forsvinder hurtigst muligt, men det er meget svært at se hvordan, og hvad løsningen på konflikten bliver. Skal franskmændene blive i den tid, det tager at bygge en stat op i Mali? Modsat, forsvinder de nu, så er intet løst,« siger Rasmus Alenius Boserup.
– Vil vi se al-Qaeda i en ny styrket front i Sahel?
»Lige nu er det svært at se, hvordan det ikke bliver sådan. Når Frankrig er gået ind i Mali, så samler det alle de her grupperinger, der ellers er gode til at slås indbyrdes. Nu har de en fælles dagsorden, og det betyder sandsynligvis øget mobilisering og samarbejde mellem de forskellige al-Qaeda-lignende grupperinger,« siger Rasmus Alenius Boserup.
Grundlaget for en stærk fundamentalistisk bevægelse i Nordafrika kommer ikke mindst fra den krig, der blev udkæmpet i Algeriet i 1990’erne. En krig, der kostede op mod 200.000 mennesker livet, og som betød, at nogle af det nordlige Afrikas mest voldelige, islamistiske grupper så dagens lys. Efter krigen er den folkelige opbakning til fundamentalisterne væk, men resterne af grupperne opererer fortsat.
»Da præsident Abdelaziz Bouteflika kom til magten i Algeriet i 1999, lykkedes det ham at nedkæmpe en meget stor del af de voldelige grupper i landet. Så når vi i dag ser et så aktivt AQIM i Sahel, så er det blandt andet fordi, det er lykkedes regeringen i Algeriet at presse dem mod de øde sydlige landområder eller længere ned i Sahel-regionen, hvor de i dag lever af at kontrollere gennemstrømningen af sydamerikansk narkotika på vej mod Europa, kidnapninger og menneskesmugling,« siger Ulla Holm, der er seniorforsker på DIIS.
Hun beskriver de fundamentalistiske grupper som løst sammensatte, meget mobile og i intern konkurrence - og som en bande »ørkenpirater«, der nyder godt af de svage stater i Sahel-regionen, hvor de kan opererer frit: »Lande som Mali, Mauretanien og Niger har det til fælles, at det er svage stater med meget store landområder uden for kontrol,« siger Ulla Holm, der peger på, at uden stærke stater, kan det ikke lykkes at bekæmpe grupperne.
»Siden Malis uafhængighed i 1960 har der omtrent hvert tiende år været et voldeligt oprør. Det betyder, at på intet tidspunkt har staten haft fuld kontrol, og at den siddende regering altid er afhængig af at samarbejde med forskellige fundamentalistiske grupperinger og røverbander,« siger Ulla Holm.
Nyt Somalia
Én, der har været tæt på al-Qaedas nordafrikanske afdeling, AQIM, er den canadiske diplomat Robert Fowler. Som FN’s særlige udsendte i Niger, blev han kidnappet og holdt fanget igennem fire måneder tilbage i 2008-2009.
Til det britiske dagblad The Guardian har han tidligere fortalt om indtrykket af gruppen, der har som erklæret mål at skabe et helligt kalifat i Sahel.
»De her folk mangler ikke noget. Jeg blev holdt fanget på 23 forskellige baser i løbet af første 70 dage. De er godt organiseret, og de er i stand til at rydde deres baser og forsvinde på mindre end fire minutter,« forklarer Robert Fowler, der beskriver gruppen som »stærkt dedikerede« soldater.
»Det var de mest fokuserede unge mænd, jeg har mødt i mit liv. De er fuldstændig optaget af deres hellige krig. De sagde til mig, at ’vi kæmper for at dø, du kæmper for at komme hjem til din kone og børn - men gæt hvem der vil vinde?’ Om det så vil tage dem 200 år, så er de opsatte på at gøre Sahel til et nyt Somalia,« siger den tidligere FN diplomat, der mener, at truslen fra al-Qaeda i Sahel er vokset markant siden Gaddafis fald i Libyen.
Resterne fra Libyen
»De (AQIM, red.) har nu fået fingrene i enorme mængder libyske våben, og der er tale om højt sofistikerede våben, som 20.000 SA-24 missiler, tunge mortérgranater, tungt artilleri og tusinde af antitankminer (…) FN har bedt om, at få de våben overdraget, men jeg siger bare held og lykke med det,« har Robert Fowler sagt til The Guardian.
Det samme mener Paul Melly, der er Afrikaekspert hos den britiske tænketank Chatham House. I en analyse fra december skriver han, at Gaddafis fald har haft en direkte og destabiliserende effekt for hele den nordafrikanske region. Og at det aktuelle kaos i Mali i særdeles høj grad hænger sammen med den nye situation i Libyen.
» Gaddafis fald har betydet, at tusinder af Tuareg-oprørere, som blev rekrutteret til Libyen i 1990Õerne, nu er vendt tilbage. Opløsningen af diktatorens (Gaddafi, red.) sikkerhedsstyrker har samtidig medført, at hele Sahara-regionen er blevet overstrømmet med våben, som Al-Qaeda og dets allierede billigt og nemt har kunnet erhverve sig.«
 

