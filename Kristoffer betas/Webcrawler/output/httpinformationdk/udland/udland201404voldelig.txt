Voldelig opstand udfordrer Vesten
Den seneste uges optøjer i Østukraine har afsløret, hvor magtesløs den vestlige verden er over for en militær aggression uden klar afsender. Det betyder, at selv ret små grupper af bevæbnede mænd kan ryste den politiske verdensorden betragteligt, uden at det tilsyneladende får nogen særlige konsekvenser
Russisktalende tropper uden nationale kendetegn på uniformen og selverklærede prorussiske oprørere står  bag de seneste dages voldelige protester i Østukraine. ’Det gør det vanskeligt for Vesten at finde ud af, hvornår man skal trykke på knappen,’ siger  Jens Ringsmose, der er lektor ved Center for War Studies på Syddansk Universitet.


 
	For få uger siden havde ingen regnet med det. Rusland ville aldrig turde røre ved Østukraine, vurderede flere vestlige efterretningstjenester i dagene efter den russiske annektering af Krim. Men i sidste uge skete det så. Tilsyneladende.

	Russisktalende tropper uden nationale kendetegn på uniformen er dukket op i vigtige byer som Lugansk, Donetsk og Slavkansk, mens selverklærede prorussiske oprørere har indtaget offentlige bygninger. Den russiske regering har imidlertid afvist at stå bag de seneste dages voldelige sammenstød og protester i Østukraine. Resultatet kan blive en gradvis destabilisering, der ikke vil være ulig Ruslands fremfærd i Krim. En gråzone mellem krig og fred. Og det giver Vestens ledere grå hår, forklarer Jens Ringsmose, der er lektor ved Center for War Studies på Syddansk Universitet i Odense.

	»Normalt vil man kalde det en invasion, men det er det ikke i konventionel forstand. Man ændrer langsomt status quo på jorden uden at erklære krig. Man holder bevidst det hele i en gråzone mellem vores velkendte kategorier krig og fred,« siger Jens Ringsmose.

	Den form for under radaren-operationer er en klassisk fremgangsmåde, som stater bruger til at opnå et mål uden de store menneskelige omkostninger og samtidig fralægge sig ansvaret, forklarer Peter Viggo Jakobsen, der er lektor ved Forsvarsakademiet.

	»Russerne ved godt, at hvis de gør det helt åbenlyst, så falder der brænde ned. Ikke kun fra Vesten men hele verden, og selv kineserne vil nok også brumme lidt. Al snak om forbehold for sanktioner ville forstumme i det sekund, man så den første kampvogn.«

	Folkeretten er under pres

	Hvis Rusland virkelig står bag den væbnede opstand i det østlige Ukraine, er der tale om en klar overtrædelse af FN’s folkeret. Den dikterer, at en stat ikke må forsøge at destabilisere en anden suveræn stat.

	Men i en verden, hvor der ikke længere er én, men flere stormagter, der alle positionerer sig i deres egne nærområder, spiller folkeretten ikke den store rolle, vurderer Hans Mouritzen, seniorforsker ved Dansk Institut for Internationale Studier:

	»Man må erkende, at folkeretten ikke står særligt stærkt i nutidens verden,« siger han.

	»Vi er nået til en situation, hvor folkeretten bliver brudt alle mulige steder, for eksempel i Irak i 2003 og i Kosovo, som Putin plejer at nævne. Og så siger man bare, at alle de andre heller ikke er spor bedre.«

	NATO’s generalsekretær Anders Fogh Rasmussen har i de seneste dage skruet op for anklagerne mod Rusland for at stå bag det, generalsekretæren i Wall Street Journal kalder »et mønster drevet af præsident Putins stærke ønske om at reetablere indflydelse i det tidligere Sovjet«.

	Men han har ligesom EU og USA været hæmmet af usikkerheden om, i hvor høj grad det kan dokumenteres, at den russiske regering er den sande dukkefører bag Østukraines ’grønne mænd’, som de uidentificerede tropper blev døbt under Krim-konflikten.

	Så længe Rusland bliver ved med at påstå, at der er tale om en folkelig protest med rod i Ukraines egen russiske befolkningsgruppe, er det svært for Vestens ledere at nå til enighed om en passende reaktion, vurderer Jens Ringsmose.

	»Hvis russiske styrker helt åbenlyst var drønet ind over grænsen, så er det klart, at EU ville have indført nye sanktioner. Men nu er det sådan en gradvis optrapning, som gør det vanskeligt at finde ud af, hvornår man skal trykke på knappen,« siger han.

	Jens Ringsmose er enig med Hans Mouritzen i, at folkeretten er undermineret i spillet om Ukraine.

	I praksis betyder det, at en relativt lille gruppe af væbnede soldater uden tydeligt markeret tilhørsforhold kan lykkes med at skabe ustabilitet i et fremmed land, mens resten af verden ser lamslået til.

	Fortidige forteelser

	Mens Vesten hidser sig op over udviklingen i Østukraine, sørger Putin for at påpege de vestlige landes egne fortidige foreteelser.

	Sidste år indrømmede den amerikanske efterretningstjeneste CIA for eksempel, at den i samarbejde med det britiske MI6 stod bag det statskup, der i 1953 væltede Irans folkevalgte premierminister Mohammad Mosaddeq.

	Under Den Kolde Krig var CIA ligeledes aktiv i Syd- og Mellemamerika, hvor sandinisterne i Nicaragua blandt andet blev destabiliseret, og så sent som under den Orange Revolution i netop Ukraine i 2004 blev CIA beskyldt for at stå bag oprør mod den siddende regering.

	Normal praksis gange 20

	Parallellen til tidligere tider holder imidlertid kun et stykke af vejen, vurderer Peter Viggo Jakobsen. Hvor efterretningstjenester almindeligvis har kunnet operere under radaren og ved hjælp af spionage, er Rusland ifølge Peter Viggo Jakobsen så presset, at de tyr til hårdere metoder.

	»Det er normal praksis, at man prøver at påvirke nabolande. Problemet er bare, at russerne går 20 skridt længere, end man normalt gør og bruger våbenmagt i forsøget på at påvirke.«

	Peter Viggo Jakobsen vurderer, at Rusland har mistet en del af sin evne til at opnå og fastholde indflydelse i sine nabolande. Blandt andet fordi den økonomiske og demokratiske udvikling, EU kan tilbyde, er mere lokkende end et samarbejde med Rusland.

	Ruslands stærke interesser

	De grønne mænds fremfærd på Krim og i det østlige Ukraine kan i værste fald inspirere andre stormagter til at benytte sig af en lignende strategi i fremtiden, vurderer Hans Mouritzen. Især i tilfælde hvor en stormagt kan henvise til beskyttelsen af landsmænd i andre lande.

	»Selv om det ikke er folkeretligt holdbart, står argumentet altid stærkere, hvis man argumenterer med, at det er for at beskytte sine egne,« siger han.

	Ringsmose mener imidlertid ikke, at udviklingen i Østukraine nødvendigvis kommer til at danne præcedens for en ny bølge af hemmelige operationer. I tilfældet Ukraine har Rusland ifølge Jens Ringsmose langt stærkere interesser end USA og EU.

	»Havde Ukraine nu været meget vigtigt for Vesten, så ville russerne heller ikke været sluppet af sted med det her på samme måde. Og det har de selvfølgelig godt vidst fra starten. Der er ikke noget NATO-land, der vil ofre én soldat for Ukraine,« siger han.

