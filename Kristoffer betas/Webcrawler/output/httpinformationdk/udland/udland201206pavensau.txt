Pavens autoritet er svækket
Der udspiller sig en magtkamp i Vatikanet, hvor paven beskyldes for at se passivt til, mens hans statssekretær, kardinal Tarcisio Bertone, prioriterer økonomiske hensyn og således risikerer at skade kirkens omdømme blandt katolikker
Pave Benedict XVI kritiseres for at være en svag pave, der interesserer sig mere for teologiske spørgsmål end for forvaltningen af den verdslige magt, paveembedet også fører med sig.


 Sjældent har en bog fået så god reklame som den italienske journalist Gianluigi Nuzzis forsøg på at udrede forholdene i Vatikanet under den nuværende pave, Sua santità – le carte segrete di Benedetto XVI (Deres Hellighed – Benedikt XVI’s hemmelige papirer).
Allerede inden bogens udgivelse udgivelsen for halvanden uge siden havde nogle af de fortrolige dokumenter, som Nuzzi er kommet i besiddelse af, været offentliggjort i de italienske medier. I et brev, som er forfattet på gebrokkent tysk, advarede en siciliansk præst om et planlagt attentat mod den bayerske pave, når paven skulle besøge Kina. Og i et andet brev advarede Carlo Maria Viganò, ærkebiskop og Vatikanets tidligere vicestatssekretær, om, at hans forflyttelse til et embede i udlandet ville medføre et tilbageslag i kampen mod »overgreb og korruption« i kirkestaten. Alligevel blev Viganò for syv måneder siden udnævnt til pavelig nuntius i Washington.
Men det skyldes nok mest afskedigelsen af direktøren for Vatikanets bank, Ettore Gotti Tedeschi, i sidste uge og navnlig anholdelsen af pavens butler, Paolo Gabriele, at bogen går som varmt brød.
»For første gang kan vi få kendskab til, hvad der foregår bag kulisserne i forholdet mellem Italien og Vatikanet,« udtaler Gianluigi Nuzzi og tilføjer: »At der har været diplomatiske forbindelser mellem Vatikanet og Italien for at undgå, at Vatikanet skulle betale en bøde for manglende indbetaling af ejendomsskatter, må interessere alle italienske skatteydere.«
Bekymrede kardinaler
VatiLeaks kalder den italienske presse lækagen. Ifølge Ezio Mauro, chefredaktør for dagbladet La Repubblica, indgår de lækkede dokumenter i en magtkamp i kurien, Vatikanets regering, hvor en række kardinaler er af den opfattelse, at statssekretær Tarcisio Bertone er til skade for kirkens interesser:
»Paven ved udmærket, at brevene indeholder tre rigtige beskyldninger,« skriver Ezio Mauro.
Mauro hævder, at Bertone har underlagt Vatikanets regering »ekstern påvirkning« fra religiøse selskaber som f.eks. Opus Dei, at han har »misbrugt pavens fuldmagt i forholdet til biskopperne« og gjort sig skyldig i »manglende gennemsigtighed i forvaltningen af midlerne i IOR« (Instituto per le Opere di Religione, Vatikanets bank).
»Det finansielle spørgsmål er så delikat og relevant, at det for et år siden førte til et brud mellem Bertone og Ettore Gotti Tedeschi, som paven direkte havde anbefalet sin statssekretær til stillingen som direktør for IOR,« skriver Ezio Mauro: »Gotti fik Benedikt XVI’s mandat til at gøre IOR ’gennemsigtig’. Han arbejdede på at få banken med på de vestlige demokratiers white list og fik indført regler mod hvidvaskning og oprettet et internt kontrolorgan, Aif. Men umiddelbart efter blev han klar over, at Vatikanet sagde én ting, men gjorde noget andet.«
Da Gotti Tedeschi i 2009 blev udnævnt til direktør for IOR, fik han til opgave at bringe banken i overensstemmelse med EU’s regler for bekæmpelse af hvidvaskning af penge inden 1. januar 2011. Bertone har imidlertid fået indført, at han selv som statssekretær skal godkende Aif’s undersøgelser af forretningsgangen i IOR.
»Omkring banken udspiller der sig en konkret magtkamp. Tidligere er der passeret alt muligt gennem IOR’s kasse,« skriver Ezio Mauro, »men problemet handler ikke så meget om fortiden med historier, der kunne virke pittoreske, hvis de ikke havde været uværdige selv for en ikkereligiøs bank, men derimod den nærmeste fremtid. Da alle de demokratiske lande efter 11. september 2001 har tilpasset sig kravet om gennemsigtighed i finansielle transaktioner, kan den uigennemsigtighed, som IOR ønsker, insisterer på og efterstræber, udgøre en mulighed for allehånde kriminelle operationer.«
En svag pave
I et af de lækkede breve påpeger en af de utilfredse kardinaler over for paven, at forvaltningen af IOR »risikerer at medføre et anslag mod pavestolens omdømme«. Afsløringen af de interne magtkampe i Vatikanet forstærker indtrykket af en svag pave, der er mere optaget af teologiske spørgsmål end af forvaltningen af den verdslige magt, som embedet også medfører:
»Disse hændelser efterlader det indtryk, at vi har at gøre med en inkompetent pave,« udtaler den tyske teolog Hans Küng til La Repubblica: »I sit inderste er Vatikanet forblevet et hof med et særligt adfærdskodeks og en særlig atmosfære, som er domineret og præget af det mandlige cølibat. Jo nærmere du i din kirkelige karriere kommer den herskende fyrste, des mindre betyder kompetence, karakterstyrke, evner og talenter. Det som tæller, er, at du er medgørlig og kan tilpasse dig fyrstens ønsker,« siger Hans Küng og tilføjer, at hele den katolske kirke lider under denne situation: »En konstruktiv reformbestræbelse fra denne pave ville hjælpe til at genoprette tilliden. Jeg håber ikke, at min tidligere kollega Joseph Ratzinger går over i kirkens historie som en pave, der ikke har gjort noget for at reformere kirken.«

