Ud ad Salamivej
Rødovre. Få kilometer fra København og kendt for Rødovre Centret, Damhuskroen (enkebal) og ishockey. Forstaden har bestemt sine øjeblikke - det ved man, når man er teenager og danser kinddans til Metallica i et parcelhus med slukket lys
Min farmor kan huske, dengang Roskildevej, der løber gennem byen og ind til København, blev kaldt for Salamivejen:-På grund af ulykker,- forklarer hun. -Der var så meget blod og splat.- Jeg har ikke set Rødovre undergå den forandring, som min farmor har, men det er heller ikke mere end små 10 år siden, jeg forlod byen.


 Første gang, jeg kan huske, jeg blev rigtig bange for verden omkring mig, var, da jeg læste min første Rødovreavis. Jeg sad hjemme i min farmors røde, hårde lædersofa med de store knapper, jeg ikke kunne lade være med at pille ved, og hun stod ude i køkkenet og lavede mad. 
Jeg læste, at en dreng på min alder var blevet stoppet af nogle ældre fyre ude på Tårnvej, der havde hældt benzin ud over hans arm og havde sat ild til den. Sådan husker jeg i hvert fald historien, og jeg kan huske, at jeg ikke kunne sove den nat. Det var mange år før, Peter Lundin ryddede forsiderne, ikke bare i Rødovre, men i alle landets aviser. 
Gys 
Når jeg i dag vender tilbage til den by, hvor jeg er født, og hvor jeg har levet i alle mine teenageår, kan jeg hurtigt føle et gys, når jeg går ned ad en mørk vej eller gennem en tunnel. 
Forstaden er meget øde og mørk om aftenen. I centrum af Rødovre findes ingen døgnåben 7-eleven og ingen små shawarmabikse. Der er mørkt. Jeg har aldrig selv oplevet noget ubehageligt, og min farmor har da heller aldrig hidset sig så meget op, som jeg har, når jeg fortalte hende om de skrækhistorier, jeg hørte rundt omkring. Det eneste, min farmor har været bange for i Rødovre, var Carlsro-rockerne. Og de var forsvundet længe før min tid. Heller ikke mine forældre har noget at udsætte på byen. De har altid været glade for den forstad, som de er født i. 
Mine bedsteforældre var med til at sørge for, at befolkningstallet i Rødovre voksede fra 18.775 til 37.015 på ni år, mellem 1950 og 1959.Dengang var de tilflyttere, og min farmor har nu boet i det samme hus siden 1959. Rødovre blev dengang kendt for sin høje standard af blandt andet boliger, og der blev afprøvet nye ideer, som for eksempel kollektivbyen Carlsro. Det var da også nybyggeriet, der tiltrak mine bedsteforældre. 
Min farmor har i årenes løb set den socialdemokratiske kommune udvikle sig. Hun har set hjemmegående husmødre gå på arbejde og set socialdemokratiske drømme om en gylden forstad, delvist lavet af beton, briste. Hun har set Carlsro-rockerne flytte ind i det, der startede som et særligt eksperiment, villakvarterer opstå og ghettoer udvikle sig. Hun har set en tulipanmark forvandle sig til Rødovre Centrum og set lejligheder skyde op omkring hende, fra hendes flade hvide hus, der af en eller anden grund altid har tiltrukket lyn og stadig gør det.Et bedre sted kunne hun ikke ønske sig:
"Jeg har alt, hvad jeg skal bruge i min hverdag, veninder, aktiviteter, handlemuligheder, bibliotek - og også en bus ind til byen," siger hun. 
Min farmor kan huske, dengang Roskildevej, der løber gennem byen og ind til København, blev kaldt for Salamivejen:
"På grund af ulykker," forklarer hun. "Der var så meget blod og splat". 
Jeg har ikke set Rødovre undergå den forandring, som min farmor har, men det er heller ikke mere end små 10 år siden, jeg forlod byen. En massemorder er siden blevet fanget og to højhuse er blevet evakueret og fyldt op med mennesker igen. Der er ingen overhængende fare for, at de falder sammen, lyder det. Jeg har set integrationsprojekter, offentligt ansatte strejke over for dårlig løn, og så har jeg set venner, der har stiftet lykkelige familier, venner der er forfaldne til daglige joints og bajere og venner, der er flyttet væk. Meget er også forblevet det samme. Som radiobilerne og spåkonen i Damhustivoli. 
Små blå 
Før jeg blev født, slog lynet ned i min farmors hus. Hun stod og lavede mad, og da lynet hamrede ned i fyret i bryggerset fløj hun gennem køkkenet og ind i stuen, mod den hårde lædersofa. Siden har hun været bange for torden. Engang da jeg besøgte hende, nogle år efter mit første møde med Rødovreavisens politirapport, var det et voldsomt uvejr, og regnen piskede ned. Da jeg satte mig op på min cykel og trillede ned ad vejen, hjem mod villa, mor og far, slog lynet ned igen, i samme vej som 30 år tidligere. Jeg fløj af cyklen og farmors fjernsyn blev sort. Episoden påvirkede mig dog knap så meget som alt det andet, der skete i de år i forstaden. Et lynnedslag er ingenting i forhold til at få at vide, at man har bryster som gajoler til en klubfest, som jeg har glædet mig til i ugevis, fordi det er det absolut sjoveste og vildeste, jeg kunne finde på at lave som teenager lørdag aften i Rødovre. Jeg kunne gøre mig nok så meget umage med at blande knuste blå ugler med vodka og ryge Prince, og så alligevel traske hjem i min nye stramme hvide Levi's bluse og synes, aftenen var spildt. På grund af det med brysterne. 
Arne Jacobsens drøm
Skolen, jeg gik på, og som hørte til et af Rødovres pæne villakvarterer, var nogle år forinden, i 1990, blevet slået sammen med en anden skole, som hørte til et højhusområde i nærheden. Vi fik at vide, at det var fordi, man skulle spare, og så gik vi alle i samlet flok op til det Arne Jacobsen-tegnede Rødovre Rådhus og demonstrerede og kastede med tomater. Pigerne i min klasse var allermest ærgerlige over, at der nu kom en ny parallelklasse, hvor pigerne var meget mere seje og populære. De var vokset op i 'Kærene', som betonboligerne blev kaldt, og vi havde ikke en chance imod de rapkæftede nye. 
"Joey er miiiiin," rungede det i gangene. Når de kom op at skændes om, hvem fra boybandet New Kids On The Block, der var 'deres'. 
Jeg holdt mig udenfor, jeg var nemlig Guns'n'roses-fan - og den rødhårede Axl Rose havde jeg helt for mig selv. Og jeg scorede mig da også en kinddans med en af drengene fra klassen til Metallicas Nothing else matters.
Farmor kunne ikke lide musikken, der kendetegnede start 90'erne. Hun er mere til Elton John. 
Byfest
Tager man til Rødovre Byfest i dag, så er det en helt anden slags musik, der bliver spillet. Det er Fede Finn og Funny Boys i bolsjestribede telte omringet af hønsenet og vagter.
"Så er det nu, der er ballade i 60'er-teltet," råber politimænd og stormer frem i samlet flok. På bordene danser lyshårede piger med lavtaljede bukser, amagerstempler på lænden, pastelfarvede toppe og guldsmykker fra Glitter. Stemningen er høj, fadøllerne flyder, og der er fest. Det er sjovt. Og det har det altid været. At stå og brøle Himmelhunden på et vaklende træbord med bænke er essensen af mit Rødovre. Rødovre: Med et meget dybt ø og et lidt slattent d. 
I år er første gang, jeg ikke har været med. Måske næste år. 


