Racerbiler suser mod grønnere tider
Motorsporten kørte i weekenden hastigt – og ganske stille – mod en mere miljøvenlig fremtid. Verdens første batteridrevne racerløb skal skabe den inspiration og teknologiske udvikling, som kan give elbiler overtaget på vejene
Verdens første racerløb for elbiler, der i lørdags blev afholdt i Beijing, skal være med til at skabe udvikling og udbredelse af batteridrevne biler for at bekæmpe forurening i fremtiden.


 Fremtidens racerløb fik bogstaveligt talt en stille debut. »Der kommer jo mere motorlarm fra trafikken henne ved Fjerde Ringvej,« joker Gao Chengyu og peger sydpå mod den nærliggende stærkt trafikerede vej i det nordlige Beijing. Gao Chengyu står ellers med sin teenagesøn op ad et hegn, hvor racerbiler lige på den anden side suser af sted med op mod 225 km/t. Men der er ingen brølende benzinmotorer som ved et normalt racerløb. Derimod høres den skingre summen fra batteridrevne motorer.
»Det er lidt mærkeligt, men også spændende. Jeg vidste ikke, at elektriske biler kunne køre så hurtigt,« siger Gao, en 45-årig restaurationsejer.
Der blev skrevet motorsportshistorie i den kinesiske hovedstad, da verdens første elektriske motorløb i lørdags blev afholdt. De 20 biler i Beijing ePrix ligner til forveksling dem, der deltager i Formel 1 løb. Men indmaden er ganske anderledes. Med 300 kilo tunge batterier kan racerbilerne accelerere fra nul til næsten 100 km/t på mindre end tre sekunder – uden at udlede CO2.
Den nye klasse for racerbiler hedder derfor passende Formel E. Og efter startskuddet i Beijing vil bilerne i løbet af sæsonen konkurrere i ni andre storbyer rundt om i verden.
Ifølge arrangøren, den internationale motorunion FIA, der også står bag Formel 1, skal racerløbet ses som en pionerindsats, hvis mål er at skabe et gennembrud for elektriske biler. Håbet er, at den nye sport vil skabe interesse for bilerne og være med til at sætte skub i research og udvikling af dem, så de i sidste ende vil kunne konkurrere med de benzin- og dieseldrevne biler på det almindelige bilmarked. »Det er starten på en ny æra for racerløb,« siger Alejandro Agag, en spansk forretningsmand, som er idémanden bag Formel E. »Der er meget, som skal forbedres med hensyn til elektriske biler, for eksempel prisen, teknologien og distancen (som bilerne kan tilbagelægge på en opladning, red.). Vi kan bruge Formel E til gennem konkurrence at forbedre teknologien.«
Symbolsk betydning
De næste løb skal foregå i bl.a. Miami, Berlin og Buenos Aires inden sæsonafslutningen i London. Men det var ingen tilfældighed, at den banebrydende debut fandt sted i Beijing. Symbolikken ved at se et bæredygtigt racerløb i den kinesiske hovedstad, hvor det hastigt stigende antal biler på vejene er stærkt medvirkende til en massiv forurening, er ikke til at tage fejl af. Kina er nu verdens største bilmarked, og regeringen har meldt ud, at elektriske biler skal være en del af løsningen på landets store forureningsproblemer.
»Der er ikke noget bedre sted at starte end her,« mener Alejandro Agag. »Det her er verdens største bilmarked, og Kina er det sted, hvor vi virkelig kan være med til at gøre en forskel. Beijing forsøger at bekæmpe forureningen og promoverer elektriske biler, så vi føler, at dette er det rette sted for os at bidrage med en indsats.«
Ifølge arrangøren har det kostet i omegnen af 100 mio. dollar at få projektet startet. Men med sit fokus på bæredygtighed har Formel E også tiltrukket stjernestøv. Hollywoodstjernen Leonardo DiCaprio og den britiske kendisentreprenør Richard Branson støtter hver deres hold. Og Formel E byder også på nogle af de mest kendte navne fra motorsportens annaler. Alain Prost, den store franske Formel 1-kører, står bag et af holdene, der har hans søn som en af sine to kørere. Han konkurrerer med nevøen til den brasilianske Formel 1-legende Ayrton Senna og sønnen til Nelson Piquet, der selv sad bag rattet i Formel 1 i 1980’erne og 1990’erne. Flere end halvdelen af kørerne i Formel E har en fortid i Formel 1. Og inden løbet i lørdags var de alle hurtige til at understrege, at de gennem deres deltagelse følte sig som en del af motorsportens historie.
»Det føles specielt at være en del af noget helt nyt, og noget som kan være med til at definere fremtiden,« sagde Nick Heidfeld, en rutineret tysk kører. Og den britiske kører Sam Bird tillagde også Formel E stor betydning: »Det vil ændre hele måden, vi ser motorsport på.«
Godt for fremtiden
Flere af de 70.000 tilskuere, der var samlet i Beijing, blev da også positivt inspireret, da de så racerbilerne køre de 25 runder på den 2,5 km lange rute i skyggen af Beijings olympiske stadion.
»Det er fantastisk at se, at teknologien er blevet så god,« sagde Xu Bingying, en 36-årig ingeniør. »Det lover godt for fremtiden.«
»Jeg håber, at det her vil hjælpe med til, at vi kan få flere elektriske biler på vejene,« sagde Yan Xiaohong, en 23-årig universitetsstuderende, der var til sit første motorsportsløb. »Forureningen er virkelig forfærdelig i Beijing, så der er brug for noget nyt.«
Den kinesiske regering har som mål at få fem millioner elektriske biler på landets veje inden 2020. Og myndighederne har netop annonceret, at mindst 30 procent af statens store bilflåde nu skal bestå af enten elektriske biler eller hybridbiler. Samtidig har regeringen besluttet at nedsætte importskatten på elektriske biler, da salget af bilerne ikke vokser så hurtigt som i bl.a. USA, Japan og EU. På trods af problemer med at få gang i markedet forudser bl.a. bilproducenten BMW, at Kina allerede i 2019 vil være det største marked for elektriske biler.
I mellemtiden har lokalregeringen i Beijing været opsat på at være vært for det første Formel E løb, både for at associere sig med et grønt initiativ og for at deltage i promoveringen af bæredygtige biler.
Men mens arrangørerne i lørdags besluttede sig for at erstatte den manglende motorlarm med technomusik, så udtrykte flere blandt publikum dog deres reservation overfor elektriske biler pga. bekymringer omkring pris og driftssikkerhed på de elektriske biler, der nu er på markedet, og samtidig manglende muligheder for at oplade bilernes batterier. »Elektriske biler er fortsat alt for dyre. Det giver stadig ikke mening at købe sådan en,« mente tilskueren Zhang Yunbi.
Dramatisk afslutning
Alle de 10 deltagende hold kørte i lørdags med identiske biler, som er lavet i et samarbejde mellem Williams, McLaren og Renault. Men i næste sæson er det meningen, at hvert hold skal være i stand til at designe deres egne biler og »fremvise deres egne elektriske energiinnovationer«, siger arrangørerne. Batteriet i de nuværende biler koster 100.000 euro per styk – men batterierne producerer så også omkring 200 kilowatt, hvilket er lig med cirka 270 hestekræfter. Batterierne kan dog ikke holde et helt racerløb, men kun omkring 25 minutter – racerkørerne skal derfor på halvvejen i pitstop, hvor de skal skifte til en ny bil med et friskt batteri.
Og løbet? Det var bemærkelsesværdigt dramatisk på trods af den manglende tordenlyd fra maskinerne. Tysklands Nick Heidfeld og Frankrigs Nicolas Prost kæmpede på sidste omgang om sejren, men smadrede så ind i hinanden på opløbsstrækningen. Og mens Nick Heidfelds bil endte med bunden i vejret, kunne den brasilianske racerkører Lucas di Grassi køre først over målstregen.
»Den vigtige konklusion i dag er, at der her er tale om ægte motorsportsløb,« sagde Alejandro Agag efter løbet. »De her racerkørere kører ikke blot rundt i små elektriske biler. De skubber hårdt til grænserne, og det så vi i sidste hjørne på sidste omgang.«
»Folk tror ikke, at elektriske biler er sexede eller spændende. Men ved at se disse biler vil folk ændre holdning.«

