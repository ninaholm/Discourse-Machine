Zika–vaccine kan være på vej
Virologer vurderer, at der er gode chancer for, at en vaccine mod Zika-virussen kan være klar ved udgangen af 2016 – men testprocedurerne indebærer potentiel risiko for fosterskader


 Kapløbet er begyndt med at udvikle en vaccine mod Zika-virussen, men situationen kompliceres af det etisk betænkelige ved at afprøve præparater på gravide kvinder – en gruppe af mennesker, der normalt er fritaget fra eksperimentelle forsøg.
WHO har dog proklameret en ’international offentlig sundheds-nødsituation’ på grund af mistanken om, at virussen kan forårsage hjerneskader og fosterskader hos børn.
Sygdommen har spredt sig til over 20 lande i Syd- og Mellemamerika, og skræmmescenariet er, at over fire millioner mennesker kan være inficeret ved udgangen af ​​året. Gravide kvinder er blevet opfordret til ikke at rejse til omkring to dusin lande, hvor udbruddet er stigende.
Zika er sat i forbindelse med udviklingen af ​​usædvanligt små hoveder, kendt som mikrocephali, og hjerneskader hos spædbørn. Brasiliens præsident, Dilma Rousseff, har lovet, at der »ikke skal mangle finansiering« i bekæmpelsen af Zika-virussens spredning og sagt, at Brasilien og USA vil gå i partnerskab om at udvikle en vaccine mod virussen.
Men hensynet til ikke at udsætte vordende mødre for eksperimentelle behandlinger så længe som muligt, for ikke at risikere skade på deres fostre, vanskeliggør disse bestræbelser.
At teste en vaccine på gravide kvinder er »et praktisk og etisk mareridt«, siger Mike Turner, immunbiolog ved sundheds-ngo’en Wellcome Trust. Hertil kommer en yderligere komplikation: De fleste mennesker, der er smittet med Zika, har ingen symptomer.
Et forspring i forhold til Zika
Der er dog håb om, at en vaccine kan udvikles hurtigt. Virologer føler, at de har fået et forspring i forhold til Zika, fordi der er tale om en såkaldt flavivirus – en klasse af vira, der spredes af flåter og myg og også omfatter gul feber og dengue-feber. Fordi det er lykkedes at finde vacciner mod andre typer sygdomme af denne art, er håbet, at også Zika-virussens ’kode’ kan knækkes relativt hurtigt.
Det amerikanske National Institute of Allergy and Infectious Diseases er allerede på sporet af en vaccine.
Dr. Anthony Fauci, direktør for instituttet, siger, at prognosen om, at en vaccine først ligger et årti ude i fremtiden, er alt for pessimistisk.
»Normalt tager det mellem tre og ti år at få alting behørigt godkendt,« siger han.
»Men vi kan bruge teknologier fra andre flavivira og have produktet klar ved udgangen af ​​2016. At teste virkningen kan godt tage et år mere, men i en nødsituation kan vi fremskynde denne procedure og gøre produktet tilgængeligt, så snart vi har en dokumenteret effekt. Så på et accelereret nødsituation-grundlag bør vi have noget ude i 2017.«
Fauci siger, at første fase af udviklingen vil blive bestemmende for, om det accelererede tempo kan holdes – eventuelle komplikationer vil bremse processen. Men han er overbevist om, at gravide kvinder kan beskyttes ordentligt.
»Det er kompliceret, fordi vi ønsker at gøre det sikkert for gravide kvinder, men vi vil begynde med ikke-gravide kvinder, og først når vi herefter ved, om det er sikkert, vil vi lede efter gravide frivillige,« siger han.
Et andet centralt spørgsmål bliver, om de store farmaceutiske virksomheder hurtigt vil antage og fremstille en vaccine, og om de vil sikre den bred udbredelse. National Institute of Allergy and Infectious Diseases har tidligere udviklet en vaccine mod Vest Nil-sygdommen, men som Fauci forklarer, kom der ikke det store ud af dette gennembrud, fordi den private sektor ikke så nogen værdi i at distribuere det.
»Vi har brug for Big Pharma til at gøre det relevant for et stort antal mennesker. Jeg forventer dog ikke, at der bliver nogen vanskeligheder med at finde en partner i medicinalindustrien med den stærke efterspørgsel, der vil komme på en sådan vaccine,« siger Fauci.
© The Guardian og Information. 
Oversat af Niels Ivar Larsen

