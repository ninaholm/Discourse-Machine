Europa: Rumænsk regeringsleder under anklage
Mistanke om korruption har tvunget den rumænske premierminister Victor Ponta til at gå af som partiformand, efter at landets statsanklager har rejst en sag
 Den rumænske premierminister, Victor Ponta, er blevet anklaget for hvidvask af penge og medvirken til skatteunddragelse.


 Statsanklageren i den rumænske hovedstad Bukarest har i de seneste måneder haft særdeles travlt, idet der er rejst en serie anklager mod kendte forretningsfolk og højtstående politikere. Senest mod landets premierminister, Victor Ponta, der er blevet anklaget for hvidvask af penge i perioden 2007-2011, hvor han arbejdede som advokat. Det skete, før den socialdemokratiske politiker blev regeringsleder i 2012.
Ved at gå af som partiformand for sit parti PSD ønsker Victor Ponta at skåne sit parti, indtil han kan »bevise sin uskyld«, erklærede han på Facebook. Den 42-årige Ponta har i første omgang fået beslaglagt en del af sin formue.
Den rumænske antikorruptions-myndighed DNA indledte allerede i juni en sag mod regeringslederen med anklager om falskneri, medvirken til skatteunddragelse og hvidvask af penge, men også »interessekonflikter«. Præsident Klaus Iohannis, der blev valgt for knap et halvt år siden med løfter om at bekæmpe korruption, har opfordret Ponta til at gå af, men hidtil forgæves.
En række af anholdelserne er foregået for rullende kameraer, hvilket flere politikere har opfattet som krænkende. Den rumænske politikforsker Alina Mungiu-Pippidi, der er tilknyttet Hertie School of Governance i Berlin, og som rådgiver EU omkring korruptionsspørgsmål, siger til Spiegel Online: »Der må sendes det budskab, at den æra, hvor visse priviligerede var hævet over loven, nu endegyldigt er forbi.«
Pigtråd omkring parlamentet
Allerede i 2014 blev der afsagt 1.051 korruptionsdomme, hvor en eks-regeringschef, talrige ministre, højtstående jurister og oligarker er endt i fængsel. Dommene har været så talrige, at bloggeren Dan Ionescu har skrevet: »Det ville være meget nemmere, hvis man omgav regering og parlament med pigtråd.«
Bliver der rejst anklage mod Victor Ponta, vil han kunne miste posten som premierminister, hvilket han forsøger at undgå, idet parlamentet endnu ikke har ophævet regeringslederens immunitet. Han skal dog møde op til afhøringer.
Victor Ponta vandt magten i 2012 med stemmer fra især den fattige del af befolkningen, der blev hårdt ramt af finanskrisens konsekvenser. Allerede fra starten af sin embedsperiode forsøgte Ponta at afsætte den forhenværende præsident Traian Basescu, dog uden held, og siden kom det frem, at den nuværende regeringsleder havde forfalsket sin ph.d.-titel, hvilket ikke fik konsekvenser. Dagen efter at hans konto blev spærret af statsanklageren, tilkendegav han overraskende, at han var ved godt mod, og at han vil kæmpe mod anklagerne.

