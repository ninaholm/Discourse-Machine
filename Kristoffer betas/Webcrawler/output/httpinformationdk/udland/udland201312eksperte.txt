Eksperter: Beskyttelse af investorer er en dårlig ide
Rapport til den britiske regering siger, at et ISDS-system i en transatlantisk frihandelsaftale mellem EU og USA vil give ekstra omkostninger, politiske risici samt særlige rettigheder og direkte økonomisk subvention til udenlandske investorer
Hvis EU indfører et ISDS-beskyttelsessystem for udenlandske investorer i en mulig transatlantisk frihandelsaftale, kan det udløse erstatningssager fra amerikanske virksomheder. Tobaksgiganten Philip Morris, producent af blandt andet Marlboro, er en af dem, der har rejst sådanne sager mod bl.a. Australien og Uruguay, fordi disse lande ville skærpe tobaksadvarslerne på cigaretpakker


 
	Set med nationale briller er det ikke nogen god ide at lave en transatlantisk frihandelsaftale med indbygget ret for udenlandske investorer til at rejse erstatningssager mod nationale myndigheder, en såkaldt Investor-State Dispute Settlement-ordning, kaldt ISDS.

	Det siger et internationalt hold af forskere, der har gransket ISDS-ordningen, som den er tænkt i en mulig frihandelsaftale mellem EU og USA. Deres vurdering er bestilt af den britiske regering og handler om fordele og ulemper for Storbritannien – for Danmark er der ikke planer om at bestille nogen tilsvarende analyse, erfarer Information.

	ISDS-ordningen åbner mulighed for, at f.eks. amerikanske virksomheder eller investorer kan rejse sag mod f.eks. Storbritannien eller Danmark, hvis en af landenes regeringer i fremtiden ændrer regler eller love på en måde, der kan gå ud over de pågældende erhvervsinteressers forventede indtjening. Sådanne erstatningssager skal ikke føres ved eksisterende nationale domstole, men ved internationale tribunaler, hvor tre voldgiftsmænd – typisk private erhvervs- eller investeringsadvokater – bag lukkede døre og uden appelmulighed afgør udfaldet. ISDS-tribunalerne får dermed en autoritet over f.eks. de nationale højesteretter. Det er én af grundene til, at forbruger- og andre organisationer i civilsamfundet på begge sider af Atlanten raser over tanken om ISDS og forlanger den fjernet fra de igangværende frihandelsforhandlinger.

	Næppe fordele

	Analysen for den britiske regering er lavet af den danske forsker Lauge Skovgaard Poulsen fra University of Oxford, i samarbejde med juristerne Jonathan Bonnitcha, London School of Economics, og Jason Webb Yackee, University of Wisconsin.

	De konkluderer, at et investeringskapitel med en ISDS-ordning som del af en transatlantisk frihandelsaftale »sandsynligvis vil bringe Storbritannien få eller ingen fordele«.

	»Omvendt risikerer Storbritannien (…) et betydeligt mål af omkostninger,« hvis en aftale kommer til at rumme ISDS-ordningen.

	På den baggrund mener forskerholdet, at det kunne være klogt af den britiske regering at tilstræbe en EU-USA-handelsaftale uden ISDS-ordningen eller helt uden særlige bestemmelser om investor-beskyttelse.

	Det er typisk USA og amerikanske investorer, der ved andre bilaterale og regionale handelsaftaler har insisteret på at få ISDS-ordningen med.

	Aggressive amerikanere

	De tre forskere påpeger imidlertid, at USA i sin eksisterende frihandelsaftale med Australien er gået med til at droppe ordningen – nødvendiggjort af, at den australske regering siden 2011 ikke har villet acceptere ISDS-systemet som del af sine handelsaftaler. Aftalen mellem USA og Australien kunne være model for en USA-EU-aftale, mener forskerne.

	Til Information siger Lauge Skovgaard Poulsen, at »europæiske lande i allerhøjeste grad må regne med at blive genstand for søgsmål, såfremt man beslutter at inkludere disse ISDS-rettigheder i en aftale med et land som USA.«

	Under den nordamerikanske frihandelsaftale NAFTA har amerikanske investorer f.eks. indledt 33 ISDS-sager mod Canada, og i en international opgørelse for nogle år siden stod amerikanske investorer for 38 pct. af alle de sager, der endte med sejr for investorsiden.

	Rapporten understreger, at en ISDS-ordning på en række områder kan give amerikanske investorer større rettigheder, end de har adgang til under britisk lov. I dag kan love og regler vedtaget i det britiske parlament således ikke indbringes for britiske domstole, men med et internationalt ISDS-tribunal vil f.eks. en amerikansk virksomhed eller investor kunne indlede sager om love og reglers gyldighed.

	»Oftest siger voldgiftstribunalerne, at en investor, som man giver medhold, skal have erstatning. Men i princippet er der ikke noget, der afholder tribunalet fra også at sige, at et givet politisk tiltag skal trækkes tilbage,« siger Lauge Skovgaard Poulsen.

	Denne mulighed for udenlandske investorer for at føre tvister mod den engelske regering – uden om de engelske domstole – har engelske virksomheder som udgangspunkt ikke, påpeger han. Og da et medhold til investoren oftest betyder en erstatning betalt af den britiske regering, er der tale om direkte økonomisk forskelsbehandling.

	»Set med økonomiske briller er aftalen et subsidium til en bestemt klasse af investorer – nemlig udenlandske investorer – fordi de med ISDS får et lag af rettigheder, som investorer i hjemlandet ikke typisk har adgang til,« siger han.

	Dyrt

	ISDS-systemet er med de private voldgiftstribunaler dyrt for staterne, uanset hvem der vinder en given erstatningssag.

	»Selv om et værtsland vinder en sag, vil værtslandet som regel blive bedt om at betale egne sagsomkostningerne, og de kan til tider være særdeles omfattende. Dette er i modsætning til gældende ret i England, hvor taberen typisk skal betale samtlige en sags omkostninger,« fortæller forskeren.

	Ifølge rapporten har omkostningerne ved hidtil førte sager ved voldgiftstribunalerne i snit ligget på fire millioner dollar til hver af sagens parter. I nogle tilfælde har den samlede sagsomkostning været over 30 mio. dollar.

	»Alt andet lige antager vi, at det vil være markant dyrere for Storbritannien at forsvare sig mod et ISDS-krav end mod et tilsvarende krav ved en hjemlig domstol,« hedder det.

	Såvel risikoen for at skulle yde erstatning som de højere sagsomkostninger kan virke som et pres på en regering til enten at indgå forlig – dvs. give investoren indrømmelser – eller at holde sig tilbage med at stramme regler og lovgivning.

	En sådan eftergivenhed kan i sig selv indebære en politisk omkostning for regeringen, fordi det kan vække offentlig vrede. I den forstand rummer ISDS-systemet også en politisk risiko for beslutningstagerne, påpeger rapporten.

	Ifølge Informations oplysninger har det danske udenrigsministerieum ingen planer om at bestille en tilsvarende ekstern analyse af ISDS-systemet som del af en transatlantisk frihandelsaftale. Regeringen anser ikke ISDS-systemet som vigtigt for Danmark at få med i aftalen, men for ikke at risikere amerikanske modkrav i forhandlingerne vil man ikke bringe det på banen som noget, der bør pilles ud.

