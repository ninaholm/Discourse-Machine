Kongemord i Italien
Det bliver vanskeligt at danne en stabil italiensk regering. Samarbejdet mellem centrum-venstre-partiet PD og komikeren Beppe Grillos protestbevægelse står og falder med viljen til at tage et definitivt opgør med Silvio Berlusconi


 Der er vagtskifte i italiensk politik. Da parlamentet i går åbnede efter valget i slutningen af februar, satte 163 medlemmer af komikeren Beppe Grillos protestbevægelse, MoVimento 5 Stelle (M5S), sig for første gang i de bløde sæder. Samtidig lukkede fængslets døre sig bag tidligere viceøkonomiminister Nicola Cosentino. Han var ikke genopstillet for Silvio Berlusconis parti, Popolo della Libertà (PdL), og da han derfor ikke længere nyder retslig beskyttelse, måtte han indlede afsoningen af en straf for at stå i ledtog med mafiaen.
Den 92-årige tidligere regeringsleder Emilio Colombo stod som ældste parlamentsmedlem for åbningsseancen i Senatet og havde truet M5S’ medlemmer med udelukkelse, hvis de ikke levede op til den officielle dresscode. At netop kristendemokraten Colombo havde formaninger til en ny generation er lidt ironisk. I 2003 indrømmede han, at mandlige prostituerede forsynede ham med kokain »til terapeutisk brug«, og at handlerne fandt sted i parlamentet. Der er altså en vis kontinuitet. I forrige valgperiode vedtog et flertal en resolution om, at den daværende regeringsleder, Berlusconi, havde handlet i nationens tjeneste, da han ringede til en politistation i Milano for at få en mindreårig prostitueret løsladt, fordi hun angiveligt var »Mubaraks niece«. Den slags er der næppe mulighed for i det nye parlament. Spørgsmålet er tværtimod, om der nu er flertal for et kongemord, så Berlusconi ender i fængsel eller landflygtighed.
Øjenbetændelse
Berlusconi deltog ikke i parlamentets åbning. Det skyldes en øjenbetændelse, som også har forhindret ham i at deltage i flere retsmøder. Forrige lørdag sendte domstolen i Milano to læger til det privathospital, hvor han havde ladet sig indlægge, for at fastslå, om øjenbetændelsen var en gyldig grund til at sætte retsmaskineriet i stå. Det er den ikke, lød vurderingen. Med valgkampen og andre undskyldninger er det lykkedes Berlusconis forsvarere at trække sagen om »Mubaraks niece« i langdrag. Her risikerer den tidligere regeringsleder at blive dømt for embedsmisbrug og udnyttelse af en mindreårig prostitueret, selv om det kan blive svært at bevise, at han kendte pigens alder. Sagen om skattesvig, som i oktober kostede ham en dom ved første retsinstans, behandles nu ved appelretten.
Da Berlusconis advokater, der også optimerer hans vilkår som politikere, var løbet tør for gode råd, stormede PdL’s parlamentarikere mod retsbygningen i Milano.
»Der stod de så og skreg, at det er gået for vidt, og at deres chef har en naturlig ret til at unddrage sig loven,« skriver sociologen Nando dalla Chiesa.
»Ret til at få lavet amnestier, love, lægeerklæringer, lederartikler og om nødvendigt også en march mod retsbygningen for at ikke at skulle stå til ansvar for sine handlinger.«
Sergio De Gregorio skiftede i går status fra parlamentariker til sigtet i husarrest. Den tidligere senator beskyldes blandt andet for hvidvaskning og bedrageri mod staten, men han beskylder selv Berlusconi for have givet ham tre mio. euro, da han i 2007 skiftede side i parlamentet. Det var medvirkende til, at Romano Prodis centrum-venstre-regering faldt året efter.
Valter Lavitola, som sørgede for, at De Gregorio fik udbetalt transfersummen, er endt i fængsel for at afpresse Berlusconi. De Gregorio opfordrer nu Lavitola til at sladre om Berlusconi. Selv siger milliardæren, at han frygter »at ende som Craxi« – hans ven og beskytter, den tidligere premierminister Bettino Craxi, der døde som landflygtig i Tunesien efter en dom for korruption.
Beppe Grillo mener derimod, »at det ville være et held for ham«, hvis han kunne tage sig sammen til stikke af.
Grillo presser centrum-venstre-partiet PD til at føre kniven. Parlamentet kan tænkes at underkende valget af Berlusconi på grund af hans interessekonflikter eller at imødekomme en eventuel arrestordre.
Berlusconi håber derimod på, at PD og M5S ikke kan blive enige om noget, så han får mulighed for at revanchere sig ved et snarligt nyvalg. Hans modstandere bør derfor huske Machiavellis råd om at »dræbe fjenden, inden natten er omme«.
 

