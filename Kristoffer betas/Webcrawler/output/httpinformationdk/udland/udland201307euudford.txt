EU udfordrer Tysklands euro-skepsis
Det er nu – igen – op til Tyskland at afgøre, om euroen skal overleve, efter at EU-Kommissionen på trods af tysk modstand vil udstyre sig selv med store kompetencer til at styre EU’s bankunion. Men døren holdes åben for en traktatændring, som kan skabe problemer for Danmark
Et fælles tilsyn skal overvåge Europas største banker, og en fælles myndighed skal afgøre, hvilke banker som skal lukke. Det foreslår EU-Kommissionen for at færdiggøre bankunionen. Men muligvis skal der en traktatændring til, før Tyskland accepterer.


 
	EU skal fra 2014 sandsynligvis i gang med en ny ændring af EU-traktaten. Det er nødvendigt for at få Tyskland til at acceptere planerne om en vidtgående bankunion for EU-landene.

	Sådan er den politiske kabale, som EU-Kommissionen skal have til at gå op, efter at den i går i Bruxelles fremlagde et vidtgående forslag til at færdiggøre bankunionen.

	Forslaget indebærer, at der oprettes en ny central myndighed i Bruxelles, som efter anbefaling fra EU’s nye banktilsyn træffer de endelige beslutninger om, hvilke europæiske banker der skal lukkes i en ny finanskrise. Den politiske kontrol af bank- og finansverdenen flytter dermed endegyldigt fra nationalt niveau i medlemslandene over til EU. Samtidig skal bankerne i de deltagende lande i bankunionen indbetale til en fælles fond, der kan fungere som garanti for bankkunder og indskydere, når der skal lukkes banker.

	»Det bliver EU-Kommissionen, som skal trykke på knappen,« sagde EU’s kommissær for det indre marked og finanssektoren, Michel Barnier, da han fremlagde forslaget om, hvordan man skal regulere bank- og finanssektoren.

	»Erfaringerne fra finanskrisen har vist, at Europa ikke kan fungere med banker, der opererer over grænserne, og som kun er under kontrol fra nationale banktilsyn.«

	Men fra Berlin blev det straks gjort klart, at EU-kommissionens udspil ikke kan accepteres: »Forslaget giver EU-Kommissionen nogle nye kompetencer, som ikke er dækket ind af den nuværende traktat,« sagde en talsmand for forbundskansler Angela Merkel.

	Pleaser Tyskland

	EU-Kommissionen erkender, at bank-unionen politisk og juridisk rejser så svære spørgsmål for Tyskland, at det på sigt kan blive nødvendigt med en ændring af EU-traktaten. Regeringen i Berlin har advaret om, at den magtfulde tyske forfatningsdomstol i Karlsruhe kan underkende tysk deltagelse i en bankunion, hvis den ikke bliver fast forankret i EU-traktaten.

	Derfor er EU-Kommissionens udspil også en totrinsraket: Først køres bankunionen på plads under den eksisterende EU-traktat, hvor man udnytter de eksisterende regler om det indre marked. Og derpå kan man begynde at drøfte en ny EU-traktat efter valget til Europa-Parlamentet i 2014.

	Nationalbanken har kraftigt opfordret Danmark til at koble sig på bankunionen, der i første omgang kommer til at gælde for eurolandene. Ellers vil Nationalbanken ikke garantere for, at man kan redde den danske banksektor i en ny finanskrise.

	Problemer for Danmark

	Men spørgsmålet om traktatændringer rejser problemer for Danmark, siger Marlene Wind, professor i statskundskab ved Københavns Universitet og leder af Center for Europæisk Politik samme steds.

	»Muligheden for at sætte gang i en traktatforhandling er tydeligt fremlagt for at please Tyskland. Men hvis det kommer til traktatforhandlinger, kan det for Danmark betyde, at vi endnu en gang ender med diskussionen om, at vi ikke kan tilslutte os noget, som ikke er endeligt færdigt,« siger hun. EU-Kommissionens forslag om bankunionen burde ellers være spiseligt for Danmark, mener Marlene Wind.

	»Umiddelbart ser det positivt ud fra et dansk synspunkt, at det ikke bliver skatteyderne, som skal betale for bankredninger, men banksektoren selv,« siger hun.

	Det svarer til de nuværende danske regler. Om det er nødvendigt med en folkeafstemning om dansk deltagelse i bankunionen på grund af afgivelse af suverænitet, vil komme an på en endelig vurdering af det juridiske grundlag.

	Bankunion på vaklende ben

	På trods af det bastante tyske nej til det nuværende udspil om bank-unionen regner man i Bruxelles efter det tyske Forbundsdagsvalg i september med en aftale, der kommer til at ligge tæt op ad EU-Kommissionens udspil. Uden en central fælles EU-myndighed til at tage de afgørende beslutninger om lukning eller redning af banker og uden en fælles europæisk fond til at sætte ind i finansielle kriser risikerer den kommende bank-union ellers at komme til at stå på vaklende ben, advarer internationale økonomer.

	Det nye fælles banktilsyn under Den Europæiske Centralbank, ECB, kan blive en ’papirtiger’, der ikke kan gribe afgørende ind i bank- og finanssektoren, hvis de to andre ’ben’ i bankunionen ikke kommer på plads.

	»Det vil falde tilbage på og risikere at skade ECB’s troværdighed, hvis banktilsynets anbefalinger ikke føres igennem, fordi der ikke er nogen central myndighed til at tage beslutninger,« siger den tyske økonom Guntram Wolff, direktør for Breugel-tænketanken i Belgien.

	»Og hvis tilliden til ECB mindskes, risikerer uroen om eurosamarbejdet at blusse op igen.«

	 

