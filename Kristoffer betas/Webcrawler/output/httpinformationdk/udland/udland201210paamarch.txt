På march for krop, sjæl og fædreland
Mens Kina er ved at vokse sig til at blive en militær stormagt – i 2035 verdens største – så er militærtræning obligatorisk for landets universitetsstuderende. Formålet er at indgyde de unge patriotisme, disciplin og taknemmelighed over for styret – og samtidig rette op på deres skrantende helbred. Blandt de studerende er der både begejstring og skepsis
Militærtræning er obligatorisk for alle nye universitetsstuderende i Kina. Her skal de blandt andet indgydes disciplin og patriotisme, men de unge har delte meninger om træningen.


 De unge mænd og kvinder står i snorlige rækker i deres grønne kampuniformer. Under deres kasketter med Folkets Befrielseshærs emblem kigger de med koncentrerede blikke ligeud. Bevæbnet med en megafon råber en sergent ordrer efter dem. De adlyder prompte. Først marcherer de ligeud, så i cirkler og til sidst baglæns. Og de gennemfører øvelserne igen og igen.
»Tag jer nu sammen!« råbes der i megafonen.
»I er jo ikke ude og spankulere i et indkøbscenter!«
De hundredvis af unge marcherer dog heller ikke rundt på en kinesisk militærbase, men derimod på Xiangtan-universitetet i den sydlige Hunan-provins.
På alle Kinas universiteter udspiller sig lignende scener ved starten af det akademiske år. Næsten lige siden folkerepublikkens oprettelse har militærtræning været et overgangsrite for alle kinesiske førsteårsstuderende – og dem er der omtrent seks millioner af hvert år.
Mens deres jævnaldrende i Danmark rystes sammen gennem rusture med selskabslege, fester og alkohol, skal kineserne gennem to til fire uger med eksercits, øvelser i fysisk udholdenhed og disciplin og desuden patriotisk undervisning, der har til formål at styrke deres taknemmelighed over for kommunistpartiet og hæren.
»Det gør os klar til at bekæmpe japanerne,« joker en af de studerende.
En anden mener, træningen er karakteropbyggende:
»Det lærer os disciplin og udholdenhed,« siger 18-årige Ren Fei. »Og vi lærer at sætte pris på de soldater, som virkelig beskytter vores fædreland.«
Militæropbygning
Mens amerikanerne skærer i militærbudgettet, har Kinas stadig voksende militærbudget – tocifret vækst hvert år de seneste to årtier – ført til nervøsitet i specielt nabolandene i Asien. USA bruger fort-sat fire og en halv gange så meget på forsvaret, men med den nuværende udvikling kan Kinas militærbudget blive det største i verden i 2035.
Landets ambitioner udi det militære kom igen i fokus, da den kinesiske flåde sidste måned søsatte landets første hangarskib, som »legemliggør en stor landvinding inden for Kinas udvikling af sit våbenarsenal og udstyr såvel som landets modernisering af nationens forsvar,« sagde premierminister Wen Jiabao. Det er en udvikling, som hyldes i Kinas medier, der i stigende grad analyserer, hvordan de kinesiske styrker vil klare sig i krig mod eksempelvis Japan.
De studerendes kortvarige, overfladiske militærtræning virker anakronistisk i forhold til Kinas forsøg på at opbygge en moderne hær med større fokus på teknologi frem for mandtal. I teorien skal alle kinesiske borgere – både mænd og kvinder – mellem 18 og 22 år i militærtjeneste.
Men i praksis er der rigeligt med frivillige soldater til den 2,3 mio. mand stærke kinesiske hær – verdens største – og det er langt de færreste universitetsstuderende, som ender med at trække i uniformen ud over i de få uger, som militærtræningen på deres universiteter varer.
Alligevel argumenterer regeringen for, at træningen fortsat er nødvendig for at sikre et tilstrækkeligt stort udbud af soldaterreserver, der har et minimum af kendskab til militæret.
Men i virkeligheden lader træningen dog til at handle mindre om nationens forsvar end om de dyder, som det kommunistiske styre vil indpode i de unge.
For nationalismen
I flere dage er de studerende blevet vækket tidligt om morgenen, og de er blevet skyndet på gennem deres måltider. Så er der mere tid ude på pladsen, hvor de hver dag instrueres i strækmarch og kunsten at stå stille i flok. Det krydres med undervisning i kampsport samt løb og fællessang. Sangen med refrænet »Hvis vi ikke havde kommunistpartiet, så ville vi ikke have et nyt Kina«, synges hver dag. I pauserne mellem de fysiske øvelser står den på fortællinger om Folkets Befrielseshærs »heltemodige rolle i beskyttelsen af det nye Kina«, som en af eksercitslederne siger det.
Militærtræningen er en del af kommunistpartiets forsøg på at afstive befolkningens nationalisme, der i stigende grad er limen, som holder sammen på det kinesiske samfund. Samtidig lader partiet også til at have for øje at indgyde en portion lydighed i den yngre generation, der er mere individualistisk end forældre og bedsteforældre.
»De skal lære at følge ordrer og fungere som en homogen masse,« siger instruktøren.
Ifølge Kinas uddannelsesministerium er formålet med junxun, eller militærtræning, at »styrke de studerendes forståelse og bevidsthed om det nationale forsvar og den nationale sikkerhed«. Det har også sigte på at forbedre »patriotismen, kollektivismen og revolutionært heltemod«, og »at styrke den organisatoriske disciplin«, så landet kan »udvikle socialistiske rollemodeller og fremtidens arvtagere«.
Kinesiske statsmedier skriver, at dette er dyder, som de nye unge generationer til overflod mangler. De marcherende tilhører det, som i Kina kaldes post-1990-generationen, der ifølge avisen Huangqiu Shibao, eller Globalt Tidende, ofte beskrives som »dovne, promiskuøse, forvirrede, selviske, hjerneskadede og i det hele taget ganske håbløse«.
Disciplinerede flokdyr?
Debattører i Kina roser på den ene side militærtræningen for at give de unge en »stærkt tiltrængt disciplin« og kritiserer på den anden side øvelsen for at »træne de studerende til at blive disciplinerede flokdyr«.
Selv ser de studerende også blandet på det.
»Det lærer os god opførsel og gode vaner, som vi kan bruge som studerende og senere i livet,« siger Yang Jianming. »Det er positivt.«
En anden mener, træningen skaber en stærk fællesskabsfølelse:
»Hvis én person gør noget forkert, bliver vi alle straffet. Vi lærer, at det ikke kun handler om os selv, og det skaber stærke bånd mellem os,« siger Zhang Wanhui.
En tredje er dog mere skeptisk:
»Jeg synes, det hele er lidt mærkeligt. Det virker forhistorisk,« siger Lin Jing, der fortæller, at hun er del af bagtroppen, som sørger for mad og drikke til ’soldaterkammeraterne’.
»Vi synger sange om hæren, partiet og kærlighed til fædrelandet, og vi skal lære at være taknemmelige. Jeg er patriot, men jeg er i stand til at danne mig min egen mening om tingene og behøver ikke at få fortalt, hvordan jeg skal føle. Jeg skal studere økonomi og kan ikke helt se, hvad militærtræning har med det at gøre,« siger Lin Jing.
Hendes veninde trækker lidt på skuldrene over hele situationen:
»Lige siden første klasse har vi skulle stå i lige rækker, hilse flaget og synge militærsange. Vi er vant til det efterhånden.«
For motionens skyld
Betydningen, som militærtræningen af de studerende tillægges, er skiftet gennem tiderne. Umiddelbart efter protesterne på Den Himmelske Freds Plads i 1989, hvor mange universitetsstuderende agiterede for større politisk åbenhed, blev studerende fra Peking Universitet, hvorfra mange af studenteraktivisterne kom, tvunget til at gennemgå et helt år med militærtræning for at lære at adlyde ordrer.
Når kinesiske statsmedier inden for de seneste par år har rapporteret om de studerendes militærtræning, har fokus da også i stigende grad været på den positive effekt, træningen kan have på de studerendes skrantende kondition.
»Jeg tror mere, vi skal se det som en god mulighed for at få noget motion,« siger den studerende Guo Anfei.
En landsdækkende undersøgelse fra tidligere i år fortalte, at den gennemsnitlige kinesiske studerende i dag hopper kortere, løber langsommere og vejer mere end for et årti siden.
En stadig mere usund livsstil får skylden for den udvikling. Og konsekvenserne kan mærkes i løbet af militærtræningen.
Kinas medier rapporterer hvert år om stadig flere studerende, som bukker under i løbet af træningen – der har oven i købet været flere rapporter om dødsfald.
I løbet af dette års træning ved Peking Universitet røg hele 1.298 af de cirka 3.500 deltagende studerende på hospitalet. Og flere af dem adskillige gange. De fleste led af åndedrætsbesvær, solskoldninger, hedeslag og maveproblemer.
I lokale medier bliver det dog i lige så høj grad udlagt som et tegn på de studerendes forsøg på at snyde sig fra træningen, som det tilskrives deres dårlige fysiske tilstand.
»Pjækkeri fra militærtræningen er stadig mere udbredt blandt studerende,« skriver Globalt Tidende.
I et forsøg på at undgå den udvikling er flere universiteter begyndt at straffe desertørerne: De skal i hånden kopiere 20.000 ord fra en håndbog i militærteori.
»Det er ikke fair, at vi skal igennem denne hårde fysiske træning« siger Han Ye fra Xiangtan-universitetet.
»Vi har alle lige brugt mere end et år på at forberede os på universitetets adgangseksamen, og vi har ikke foretaget os andet end at sidde indenfor på en stol og terpe, og så skal vi pludselig igennem den her træning. Det er et chok!«

