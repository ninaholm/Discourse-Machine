Aftale sender USA ud af Irak i 2011
Forhandlere har sat sidste punktum for aftale mellem USA og Irak, der sender de amerikanske styrker ud af landet i 2011, oplyser irakisk chefforhandler


 Amerikanske og irakiske forhandlere har i dag lagt sidste hånd på en aftale mellem USA og Irak om en fuldstændig tilbagetrækning af amerikanske styrker fra Irak i 2011. Det oplyser en irakisk topforhandler til nyhedsbureauet AFP.
 Aftalen indeholder 27 punkter og medfører blandt andet, at alle amerikanske kamptropper skal være trukket ud af irakiske byer i juni næste år. Aftalen er allerede blevet godkendt af USA's præsident, George W. Bush, og skal nu tiltrædes af de irakiske ledere.
 Irak og USA er blevet enige om at "alle amerikanske styrker skal forlade Irak med udgangen af 2011", oplyser den irakiske forhandler.
 - Kamptropperne vil desuden trække sig tilbage fra irakiske byer i juni 2009. Det har begge sider indvilliget i. Forhandlernes arbejde er gjort. Nu er det op til de politiske ledere, fastslår han. 
