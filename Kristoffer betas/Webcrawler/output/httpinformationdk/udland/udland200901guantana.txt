Guantánamo-fange kæmper mod ligegyldigheden
Murat Kurnaz er rejsende i sin beretning om Guantánamo. Og selv om historierne om 'vor tids Gulag' er fortalt igen og igen, nægter han at stoppe. 'Det er ikke nok at blive løsladt. USA skal erkende min uskyld og deres ulovlige overgreb', siger han
Murat Kurnaz håber at få tilladelse til at føre en sag mod den amerikanske stat.


 "Vi vil gøre det samme ved jer, som Hitler gjorde ved jøderne." 
Det var de første ord, Murat Kurnaz hørte i Guantánamo-fangelejren. 
Fortumlet og med bind fra øjnene var tyskeren blevet fløjet over på den anden side af Jorden, og efter utallige mellemstop stod han nu midt i den berygtede lejr. Det vidste han bare ikke selv.
"Jeg anede ikke hvor jeg var. Det sidste, jeg fik at vide, da vi forlod den amerikanske militærbase i Kandahar (i det sydlige Afghanistan, red.), var, at jeg nu blev fløjet væk for at blive skudt," fortæller Murat Kurnaz.
Hans historie er fortalt til hudløshed. Historien om muslimen, der befandt sig på det forkerte sted på det forkerte tidspunkt, og endte med at tilbringe år i Guantánamo-lejren uden på noget tidspunkt at blive stillet for en dommer eller blive præsenteret for noget bevis-materiale.
Som Kurnaz selv siger, er det - syv år efter at de første fanger kom til Guantánamo- ikke nogen nyhed, at USA tilbageholder tilfældige fanger på ubestemt tid, eller nogen overraskelse, at fangerne bliver udsat for alle tænkelige former for tortur i forbindelse med de endeløse forhør.
Men det er også hans drivkraft at blive ved med at konfrontere systemerne og befolkningerne - selv når de vender sig væk, og man kan se, at folk tænker: "Vi orker ikke at høre mere om det, og i øvrigt så kommer Obama snart, og så bliver alting bedre".
Derfor rejser Kurnaz rundt med sin beretning om næsten fem års fangenskab på Guantánamo, og når han er hjemme i Bremen i Tyskland, bruger han resten af sin tid på at forbedrede retssager mod både den amerikanske og den tyske stat.
Tortur fortsatte
En aften regnede det ned fra den pakistanske himmel med sedler, hvor der stod, at USA's regering ville give 3.000 dollar til alle, der havde informationer om Taleban og al-Qaeda-krigere. 
Murat Kurnaz befandt sig samtidig på en international skole, hvor han sammen med andre socialarbejdere blev undervist i at afvænne narkomaner. Men allerede dagen efter blev han anholdt af pakistanske betjente, der udleverede ham til det amerikanske militær for at indkassere dusøren.
Han blev ført til Kandahar, hvor han blev torteret med elektrochok og hængt op i kæder i dagevis. 
"De spurgte mig, hvor Osama bin Laden var, og selv om jeg fortalte dem, at jeg var tysk statsborger, og intet kendte til bin Laden eller Taleban, fortsatte forhørene og torturen. Først i Afghanistan og bagefter i Guantánamo," siger Kurnaz.
I dag er hans mål at få tilladelse af retssystemet i USA til at føre en sag mod den amerikanske stat. Ikke for at få erstatning, men - som han siger - for at få USA til ikke bare at løslade ham, men også frifinde ham og fjerne ham fra deres liste over terrorister. Lige nu har en retssag dog lange udsigter, for amerikansk lov tillader ikke de tidligere Guantánamo-fanger at bruge amerikanske domstole.
"Men jeg håber, de har ret. At alting bliver bedre, når Obama kommer," lyder det fra Murat Kurnaz.


