Torturen mindsker chancen for forhandlingsløsning i Syrien
Ny rapport dokumenterer styrets brug af tortur i Syrien, og brutaliteten i opgøret med oppositionen gør en forhandlingsløsning mere og mere usandsynlig. ’Styret ønsker at udelukke muligheden for et kompromis og vil have, at folk ved, at torturen finder sted,’ konstaterer ekspert


 »Under en af de natlige tæske-sessioner fik en fyr sine ribben brækket foran mig. En anden fik sin ryg brækket, men de bragte ham ikke til hospitalet. I en af de sessioner blev en ung mand fra Homs tæsket med jernrør. De brækkede hans nakke, og han døde på stedet. Jeg ved ikke, hvad de gjorde af ham.«
Udsagnet kommer fra ’Karim’, en flygtning i Jordan, der fortæller om sit 25-dages ophold i fængslet hos den syriske hærs 138. brigade i januar. ’Karims’ er blot et vidneudsagn blandt mange i en ny rapport fra Amnesty International, der udkommer i dag og dokumenterer og kortlægger den tortur, der har foregået i Syrien, siden oprøret startede i marts 2011.
En anden beretning handler om en søn og hans far:
»Den følgende dag fik jeg håndjern på og bind for øjnene og blev bragt hen til forhørslokalet igen. De tvang mig til at knæle og anbragte en pind i min mund og bandt den fast bag mit hoved. Så førte de min far ind i lokalet og begyndte at tæske ham foran mig med deres træstokke og elektriske stave i 45 minutter.«
Intet kompromis
Ikke overraskende er det et billede af øget brug af tortur og nye metoder, rapporten kan berette om, foruden gamlekendte metoder som elektrisk stød, voldtægter og tortur i diverse middelalderlige instrumenter. Blandt de nye metoder, rapporten fortæller om, er, at fængslede nægtes muligheden for at praktisere deres tro, og at de tvinges til at frasige sig deres gud og i stedet tilbede et billede af Bashar al-Assad.
»Der er flere af den slags historier, og det passer ind i et billede, hvor styret prøver at opmuntre til religiøs strid, så de kan afskrive oprøret som sekterisk. Blandt andet i Homs findes der flere eksempler på, at folk er blevet tvunget til at undsige sig den traditionelle trosbekendelse om, at der ikke findes andre guder end Allah, og at Muhammed er hans profet. I stedet har de skullet sige, at Bashar al-Assad er deres gud, og at hans bror, Maher al-Assad, er hans profet,« siger Rime Allaf, der er tænketanken Chatham House’s Syrien-ekspert.
Rapporten er med til at underbygge et billede af et regime, der bruger brutaliteten som et middel til at så splittelse og samtidig sikre regimet mod intern opblødning. I den seneste tid har der verseret historier om yderligere overgreb blandt andet en massakre på 47 kvinder og børn i Homs søndag med tegn på mishandling inden, som oppositionen anklager Assads styrker for, mens regeringen siger, at ’væbnede terrorister’ står bag.
»Regimet vil have, at folk ved, at torturen foregår, og derfor stiger antallet af overgreb nu. De ønsker at genopvække frygten, og samtidig ønsker de at udelukke muligheden for et kompromis over for deres egne tilhængere. De ønsker at sætte hårdt mod hårdt og sætte folk op mod hinanden. Og folk er heller ikke interesseret i at forhandle. Forestillingen om en dialog eksisterer ikke,« siger Rime Allaf.
Håbløse mæglingsforsøg
Det ser da heller ikke ud til, at FN’s udsending, Kofi Annan, har stor succes med sin sekspunktsplan og sit mæglingsforsøg i Damaskus, som i går fortsatte, da han talte med oppositionsrepræsentanter i Tyrkiet.
Allerede forud for mødet havde lederen af det syriske nationalråd, Burhan Ghalioun, afvist muligheden for et forhandlingskompromis netop på baggrund af, at den brutalitet, styret har udvist i realiteten har gjort et kompromis nærmest umuligt.
»Min frygt er, at ligesom med andre udsendinge før ham er målet at spilde en måned eller to på håbløse mæglingsforsøg, mens styret fortsætter sine overgreb,« sagde han. »Ingen politisk løsning er mulig, hvis den ikke er ledsaget af militært pres på regeringen.«
En udtalelse, der de seneste dage er blevet ledsaget af udmeldinger fra den interne opposition i Syrien, der også hælder i retning af mere væbnet kamp, mens de syriske lokalkomiteer i går opfordrede soldater i den syriske hær til at desertere og melde sig til Den Frie Syriske Armé, samtidig med at de kritiserede Nationalrådet for blot at udsende erklæringer i stedet for at kræve aktion fra FN’s Sikkerhedsråd.
Rime Allaf er enig i krikken af mæglingsbestræbelserne, mens hun er mere bange for Nationalrådets ledsagende erklæring om, at man officielt vil støtte importen af våben til oprørerne.
»Det er godt, at SNC endelig har taget stilling til fordel for hjælp udefra, mens våben til oprører nok i virkeligheden er det værste, der kan ske for Syrien. En fremmed invasion ligger langt ude i fremtiden og kan kun komme i stand via pres på Kina og Rusland og et håb om, at folk indefra på et tidspunkt vil lave et kup. Men det er vigtigt, at det eksisterer som en reel mulighed, fordi styret ikke frygter andet,« siger hun.
»Regimet er ikke interesseret i at forhandle, det er man jo faktisk ærlig omkring. Dets strategi er at genindføre den frygtkultur, som har holdt det ved magten i så mange år, og indtil videre kan de ikke se nogen røde linjer nogen steder.«

