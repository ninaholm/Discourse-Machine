Wal-Mart vil redde verdensøkonomien



 Mens krisen kradser i hjemlandet USA, melder verdens største dagligvarekæde Wal-Mart om en historisk omsætning på 100 milliarder dollar på et kvartal. 
Kæden - der startede som en enkelt discountbutik i Arkansas i 1962 og i dag har 7.100 butikker i 14 lande - brugte anledningen til at gå den amerikanske præsident, George W. Bush, i bedene og offentliggjorde i sidste måned sin helt egen 'økonomiske stimuleringspakke'. Den skal kompensere for kundernes stigende udgifter til boliglån, benzin og opvarmning samt balancere de galopperende råvarepriser på verdensmarkedet. "Vi vil sænke leveomkostningerne for alle, ikke blot i USA. Vi vil give verden mulighed for at se, hvad det betyder at spare. At få en bedre livsstil: Et bedre liv til alle," lød koncernens nu afdøde grundlægger Sam Waltons vision. 
Nu lover Wal-Mart op til 30 procents prisreduktion på bl.a. dagligvarer og elektronik. Også Wal-Mart-imperiets europæiske flagskib, supermarkedskæden Asda, vil påtage sig sin del af ansvaret for sundheden i europæisk økonomi. Asda har således lovet Bank of England at kaste sig ind i kampen mod inflation. "Det her bliver et hårdt år for forbrugerne med stigende energiudgifter og inflationspres. Vi har, sammen med andre dagligvarehandlere, et ansvar for at lægge låg på prisudviklingen," siger Asdas direktør, Andy Bond.

