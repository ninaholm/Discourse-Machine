Ny præsident giver håb om stabilitet i Polen
Donald Tusks regeringsledelse glæder sig over partikammeraten Bronislaw Komorowskis besejring af Jaroslaw Kaczynski, tvillingebroder til den afdøde præsident. Men det tætte opløb giver Kaczynskis parti en sejrschance ved de næste parlamentsvalg i 2011
Vinder af det polske præsidentvalg Bronislaw Komorowski (th.) sammen med sin kone Anna og tidligere udenrigsminister Bartoszewski. Komorowskis sejr var kneben og eksperter mener, at hans modkandidat, Kaczynski, stadig står stærkt.


 Den nationalliberale politiker Bronislaw Komorowskis knebne sejr i søndagens præsidentvalg over tvillingebroderen til Polens afdøde præsident, Lech Kaczynski, kan skabe grundlaget for en politisk stabil periode over de næste fem år.
Sådan lød de første kommentarer søndag nat til Komorowskis sejr på 52 procent mod Jaroslaw Kaczynskis 48 procent.
Men det kan vise sig at være en optimistisk melding.
»Kaczynski fik virkelig sine vælgere mobiliseret,« siger den polske politolog Olgierd Annusiewicz til avisen Gazeta Wyborcza.
»Med det gode resultat på 48 procent af stemmerne har han en god chance for at genvinde regeringsmagten, når der skal være parlamentsvalg i efteråret 2011.«
I begyndelsen af valgkampen blev Kaczynski ikke givet nogen reel chance for at vinde præsidentembedet, men som tiden gik, hentede den nationalkonservative politiker og tidligere ministerpræsident fra partiet Lov og Retfærdighed ind på parlamentsformand Komorowskis føring. I meningsmålinger fra denne weekend stod Kaczynski lige med eller lå foran sin rival fra det liberale regeringsparti, Borgerlig Platform.
Bedre reformchancer
Valget af en allieret politiker til præsidentembedet giver ministerpræsident Donald Tusk - en tidligere forretningsmand af nyliberalt tilsnit - en god chance for at få ført reformer af statsadministrationen, sundhedssektoren og det sociale sikkerhedsnet ud i livet og dermed forberede Polen på indlemmelse i eurozonen i 2015.
Trods den aktuelle krise i EU's monetære union er regeringspartiet Borgerlig Platform forhippet på at få erstattet zloty'en med euro'en så snart som muligt. Det kan dog blive lidt af en udfordring, idet Kaczynskis parti og venstrepartiet SLD vender sig stærkt mod, hvad de mener er socialt skæve reformforslag fremsat af Tusk-regeringen.
Det er derfor muligt, at regeringen Tusk farer frem med lempe og venter med at gå hårdt til værks med reformplanerne, indtil parlamentsvalget er ovre om 14 måneder.
Især ideer om delvis privatisering af sundhedssektoren og besparelser på det store pensionsbudget vækker modstand blandt jævne polakker.
Rent faktisk kan det ikke udelukkes, at Kaczynskis nationalistisk orienterede parti i fremtiden finder fælles fodslag med ekskommunister og socialdemokrater i partiet SLD, som var ved magten fra 1993 og frem til 2001. Under første runde i præsidentvalget for to uger siden vandt SLD's kandidat 15 procent af stemmerne.
Ny politisk alliance
I en kommentar til præsidentvalgets udfald peger den tidligere dissident fra kommunisttiden, Adam Michnik, der er udgiver af landets største avis Gazeta Wyborcza, på det »meningsløse i at skelne mellem venstre og højre« i Polen.
»Værdimæssigt kan man ikke udelukke, at Kaczynskis vælgere og vælgere fra venstrefløjen vil finde sammen om at forsvare det sociale sikkerhedsnet. Der er ingen tvivl om, at Kaczynskis nye moderate stil har hjulpet den proces fremad,« skriver Michnik i sin avis mandag.
I de sidste to ugers valgkamp er den tidligere stærke antikommunist Kaczynski gået så langt som til at rose den polske partichef i 1970'erne, Edward Gierek, for at have været en patriot.
Denne overraskende udtalelse kommer fra en politiker, der sammen med sin tvillingebror og præsident Lech Kaczynski lige fra systemskiftet i 1989 gik ind for åben konfrontation med kommunister og deres medløbere, heriblandt alle polakker, som i deres øjne havde kompromitteret sig ved at samarbejde med efterretningstjenesten eller partiet i kommunisttiden.
Sorteste periode
I Jaroslaw Kaczynskis regeringstid 2006-08, hvor hans bror samtidig var præsident, blev der f.eks. nedsat et regeringsorgan til at bekæmpe politisk korruption. Det blev hurtigt klart for offentligheden, at Kaczynski-brødrene anvendte det nye magtinstrument til at forfølge politiske modstandere, heriblandt tidligere kommunister og venstreorienterede, som blev arresteret og hurtigt løsladt.
Episoden anses for at være en af de sorteste i Polens postkommunistiske periode. Den faldt sammen med tvillingebrødrenes forslag om at skabe en fjerde republik af stærkt autoritært tilsnit med overførsel af flere magtbeføjelser til præsidenten på bekostning af parlamentet, Sejm. Forslaget til ændring af forfatningen kom dog aldrig nogen vegne. Kaczynski-brødrenes parti, Lov og Retfærdighed, tabte det parlamentsvalg, der blev udskrevet i utide i 2007.
Al snak om outing af kollaboratører og en forfatningsændring er imidlertid forsvundet fra Jaroslaw Kaczynskis politiske ordforråd. I valgkampen lagde han i stedet vægt på forsoning - med kommunister og medløbere, nabolandene Rusland og Tyskland og selv tidligere politiske arvefjender som Lech Walesa og andre ledere fra den frie fagbevægelse Solidaritets tid i 1980-1989.
Splittelsen i Solidaritet
Polens nye præsident Komorowski hørte til den tidligere toneangivende fløj i Solidaritet, der efter systemskiftet i 1989 gik ind for masseprivatisering af den statslige industri, hurtig udvikling af en moderne markedsøkonomi samt en integration i NATO og EU.
Kaczynski-brødrenes fløj i Solidaritet - den såkaldte nationalkonservative - slog til lyd for opbygningen af Polen som en regionalmagt i Østeuropa, hvor de store virksomheder og banker forblev på statens hænder, og afgivelsen af suverænitet til Den Europæiske Union kun burde ske mod store indrømmelser. I 2007 krævede præsident Kaczynski og hans statsministerbror f.eks. at fastlæggelsen af Polens stemmevægt i EU skulle baseres på landets befolkning fra før Anden Verdenskrig, hvorunder 6 mio. polakker mistede livet.
Også denne snak er forstummet. Siden broderens død ved en flyulykke i april - der forvandlede ham til en nationalhelt - er Jaroslaw Kaczynski undergået en forvandling, som ingen nogensinde kunne have forestillet sig. Hvis dette bratte kurskifte holder stik i det næste års tid, vil Polen være trådt ind i en periode med politisk stabilitet - bl.a. til gavn for landets voksende økonomi.


