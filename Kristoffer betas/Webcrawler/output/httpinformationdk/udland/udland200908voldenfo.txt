'Volden vil fortsætte, så længe lederne i Moskva ønsker det'
Akhmed Sakajev påstår, at Ruslands efterretningsvæsen står bag den eskalerende vold i Tjetjenien. Eksklusivt interview med lederen af den tjetjenske oprørsbevægelse, som nu bliver inviteret tilbage af Tjetienens styre, mens en lokal islamistisk organisation har dødsdømt ham


 »Akhmed Sakajevs offentlige udtalelser vidner om, at  han er gået bort fra islam,  han dyrker demokratiets  religion og foretrækker love, som er skabt af mennesker, frem for sharia-lovgivningen,« hedder det på en af de rabiate tjetjenske oprøreres hjemmesider, der derfor hævder, at det fra nu af er enhver muslims pligt at slå Sakajev ihjel.
Dødsdommen kommer efter, at Akhmed Sakajev, i dag den såkaldte premierminister i eksil i London for den såkaldte republik Itjkerija (Tjetjenien), i flere måneder har ført forhandlinger med repræsentanter for den nuværende prorussiske ledelse i Tjetjenien.
»Jeg er ikke bange for disse dødsdomme, som jeg har oplevet før. De bliver udstedt i Ljubjanka (KGB's efterfølger FSB's hovedkvarter i Moskva, red.). Det er også der, hele konflikten i Tjetjenien skal afgøres,« siger Akhmed Sakajev over telefonen til Information fra London, hvor han er under konstant bevogtning af de britiske myndigheder, der også har forstærket bevogtningen efter gårsdagens dødsdom.
Terrorstop uden virkning
Sakajev har været ledende medlem af de tjetjenske selvstændighedsregeringer, men flygtede fra de russiske tropper til udlandet. I 2002 blev han genstand for en alvorlig strid mellem Danmark og Rusland, fordi Danmark ligesom senere England nægtede at udlevere ham.
Baggrunden for dødsdommen er, at Sakajev, som tidligere beskrevet i Information, i den senere tid har ført forhandlinger med Dukhvakh Abdurakhmanov, formand for parlamentet i det nuværende prorussiske Tjetjenien.
Forhandlingerne i Oslo og London førte til, at Tjetjeniens præsident Kadyrov opfordrede Sakajev til at vende tilbage til Tjetjenien og deltage i konsolideringen af det tjetjenske folk efter mange års blodig konflikt.
Desuden blev de enige  om at indkalde til en fælles tjetjensk verdenskongres  i den nærmeste fremtid i et af de europæiske lande.
Sakajev bebudede efter det sidste møde i London et stop for terrorhandlingerne pr. 1. august, men det har vist sig uden virkning, for der bliver næste dagligt dræbt tjetjenske politifolk under terrorangreb, så sent som mandag blev fire dræbt af en selvmordsbomber.
FSB bag islamister
»Jeg ønsker at stoppe volden, at forhindre tjetjenere i at dræbe tjetjenere, men visse grupper adlyder mig ikke. Jeg har en mistanke om, at de ikke er styret af internationale islamiske terrorgrupper, men af FSB i Ljubjanka, der ønsker en begrundelse for at fortsætte overgrebene og plyndringerne i Tjetjenien,« siger Sakajev, »volden vil fortsætte, så længe lederne i Moskva ønsker det. Det er dem, der kan standse volden ved at indlede reelle forhandlinger med os«.
Sakajev afviser i øvrigt at være i direkte forhandlinger med Tjetjeniens omstridte præsident, Ramzan Kadyrov.
»Det er ikke ham, men parlamentet, jeg forhandler med, og det er et parlament, der agerer under kontrol fra Kreml. Dvs, at det er præsident Medvedev og premierminister Putin, jeg er i kontakt med. Vores aftale om at indkalde til en fælles tjetjensk kongres og mine forhandlinger med parlamentsformanden i Tjetjenien er alt sammen et led i min plan om, at alt dette her skal løses uden vold, at vi skal klare det via dialog, forhandlinger og samtaler. Den fælles tjetjenske kongres skal give plads til alle synspunkter i den dialog.«
Satser på Medvedev
Sakajev har i øvrigt en vis forhåbning om, at det vil blive nemmere at forhandle, »når præsident Medvedev har sat sin vilje igennem og er blevet fri for Putin. Medvedev virker som et skridt i den rigtige retning efter Putins brutalitet«.
Medvedev er skeptisk over for Kadyrovs styre i Tjetjenien, hvorimod Putin selv har indsat Kadyrov og står bag ham. Så sent som tirsdag var Putin på lynvisit i Tjetjenien for at støtte Kadyrov.
På spørgsmålet om, hvem der står bag de seneste terrorhandlinger i Tjetjenien og især katastrofen med 64 omkomne på et stort vandkraftværk i Sibirien, siger Sakajev, at det ønsker han ikke at svare på, for det ved han ikke.
Men én ting ved han, siger han, nemlig at ideen om et selvstændigt Tjetjenien eller Itjkerija altid vil være der, uanset udfaldet af de seneste års konflikt. »Den vil blive ved med at eksistere, til Tjetjenien en dag er et selvstændigt land blandt andre lande i verden«.
Akhmed Sakajev tilføjer, at det også er nødvendigt at tale med de radikale islamiske grupper:
»Al den snak om international islamisme er stærkt overdrevet. Det styres alt sammen fra Kreml og Lubjanka, de kan til enhver tid stoppe denne radikalisme, men de bliver nødt til at indse, at den radikale islamisme blandt tjetjenske unge er et udslag af de forfærdelige krige og krigsforbrydelser mellem Rusland og Tjetjenien. Der er tale om børn af krigen. At det styres fra udlandet er en myte, som Kreml gerne vil fremme for at tækkes den internationale kamp mod terrorisme. Hele problemet mellem Rusland og Tjetjenien kan løses på et øjeblik, hvis Kreml er seriøs og ønsker en løsning. De skal bare trække FSB ud af Tjetjenien, så har vi en løsning«.
På spørgsmålet om, hvorvidt Akhmed Sakajev tager imod Ramzan Kadyrovs invitation til at komme tilbage til Tjetjenien og indtage en ledende stilling svarer han for første gang i de seneste måneder kategorisk:
»Nej, det gør jeg ikke, før Rusland har ændret holdning til spørgsmålet og dropper den traditionelle imperietænkning.«


