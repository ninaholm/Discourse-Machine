Nultolerance, brun sovs og hvalbøffer
Landsstyreformand Aleqa Hammond har et klart budskab til danske politikere: I skal ikke blande jer i hverken udvinding af uran og implementering af storskalaloven i Grønland. Vi besøgte i sidste uge landsstyreformanden på hendes kontor i Nuuk til en samtale om nultolerance, kinesere, løsrivelse og det bedste, hun har fået fra Danmark: den brune sovs
 
	’Jeg bryder mig ikke om, at vi skal være afhængige af bloktilskud. Vi har ikke bedt Danmark om at kolonisere os og komme her og plante flaget,’ siger landsstyreformand Aleqa Hammond.


 
	Hun tager imod på toppen af landsstyrets nye lokaler med glasfacade mod Nuuk-fjorden. En anelse uvant for årstiden har de ansatte flere gange i ugens løb set hvaler smutte igennem det isblå vand, der kun brydes af små toppede ismassiver.

	Landsstyreformand Aleqa Hammond fortæller med glæde, at hendes råstofminister netop er vendt hjem fra en rejse til Kina. Hvad han måtte have taget med hjem af kontakter eller kontrakter, fremgår ikke, men Aleqa Hammond bruger rejsen som vidnesbyrd om, at Grønland i disse år åbner sig mod verden, og at verden i disse år åbner sig mod Grønland.

	Sidste år blev der sat rekord i antallet af ambassadører på høflighedsbesøg i Nuuk, og den rekord vil blive slået igen i år, forsikrer Aleqa Hammond:

	»Grønland er blevet et spændende land, alle gerne vil være venner med. Der kommer ambassadører rejsende hertil fra hele verden. Vi er interessante, fordi alle ved, at Arktis bliver det næste store marked. Alle vil have deres del af kagen, når det sker,« siger Aleqa Hammond.

	Men der kan gå betydeligt længere tid, før den kage er klar til at blive skåret, end den politiske debat ofte giver indtryk af. I København – og resten af Danmark – tales der stort set kun om, at kineserne kommer. De kommer i tusindtal, og de kommer efter uran og alt muligt andet utrygt og uhyggeligt, der gør Grønland til forlæg for stadig flere af tidens thrillere og kriminalromaner.

	Det er alt sammen korrekt. Kineserne kommer. Formentlig. Men i første omgang er de på besøg for at sondere mulighederne. For nylig blev den første aftale om forsøg med udvinding af jern indgået med London Mining, men endnu har projektet ikke materialiseret sig i hverken tilrejsende kinesere eller minedrift af nogen art.

	I de kommende år ser Aleqa Hammond Canada og Island som de to nærmeste samarbejdspartnere ved siden af Danmark. Her og nu handler den grønlandske virkelighed nemlig om at styrke turismen og et fiskerierhverv, der på alle måder er under hårdt pres.

	Selv om Aleqa Hammond er en stolt kvinde, der hellere taler om Grønlands lyse fremtidsperspektiver, så kan hun ikke løbe fra de kolossale udfordringer med et alt for ringe uddannelsesniveau, uløste sociale problemer og et retssystem i undtagelsestilstand. Hun kan heller ikke løbe fra, at Grønland i overskuelig fremtid vil være afhængig af det bloktilskud i omegnen af 3,6 milliarder kroner, der årligt leveres over finansloven.

	Løsningen, ikke problemet

	Men frem for at tale om problemerne insisterer Aleqa Hammond på at tale alt det gode frem, alle løsningerne og alle mulighederne. Og de er betydelige.

	Hvis Grønland i dag har et lokalt og regionalt problem, så stiller landet med en fremtidig løsning på et globalt problem. Indlandsisens smelten på grund af den globale opvarmning forårsaget af blandt andet CO2-udledning fra fossile brændstoffer.

	»Vi har både problemet og løsningen på problemet,« fastslår Aleqa Hammond.

	Løsningen er blandt andet udvinding af de sjældne jordarter med blandt andet uran som biprodukt – der som et af de få steder på jorden findes i Grønland. Med den nye selvstyrelov har grønlænderne fået retten til deres egen undergrund, og den ret har Aleqa Hammond tænkt sig at håndhæve.

	Efter heftig politisk uenighed valgte et snævert flertal i landsstyret for nylig at ophæve den såkaldte nultolerance over for uran. Beslutningen har splittet såvel politikere som indbyggere, men for Aleqa Hammond er der ingen tvivl om, at det er et stort skridt frem for hendes land.

	»Det åbner en helt unik situation for Grønland,« siger hun.

	Præcis hvor unik er der dog forskellig opfattelse af, alt efter om man sidder i regeringskontorerne i Nuuk eller på Slotsholmen i København. For ét er selvstyrelov, noget andet er den kendsgerning, at udenrigspolitikken sammen med sikkerheds- og justitsområdet fortsat sorterer under rigsfællesskabet.

	Uran og sikkerhed

	Spørgsmålet er så blot, om – og i givet fald hvornår – udvinding af uran kan og bør betragtes ud fra et sikkerhedspolitisk perspektiv. I Nuuk ønsker Aleqa Hammond at adskille, hvad den danske regering i København mener hører sammen:

	»Der er uenighed om, hvornår Danmark skal ind over, hvis vi udvinder sjældne jordarter med uran som biprodukt. Jeg kan godt forstå, at Danmark gerne vil blande sig og kalde det udenrigs- og sikkerheds-politik. Men Danmark skal respektere, at selvstyret har rettighederne til alle naturressourcer i Grønland. Vi vil gerne samarbejde med Danmark, men det er os, der har kompetencerne og rettighederne,« siger hun.

	Hammond mener således, at alle juridiske spørgsmål vil kunne afklares med en samarbejdsaftale, der gør det klart, om og i givet fald hvornår Danmark skal ind over kontrollen med en eventuel produktion af uran.

	»Vi har på tegnebrættet, hvordan vi skal gøre det i forhold til kontrolinstanser. Jeg regner med, at vi tager initiativ til en aftale i slutningen af året eller begyndelsen af det kommende år,« siger hun.

	Ligeledes er det forskellige opfattelser af grænsedragningen for selvstyrets politiske beføjelser, når det kommer til den såkaldte storskalalov. Den betinger en særskilt lovgivning ved projekter med et samlet budget på over fem milliarder kroner. Det er der enighed om. Men der er uenighed om, hvorvidt en sådan lov kræver behandling i det danske Folketing, eller om det er op til selvstyret. Sagen er nemlig den, at udlændingeområdet – og dermed arbejdstilladelser til udenlandsk arbejdskraft – fortsat hidrører under rigsfællesskabet. Men ifølge Aleqa Hammond er der ingen tvivl:

	»Der er jo altid strid om alting, men det har vist sig, at storskala-loven ikke skal igennem Folketinget,« fastslår hun.

	Drømmen om selvstændighed

	Aleqa Hammond er kendt som kvinden, der har en drøm for sig selv og sit land: at se Grønland gennemføre den endelige løsrivelse fra Danmark. Ikke mere bloktilskud. Ikke mere bistand. Ikke mere dansk indblanding.

	Hun drømmer om at se det grønlandske flag gå til tops på Grønlands nye nationaldag. Hun drømmer om at synge Grønlands nye nationalsang på Grønlands nye nationaldag.

	»Jeg kan ikke forestille mig nogen smukkere dag. Den dag har jeg sat mig for at opleve,« siger den 48-årige politiker, der understreger, at »hun regner også med at blive 100 år«.

	Aleqa Hammond er en stolt kvinde. Hun er stolt på egne vegne og på sit folks vegne, og den stolthed har hun gjort til nerven i sit politiske projekt.

	»Jeg bryder mig ikke om, at vi skal være afhængige af bloktilskud. Vi har ikke bedt Danmark om at kolonisere os og komme her og plante flaget. Men hvad med de skide 3,6 milliarder kroner (det årlige bloktilskud, red.)? Kan vi ikke bare udvikle noget selv? Jo, men det er ikke bare lige at gøre det,« erkender hun.

	Det afholder hende dog ikke fra allerede at regere Grønland, som var det et selvstændigt land med en selvstændig udenrigspolitik: »Jeg tænker og handler som en leder af et selvstændigt land. Jeg laver nation building og alt muligt andet. Ønsket om selvstændighed er stærkt stigende, og det danske sprog ændrer i disse år status. Jeg så gerne, at engelsk kom op på lige fod med dansk.«

	Aleqa Hammond siger, at hun personligt har taget det bedste fra sin inuitiske baggrund og kombineret det med det bedste fra Danmark:

	»Det har gjort mig til den, jeg er i dag.«

	Hammond tøver dog, når hun skal svare på, hvad der er det bedste, hun har fået fra Danmark.

	»Jah, det er bøf med bløde løg og brun sovs,« siger hun med en grin:

	»Jeg er bedre end de fleste danskere til at lave brun sovs. Den smager nemlig rigtig godt også til hvalbøffer.«

	chrje@information

