Europa-Parlamentet giver budgethøgene en lussing
EU-parlamentarikerne tager det næste stik i unionens budgetspil. Ved at tage det flerårige budget som gidsel vinder parlamentet indrømmelser på 2013-budgettet – til en pris for Danmark på en mia. kr.


 
	De så så glade ud i februar – Helle Thorning-Schmidt, David Cameron, Angela Merkel og de øvrige såkaldte ’budgethøge’ – da de i andet forsøg kunne give hinanden håndslag på EU’s næste flerårige budget for 2014-2020. Det umulige var lykkedes, og alle syntes tilfredse med henholdsvis nedskæring af budgetramme, bonusser, udskydelse af dybe landbrugsreformer, eller hvad det enkelte land nu havde fået med hjem til vælgerne.

	Men hvis nogen skulle have begået den fejl at tro, at dét var dét, blev de i går mindet om, at forhandlingerne først lige er begyndt. Europa-Parlamentet, der skal godkende aftalen, før den kan træde i kraft, har lært af budgethøgene, at man intet vinder, hvis ikke man er villig til at spille højt spil. Parlamentet har derfor reelt blokeret for en godkendelse af 2014-2020-budgettet, medmindre Ministerrådet hoster op med flere penge til 2013-budgettet – bl.a. til betaling af ubetalte regninger fra 2012 og til igangsatte projekter, der skal betales i år.

	Tirsdag blev Danmark, Storbritannien, Finland, Østrig, Holland og Sverige – de selvsamme budgethøge, som smilede så tilfredse i februar – nedstemt i Ministerrådet, der valgte at bevilge yderligere 54 milliarder kroner til 2013-budgettet.

	Danmarks andel deraf bliver omkring en milliard kroner, oplyser Finansministeriet til altinget.dk. I London har den EU-skeptiske avis Daily Mail fundet de store bogstaver frem, da den i en overskrift åbenbarer for briterne, at »Storbritannien taber EU-budgetkamp og må betale ekstra 770 millioner pund til Bruxelles i år.«

	Den britiske finansminister, George Osborne, kalder ekstrabevillingen for »uacceptabel«, og hans danske kollega, Bjarne Corydon, skriver til altinget.dk, at »der må herske samme logik for EU’s budget, som der gælder for nationale budgetter«. Ikke desto mindre må de sluge afgørelsen, der i dette tilfælde træffes ved kvalificeret flertal – ikke enstemmighed.

	Tyskland skiftede side

	Når det er lykkedes for Europa-Parlamentet at presse de ekstra milliarder ud af Ministerrådet, hænger det sammen med, at der rent faktisk er et hul i budgettet, som alle har måttet erkende skal lukkes. Faktisk vil der senere på året sandsynligvis blive brug for endnu en pengeindsprøjtning for at dække alle udgifter.

	Konkret skyldes budgethøgenes nederlag dog, at Tyskland, der først stod sammen med ’strammerne’, valgte at skifte side – et tegn på, at landet har besluttet at indtage lederrollen som det land, der får forhandlingerne til at glide.

	Men samtidig har parlamentet en stærk forhandlingsposition. Ved at tage det flerårige budget som gidsel kan medlemsstaterne nemlig risikere at skulle finde endnu flere penge. Uden enighed om 2014-2020-budgettet inden årets udgang vil næste års budget blive fastsat efter 2013-niveau plus to procent – og da den nye budgetramme for første gang i unionens historie er lavere end den foregående, ville det blive dyrere for regeringslederne ikke at indgå en aftale med parlamentet.

	Samme logik vil parlamentet nu bruge til at presse nogle af sine krav igennem i forhandlingerne om den flerårige ramme. I marts nedstemte et stort flertal af parlamentarikerne den flerårige budgetaftale i sin nuværende form. Parlamentet er vredt over, at regeringslederne har besluttet, at EU skal varetage stadig flere opgaver, men samtidig har beskåret budgettet.

	Iagttagere mener dog ikke, at parlamentet vil kræve budgetrammen ændret. I stedet vil det kræve større fleksibilitet inden for budgettet, så ubrugte penge fra et område kan flyttes til områder, hvor der opstår behov for flere midler. Parlamentet ønsker sig også en midtvejsevaluering af budgetrammen, i det tilfælde at de hårde økonomiske tider er vendt, samt flere egenindtægter, så unionen ikke er så afhængig af de enkelte landes gavehumør.

	Med aftalen om ekstrabevillingen til 2013-budgettet kan slutspillet om den flerårige budgetaftale begynde – og Europa-Parlamentet har vist, at det er for tidligt at finde smilet frem, før parlamentet er blevet taget i ed.

	 

