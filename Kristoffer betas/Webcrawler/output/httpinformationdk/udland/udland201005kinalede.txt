Kina leder efter sine egne mærkevarer
Verdens hurtigst voksende økonomi mangler sine egne brands, og det gør ondt – både på pengepungen og den nationale stolthed
Kineserne er ikke stærke, når det gælder brands. Nu har de endda købt svenske Volvo, men der er ingen planer om at ændre navnet eller tilsvarende for at 'eje' det brand.


 WASHINGTON DC - Her er en lille test til Informations kvikke læsere: Nævn et kinesisk brand ... hvis man mangler inspiration, kan man tænke på Japan (Sony og Nintendo) Mexico (Corona), Tyskland (BMW), Sydkorea (Samsung), Finland (Nokia), Danmark (Lego og Lurpak). Vi vil slet ikke gå ind i, hvor mange tusind attraktive mærkevarer Storbritannien, Frankrig, Italien og USA kan bryste sig af.
Men Kina ...
»Hvis du ikke kan komme på noget, er du ikke alene,« skrev Washington Post tirsdag, hvor avisen havde stillet sine læsere spørgsmålet og viet problematikken en større forsidereportage. Sagen er, at kineserne nok er verdensmestre i at producere konsumvarer i milliardvis - der er stort set ikke det, der ikke er 'Made in China', når man bevæger sig ind i et hvilket som helst amerikansk shopping mall, uanset om man leder efter tøj, elektronik eller manufakturvarer.
Men der er ikke fulgt nogen kulturel eller økonomisk bonus med. Store internationale brands som f.eks. Apple har rigtignok henlagt produktionen af sin iPhone f.eks. til riget i midten, men mærkevaren signalerer fortsat cool Californien eller USA, og selv om den smarte sag kan koste op til 750 dollar på hjemmemarkedet, er det bare 25 dollar, der bliver i Kina.
Jagten på et godt brand
Ud over at være et økonomisk problem er det også et slag i ansigtet på den nationale stolthed. Det ved den kinesiske regering alt for godt.
»Vi har tabt så mange penge til udlændinge, fordi de har mærkevarerne, og det har vi ikke,« siger Fan Chunyong til the Post. Chunyong er generalsekretær for Kinas Industrielle Udviklings og Planlægningskommission i Udlandet.
»Vores tøj er italiensk, fransk, tysk, og profitten flygter ud af Kina ... vi bliver nødt til at skabe brands - hurtigt.«
Men innovation og kulturel kreativitet er svære størrelser at tvinge ned i centralt dikterede femårsplaner. Og tidligere forsøg på simpelthen at købe store udenlandske mærkevarefirmaer er endt katastrofalt, som da et kinesisk elektronikfirma i 2003 købte virksomheden TCL med det mål at blive verdens største producent af tv-apparater. Det eventyr løb ud i sandet og kostede det franske datterselskab en bagatel af 250 millioner dollar.
I år har det kinesiske bilfirma Geely købt Volvo af Ford. Men Geelys stifter Li Shufu har imidlertid ingen planer om at ændre navnet og forvandle Volvo - som alle forbinder med Sverige - til en kinesisk mærkevare: »Volvo vil finde et nyt hjemmemarked - i Kina,« siger han til Washington Post. Noget tyder på, at det vil tage sin tid, før Hollywood og Coca-Cola flytter til Beijing.

