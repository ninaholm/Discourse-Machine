Contador kører Tour-sejren sikkert hjem
Spanske Alberto Contador vinder for tredje gang i sin karriere Tour de France. Team Saxo Banks Andy Schleck bliver for andet år i træk toer efter spanieren.
Spanske Alberto Contador vandt i går årets Tour de France.


 Andy Schleck fra Team Saxo Bank jagtede ikke chancen for den samlede Tour de France-sejr, da det franske løb søndag sluttede i Paris.
Inden den 20. og sidste etape var han 39 sekunder efter Alberto Contador, men den spanske Astana-rytter kunne med ro i sindet kører over målstregen på Champs-Élysées i den gule førertrøje.
Det er tredje gang i karrieren efter 2007 og 2009, at Contador vinder verdens største cykelløb, og det er andet år i træk, at det sker lige foran Andy Schleck.
Selve etapen blev vundet af Mark Cavendish efter en massespurt. Det var Team HTC-Columbia-rytterens femte etapesejr i årets løb.
Nicki i udbrud
Den danske mester, Nicki Sørensen fra Team Saxo Bank, viste sig flot frem, da han var med i et udbrud på 11 ryttere, der forsøgte at forhindre en massespurt, som der er tradition for på Champs-Élysées.
I en den afsluttende fase var Nicki Sørensen endda alene i front med Karsten Kroon og Christian Knees, men med omkring seks kilometer igen blev trioen hentet af feltet.
Inden etapen officielt blev sat i gang, var det med den sydobbelte Tour de France-mester Lance Armstrong i hovedrollen.
Armstrongs kræftstunt
Hele amerikanerens Radioshack-hold stillede til start i specielle Livestrong-trøjer, som er en del af Armstrongs kampagne imod kræft. På de sorte trøjer var tallet 28 påført. Tallet står for de 28 millioner mennesker i verden, som ifølge Livestrong lever med kræft. Men det stunt ville arrangørerne ikke finde sig i, så Armstrong og co. fik besked på at iføre sig Radioshacks officielle røde trøjer.
Armstrong, der selv har været kræftramt, protesterede højlydt, men bøjede sig til sidst. Så det gik ikke stille for sig i Armstrongs sidste Tour de France, hvor han sportsligt har spillet en skuffende lille birolle. 
Læs Henrik Jul Hansen sammendragende essay om dette års Tour de France i morgen

