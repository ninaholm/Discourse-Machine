Ny EU-grænsevagt skal lappe Schengens designfejl
Når EU-lederne på denne uges EU-topmøde diskuterer oprettelsen af en fælles europæisk grænse- og kystvagt, er det for at lappe på designfejl i Schengen-samarbejdet. Som med euroen var medlemslandene ikke parate til at afgive den suverænitet, som ville få systemet til at fungere, forklarer iagttagere
Forslaget om en fælles grænse- og kystvagt har til formål at dæmme op for den omfattende flygtninge- og migrationskrise, hvor omkring en million mennesker alene i år er ankommet til Europa.


 Det er blevet beskrevet som »kontroversielt« – særligt i græske medier – at EU-Kommissionen i går fremlagde et forslag om oprettelsen af en fælles europæisk grænse- og kystvagt, der skal tage over, når nationale grænsevagter ikke magter at sikre unionens ydre grænser – om nødvendigt imod et lands ønske. I virkeligheden er det – som i tilfældet med euro-samarbejdet – et nødvendigt skridt for at fuldende et ukomplet system, siger flere iagttagere. Et system, der forblev ukomplet, fordi medlemsstaterne i sin tid ikke kunne blive enige om at afgive den suverænitet, der var nødvendig for at gøre det robust.
»Både den Økonomiske og Monetære Union og Schengen-området lider under seriøse designfejl,« skriver Valentin Kreilinger fra Jacques Delors Institute i Berlin i en kommentar på London School of Economics’ blog.
»Det er fordi, som den tyske kansler Angela Merkel udtrykte det i parlamentet den 25. november 2015, Europa ’ikke gik hele vejen i forhold til at løse det, der skulle løses, politisk’,« siger han.
Yves Pascouau, direktør for tænketanken European Policy Centres migrations- og mobilitetspolitik, er enig.
»Et af problemerne med Schengen er, at medlemsstaterne troede, at de kunne indføre åbne grænser internt, men uden at afgive suverænitet. Det var stadig nationalstaterne, der skulle sikre de ydre grænser, men med det nuværende høje migrationspres er systemets svagheder blevet tydelige. For at løse problemet er der behov for en mere integreret grænsepolitik – det er det, Kommissionen nu foreslår,« fortæller Yves Pascouau over telefonen fra Bruxelles.
Guntram Wolff, direktør for den økonomiske tænketank Bruegel i Bruxelles, »har sympati for argumentet«.
»Ideen med Schengen var, at der ikke var behov for indre grænser, så længe de ydre grænser blev bevogtet, men grundlæggerne burde have forstået, at der ville være behov for fælles grænsekontrol og grænsepoliti og et efterretningssamarbejde internt, hvis det skulle kunne fungere,« siger han til Information.
Ikke altid et symbol
Med ankomsten af over en million flygtninge i år samt afsløringen af, at mindst en af terroristerne bag Paris-terrorangrebet kom ind i EU via den græske migrationsrute, er denne designfejl blevet blottet. Systemet er delvist brudt sammen, og konsekvensen er, at grænser igen – 30 år efter at den første aftale om et grænsefrit område blev indgået mellem fem ud af ti medlemslande – er begyndt at dukke op i Europa.
Udviklingen har fået adskillige politikere og iagttagere til at advare om, at selve Schengen-samarbejdet er truet – og med Schengen hele EU-samarbejdet. EU-kommissionsformand Jean-Claude Juncker har beskrevet Schengen som »et unikt symbol på europæisk integration«; »en af søjlerne i Europas konstruktion«.
Men det europæiske samarbejde eksisterede før Schengen, og frem for at være det symbol, det er i dag, var det primært praktiske udfordringer, der tilbage i 1985 fik Tyskland, Frankrig og Benelux-landene til at indgå aftale om et grænsefrit område.
»Da det blev grundlagt, var ideen at fjerne de indre grænser for at facilitere borgernes liv,« siger Guntram Wolff med henvisning til, at der dengang ofte opstod kilometerlange køer af lastbiler ved den tysk-franske grænse.
Det var netop protester fra lastbilchauffører, der førte til en tysk-fransk aftale i 1984 om gradvist at lempe grænsekontrollen. I 1985 besluttede Benelux-landene, der allerede havde en grænseunion, at slutte sig til projektet, der blev til Schengen-samarbejdet efter den luxembourgske by, hvor aftalen blev underskrevet.
»Det var klart et praktisk arrangement. Man ville undgå disse enorme trafikpropper,« siger Yves Pascouau, men tilføjer, at der allerede dengang også var økonomiske og politiske tanker med projektet.
»Det var økonomisk, fordi man på samme tid var begyndt at tale om et fællesmarked. Og der var et politisk argument: Man ville engagere befolkningen mere i det europæiske projekt ved at vise dem, at der var noget at vinde ved samarbejdet ud over blot den økonomiske gevinst,« tilføjer han.
Schengen-aftalen – der var en aftale mellem regeringer og ikke del af det europæiske fællesskab – blev siden udvidet med et visum-samarbejde, og under forhandlingerne om Amsterdam-traktaten i 1997 sluttede alle EU-medlemmer, minus Storbritannien og Irland, sig til Schengen-området, der samtidig blev indlemmet i EU-retten. I dag er 26 europæiske lande medlemmer – inklusive ikke-EU-medlemmerne Norge, Island, Schweiz og Liechtenstein.
At Schengen gradvist udviklede sig til at blive det symbol på EU, som alle synes enige om, at det er i dag, mener både Wolff og Pascouau hænger sammen med, at mennesker rejser mere i dag og derfor konkret oplever fordelene ved de åbne grænser. Alligevel er opbakningen dalet i de seneste år.
Pascouau mener, at ideen om Schengen var stærkest i de første år, hvor »EU var stærkere, end det er i dag«, og hvor folk oplevede pludseligt at kunne rejse frit i hele Europa. I dag har mange borgere ganske enkelt glemt – eller har aldrig oplevet – hvordan det var før i tiden.
»Mange mennesker er ikke klar over, i hvor høj grad Schengen kæder befolkningerne og de europæiske økonomier sammen,« siger Pascouau.
Høj pris for lukning
Det vil de imidlertid snart finde ud af, hvis Schengen skulle bryde sammen, mener begge. 44 procent af Luxembourgs arbejdsstyrke – i alt 150.000 personer – kommer f.eks. rejsende fra Belgien, Frankrig eller Tyskland hver dag.
»I de seneste 30 år er antallet af rejser vokset markant,« siger Guntram Wolff. »Hver dag krydser 1,7 mio. europæere en grænse for at tage på arbejde.«
Pascouau peger desuden på alle de europæere, der rejser på ferie hvert år, men i sidste ende vil lukkede grænser »også ramme alle dem, der ikke rejser«.
»Hvis vi blev nødt til at genindføre grænserne, ville det blive dyrt. I Frankrig vil der blive behov for at fordoble embedsværket inden for grænsekontrollen fra 10.000 til 20.000 personer. Det vil koste en masse penge, som vil komme fra folks skatter,« siger han.
Også varerne i butikkerne vil blive dyrere som resultat af en forlænget transporttid. Ifølge International Road Transport Union (IRU) vil det koste industrien omkring 100 mio. euro om året, alene hvis grænsen mellem Tyskland og Østrig blev genoprettet.
Pascouau er ikke i tvivl om, at lukkede grænser vil »få en enorm indvirkning på hele den europæiske økonomi«. Imidlertid vil hverken Pascounau eller Wolff kæde Schengens mulige undergang sammen med euroens, som EU’s kommissionsformand har gjort. Jean-Claude Juncker sagde for nylig, at »en fælles valuta vil ikke eksistere, hvis Schengen bryder sammen«.
Guntram Wolff mener ikke, at Schengens sammenbrud »makroøkonomisk vil få så stor indvirkning«.
»Juncker går lidt for langt, for der er ikke en direkte forbindelse (mellem Schengen og euroen, red.), men hvis det bliver et springbræt til, at man senere ophæver retten til arbejdskraftens fri bevægelighed, så taler vi om et helt andet niveau med meget alvorlige økonomiske konsekvenser. Arbejdskraftens fri bevægelighed er afgørende for den økonomiske union, og i så fald kunne den være i fare,« siger Wolff, der mener at Schengens undergang først og fremmest vil være »vigtigt på et symbolsk niveau«.
Pascounau vil heller ikke som Juncker forbinde »Schengen og euroen, men hvis det fik en stor økonomisk indvirkning på den europæiske økonomi, kunne det svække euroen«.
»På det symbolske plan har Schengen tydeligvis fremmet det europæiske projekts mål om at opnå stadig større frihed. At nedlægge Schengen ville sende et signal om, at vi har opnået for meget frihed. Det burde folk overveje,« siger han.

