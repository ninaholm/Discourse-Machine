Osama bin Laden er død
Den amerikanske præsident Barack Obama fortalte mandag morgen dansk tid i en ekstraordinær Tv-transmitteret meddelelse fra Det Hvide Hus, at en specialstyrke under CIA har dræbt Osama bin Laden. Terrorlederen befandt sig blot 80 kilometer fra den pakistanske hovedstad, Islamabad. Skududvekslingen tog blot 40 minutter og vil få dramatiske konsekvenser for såvel den amerikanske udenrigs- og sikkerhedspolitik som for præsident Obamas chancer for genvalg


 WASHINGTON DC -  “I dag gennemførte et mindre team af amerikanere under min ledelse et angreb på Osama bin Laden, der dræbte ham. Operationen var succesfuld, og jeg er glad for at meddele, at ingen amerikanere blev såret.”
Sådan lød det mandag morgen dansk tid, da USA’s præsident Barack Obama meddelte ikke bare til den amerikanske befolkning, men til hele verden, at Osama bin Laden, verdens mest eftersøgte terrorleder, nu er død.
Den historiske meddelelse kom bare fire måneder før 10-års dagen for det dødelige terrorangreb 11. september 2001 på World Trade Center i New York og USA’s forsvarsministerium, et angreb som al-Qaeda stod bag, som var udtænkt og planlagt af bin Laden, og som i de seneste 10 år har været styrende for store dele af amerikansk udenrigspolitik – herunder krigen i Afghanistan - og for den amerikanske krig mod terror.
Most Wanted
Bin Laden blev 54 år gammel, han var medlem af en velstående Saudi familie og har stået på FBI’s “Most Wanted Fugitives List” siden 1999. Ud over angrebet 11. september har al-Qaeda også taget ansvaret for omfattende bombeangreb mod amerikanske ambassader i Tanzania og Kenya i 1998, hvor over 200 mennesker mistede livet, ligesom organisationen har stået bag mange andre angreb mod såvel USA som landets allierede. I dag findes celler i flere lande herunder Yemen, Irak, Pakistan og Afghanistan og i flere afrikanske lande. Terrororganisationen har altid haft bin Laden som sin ubestridte leder.
De amerikanske TV- og online-medier kastede sig over nyheden, der slap ud i medierne, før præsidenten holdt sin officielle tale. Præsidenten blev forsinket af en telefonsamtale med den pakistanske præsident Asif Ali Zardari, mens CIA’s chef Leon Panetta var i gang med at orientere både sine kolleger i resten af det amerikanske efterretningsapparat og de allierede i resten af verden. Den succesfulde operation ses som en kæmpe fjer i hatten for Panetta, der lige er blevet udnævnt som afløseren for forsvarsminister Bob Gates.
Dræbt i ferieby
Bin Laden blev dræbt i et hus nord for den pakistanske hovedstad Islamabad i byen Abbottabad. Byen er ikke mere end 80 kilometer væk fra Islamabad og er en populær ferieby for den pakistanske elite. Byen huser store luksusvillaer og en afdeling af det pakistanske militærakademi. Ifølge amerikanske militærkilder har den afdøde terrorleder befundet sig i huset i over et år. Huset blev ifølge amerikanske medier bygget i 2005 og havde “ekstraordinære sikkerhedsforanstaltninger” såsom en 6 meter høj mur rundt om huset, pigtråd samt to særlige sikkerhedsindgange. 
Skududvekslingen varede ifølge amerikanske efterretningskilder ikke længere end 40 minutter. Pakistanske efterretningsfolk understreger med eftertryk, at styrker fra deres organisation ISI var på landjorden, da angrebet fandt sted. “Vi var der, og jeg kan ikke fortælle dig, hvem der havde fingeren på aftrækkeren, men vi var der,” lød det fra en anonym pakistansk efterretningskilde til tv-netværket ABC tidligt mandag morgen.
Udenrigspolitiske konsekvenser 
Drabet vil få betydelige sikkerhedspolitiske konsekvenser for amerikansk udenrigspolitik. Militære kilder siger til Information, at bin Ladens endeligt med al sandsynlighed vil betyde, at tilbagetrækningen af amerikanske tropper fra Afghanistan vil blive fremrykket, eller i hvert fald følge den strammest mulige tidsplan, ligesom det faktum, at bin Laden befandt sig i Pakistan, også vil få betydelige konsekvenser for forholdet mellem Washington og Islamabad. Endelig vil drabet på bin Laden med al sandsynlighed gøre Obama noget nær usårlig i valgkampen om præsidentposten til næste år.
Peter Bergen, respekteret national sikkerhedskommentator på CNN og forfatter til flere bøger om bin Laden siger om drabet: “Den amerikanske krig mod terror er slut. Drabet på bin Laden kan ikke undervurderes. Han var lederen og inspiratoren uden for konkurrence, og den svækkelse af al-Qaeda netværket, som i forvejen har været under vejs i et stykke tid, er nu fasttømret.”
USA er ikke i krig med islam
Obama sagde i sin tale, at den vellykkede operation udgør en enorm sejr for den amerikanske kontraterrorindsats og efterretningsvirksomhed, men at det var vigtigt for ham, at understrege, at drabet på bin Laden ”ikke har noget med islam at gøre:”
”Som præsident Bush også understregede i dagene efter 9-11 så er USA ikke i krig mod islam og vil aldrig komme det. Bin Laden var ikke en muslimsk leder men en morder, der har stået bag mordene på hundredvis af muslimer. Han havde også erklæret krig mod Pakistan, og drabet på ham bør fejres over hele verden,” lød det fra Obama i talen fra det østlige værelse i Det Hvide Hus.
Samtidig samledes tusinder af amerikanere, der festede og sang nationalsangen uden for Det Hvide Hus på Pennsylvania Avenue i Washington DC, lige som slagordene ”USA, USA, USA” lød igen og igen. Lignende jubelscener fandt sted ved Ground Zero i New York natten igennem.

