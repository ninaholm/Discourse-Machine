Latinamerikas socialistiske revolution ved en skillevej
Søndagens præsidentvalg i Venezuela kan få store konsekvenser uden for landet. For hvad sker der med det regionale socialistiske projekt, hvis Chávez ikke genvinder sit mandat?
I morgen er der præsidentvalg i Venezuela, og selv om der er masser af vælgere, der stadig støtter  præsident Hugo Chàvez efter 14 år på posten, så er der andre, der mener, at hans dage ved magten er talte.


 Mens udfordreren til Hugo Chávez ved morgendagens præsidentvalg i Venezuela, den 40-årige Henrique Capriles, har lovet ikke at røre ved de mange sociale programmer, som Hugo Chávez i løbet af sine knap 14 år som regeringsleder har opbygget, så vil en sejr til Capriles betyde et markant politisk skifte for Venezuelas internationale relationer. Det har Henrique Capriles gentagende gange forsikret de venezuelanske vælgere om:
»Venezuelas udenrigspolitik har været drevet af et mål om at udbrede en verdensomspændende revolution. Mit mål med vores internationale relationer vil i stedet være at skabe den bedst mulige politik for alle os venezuelanere,« har Capriles lovet de venezuelanske vælgere. Capriles ønsker at ændre på, hvem der er Venezuelas allierede, hvor særligt Kina og Rusland over de seneste par år har indgået en række omfangsrige aftaler om olieudvinding i Venezuela, som har nogle af verdens største olie-reserver. Men de aftaler skal ifølge Capriles »revurderes«. Det samme skal Venezuelas våbenhandler med Rusland:
»Vi har brugt mere end 14 mia. dollar på våben købt i Rusland. Det har været en forfejlet politik.«
Regionale konsekvenser
Men ét er Venezuelas allierede uden for Latinamerika, der foruden Rusland og Kina også tæller lande som Iran og Zimbabwe. Noget andet er sammenslutningen af socialistiske lande i Latinamerika, ALBA, som Hugo Chávez har store ambitioner for. Her vil et nederlag til Chávez få mere vidtrækkende konsekvenser - også selv om Chávez’ model for en ny socialisme i Latinamerika allerede er noget falmet. Det mener lektor i latinamerikansk politik ved CBS, Carlos Salas Lind.
»Hugo Chávez har allerede mistet betydelig indflydelse i regionen. Efter at Barack Obama for fire år siden blev valgt til præsident i USA, har Chávez mistet noget af sin gennemslagskraft. Der har ikke været den samme effekt omkring modstillingen til USA, som den store fælles fjende,« siger Carlos Salas Lind og fortsætter: »Også fordi det går godt i Latinamerika. Ikke mindst i de lande, der har valgt en mere moderat kurs end de socialistiske ALBA-lande, som Venezuela står i spidsen for.«
Carlos Salas Lind nævner Peru som eksempel på, at Hugo Chávez har mistet en del af sin regionale magt og indflydelse: »Præsident Humala (Perus nyligt valgte præsident, red.) kommer fra den yderste venstre-fløj, og havde det været for seks år siden, da Chávez var på sit højeste, så er det ret sandsynligt, at Humala ville have støttet op om ALBA-initiativet og knyttet tættere bånd til Chávez. Men han har i stedet vendt sig mod den socialdemokratiske blok i Latinamerika, altså lande som Chile, Colombia, Uruguay og Brasilien.«
Alligevel er der meget på spil for enkelte lande i regionen. Ikke mindst for Cuba, der dagligt modtager omkring 100.000 tønder olie fra Venezuela mod til gengæld at sende skolelærere, læger og sikkerhedsrådgivere til Venezuela. Det samme gælder for Nicaragua, hvor landets enerådige præsident Daniel Ortega i årevis har modtaget store summer fra Venezuela. Penge, som ingen andre end præsident Ortega selv råder over.
Men den slags handler og penge-overførelser er ifølge Capriles forbi, såfremt han skulle vinde valget søndag.
»Ikke en dråbe mere af det sorte guld forlader landet på gratis vilkår,« sagde Henrique Capriles for nyligt i et interview med det franske dagblad, Liberation.
Selv om præsident Hugo Chávez spås en sejr i de fleste meningsmålinger, er forspringet til oppositionskandidaten Henrique Capriles skrumpet over de seneste måneder, og valget tegner til at blive næsten dødt løb.
Søndag er alt muligt
Hugo Chávez har i sine knap 14 år ved magten vundet i alt 12 folkeafstemninger. Men ved det seneste valg til parlamentet i september 2010 opnåede oppositionen samlet set flere stemmer end præsidentens partiblok, PSUV. Kun et valgsystem, der tilgodeser landdistrikterne frem for byerne, betød, at den siddende regering opnåede flertal i kongressen. Men præsidentvalg er anderledes, og her tæller hver stemme med samme vægt.
Derfor er spørgsmålet, hvad Hugo Chávez gør, hvis han taber. Fremtrædende militærfolk har advaret om, at de ikke vil tillade et nederlag til præsident Chávez. Udtaleleser, som hastigt måtte modificeres, men som alligevel hænger i luften.
»Jeg tror, at Chávez-æraen er udspillet på regionalt plan. Chávez betyder ikke længere det samme for Latinamerika. Men det interessante spørgsmål er, hvad Chávez gør, hvis han taber. Vil hæren anerkende et nederlag til Chávez?« spøger Carlos Salas Lind fra CBS.

