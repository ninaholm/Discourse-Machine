Latinamerikas demokratier presses af præsidenterne
Med Nicaragua og Venezuela som de mest skræmmende eksempler er den stærke leder på vej tilbage, advarer eksperter


 At Nicaraguas forfatning gør det umuligt at genvælge den siddende præsident, bekymrer tilsyneladende ikke landets nuværende præsident, Daniel Ortega. Og hvorfor skulle det også det?
Nicaraguas højesteret, der under normale omstændigheder ville stoppe præsidentens forsøg på at omgå landets forfatning, blander sig ikke. Højesterets dommere favoriserer præsident Ortega, der til gengæld har suspenderet nyvalg til højesteret på ubestemt tid.
Og til trods for et parlamentarisk flertal uden om præsident Ortegas parti, FSLN, er Nicaraguas parlament næsten lige så lammet som det juridiske system. Dele af oppositionen holdes nede af fysiske overgreb og trusler. Andre er købt og betalt i en politisk pagt indgået mellem præsident Ortega og den tidligere præsident Arnoldo Alemán, der fortsat dominerer en stor del af Nicaraguas opposition. En pagt, der blev yderligere styrket sidste år, da præsident Ortega fik frikendt Arnoldo Alemán for en dom på tyve års fængsel for korruption og hvidvaskning.
Præsident Ortega er derfor immun overfor landets love, og det ved hans partifæller, der netop har kåret ham til partiets kandidat ved det kommende præsidentvalg i november i år.
Uheldig tendens
Præsident Ortega er langtfra et enestående eksempel på en præsident, der nægter at videregive magten. Ifølge Kevin Casas-Zamora, seniorforsker ved tænketanken Brookings Institution, ses samme mønster i en lang række latinamerikanske lande.
»I Colombia måtte landets forfatningsdomstol sidste år stoppe præsident Álvaro Uribe, der stik mod landets love havde planer om at lade sig opstille til genvalg for anden gang. I Bolivia og Ecuador har de nuværende præsidenter ændret landets forfatninger, så de selv kan genvælges. Honduras oplevede i 2009 et militærkup, da præsidenten ville sætte genvalg på den politiske dagsorden, og i Venezuela har præsident Hugo Chávez - med foreløbig tolv år ved magten - allerede sikret sig, at han kan genopstille i det uendelige,« siger Kevin Casas-Zamora, der kalder udviklingen en »truende tendens« i regionen.
Forsøger at forlænge
»Siden Brasilien indførte genvalg i starten af 1990´erne, har stort set alle lande i regionen haft den her debat og konstante forsøg fra de siddende præsidenter på at forlænge embedsperioden,« siger Kevin Casas-Zamora.
-Men hvorfor er det så skræmmende, at en præsident kan genvælges?
»Det er det heller ikke nødvendigvis,« siger Kevin Casas-Zamora, og peger på netop Brasilien som eksempel:
»De tidligere præsidenter Cardoso og Lula da Silva har begge siddet i to perioder. Det vil de fleste mene har været medvirkende til Brasiliens stabile og sunde udvikling. Men problemet er kontrol og balance - magtens tredeling, hvor de fleste latinamerikanske stater stadig er svage,« siger Kevin Casas-Zamora.
Der er derfor risiko for, at præsidenten langsomt undergraver de nationale parlamenter og domstolen, hvilket gør det muligt enten at ændre eller ignorere landets forfatning for at beholde magten.
»Derfor er genvalg ofte et spørgsmål om personlige magtambitioner,« siger Kevin Casas-Zamora, der peger på den latinamerikanske tradition for politisk stærke ledere:
»Vi har desværre en tradition i Latinamerika, hvor den stærke leder, el caudillo, egenhændigt administrerer og fordeler landets ressourcer. Præcis som vi ser det i Venezuela og Nicaragua, der nok er de mest iøjefaldende eksempler på den latinamerikanske caudillo,« siger Kevin Casas-Zamora, der mener at netop de to lande i dag balancerer på demokratiets afgrund.
Michael Penfold, der er professor ved Estudios Superiores de Administracion i Venezuelas hovedstad, Caracas, er enig. Han mener, at problemet netop er, at latinamerikanske præsidenter bliver for magtfulde. I en analyse lavet i samarbejde med tænketanken Interamerican Dialogue peger Michael Penfold på, at det ofte er populære præsidenter med en radikal dagsorden, der falder for fristelsen og med alle midler forsøger at holde på magten. For eksempel Hugo Chávez og hans sociale revolution i Venezuela eller tidligere præsident Álvaro Uribe i Colombia, der vandt stor popularitet ved at bekæmpe guerillagrupper og skabe sikkerhed. Præsidenter, som altid skal bruge en periode mere ved magten »for at sikre det endelige resultat«.



