40 gidsler befriet på kaserne i Pakistan
Søndag morgen befriede den pakistanske hær en flok gidsler, som oprørere havde taget til fange i hærens hovedkvarter i Rawalpindi


 ISLAMABAD - Et af de dristigste militære angreb i Pakistans historie blev afsluttet søndag morgen, da 40 gidsler, som i 22 timer var blevet holdt fanget i hærens eget hovedkvarter, blev befriet. Den langvarige belejring blev afsluttet, da hærens tropper før daggry rykkede ind for at befri gidslerne. Belejringen var konsekvensen af ni bevæbnede mænds angreb på kasernen i garnisonsbyen Rawalpindi. Angrebet kom, mens tropperne på kasernen gjorde klar til en større offensiv mod Taleban og al-Qaedas højborg i de sydlige Waziristan, og det gav international genlyd. Tre gidsler, to soldater og fire oprørere blev dræbt i forbindelse med befrielsesaktionen. Hæren meddelte, at en af oprørerne blev fanget i live.
Ved et pressemøde i London i går gav den amerikanske udenrigsminister Hillary Clinton og hendes britiske kollega David Milliband udtryk for bekymring over, at oprørernes angreb repræsenterede en direkte udfordring af »statens autoritet«.
»Oprørerne i Pakistan er en dødelig trussel for landet,« sagde David Milliband.
Den pakistanske hær var blevet advaret om mulige angreb som svar på den planlagte offensiv, og hæren havde modtaget efterretninger om, at oprørere i Punjab-provinsen planlagde at forklæde sig som soldater for at angribe hovedkvarteret. Derfor var angrebet i lørdags, hvor oprørerne strømmede ud af en hvid varevogn med hærens nummerplader, både en ydmygelse for hæren og en påmindelse om oprørernes evne til at ramme centrale mål.
Uundgåelig offensiv
De første mistanker om angrebets ophavsmænd retter sig mod oprørere med Taleban-forbindelser fra Punjab. En officer fra Punjab siger, at den tilfangetagne oprører menes at være medlem af Lashkar-e-Jhangvi-gruppen. Gruppen er en af flere militante grupper i området, som har tætte forbindelser til Talebans ledere i Pakistan, der lever beskyttet i Waziristans bjerge.
Den pakistanske indenrigsminister, Rehman Malik, udtaler, at offensiven mod militære mål i det sydlige Waziristan nu er uundgåelig. »Vi lægger ikke fingrene imellem,« advarer han. De seneste angreb tyder dog på, at påstandene om, at de amerikanske dronefly har knækket oprørernes kampvilje, er forkerte. Tværtimod tyder meget på, at den pakistanske hærs uddannelse og taktik er forkert. Rawalpindi er fyldt med checkpoints og vejspærringer for at stoppe oprørerne. Hvis det bekræftes, at oprørernes køretøj var udstyret med hærens nummerplader, vil det betyde, at sikkerheden i hæren er alvorligt kompromitteret.
© The Independent og Information. Oversat af Mads Frese

