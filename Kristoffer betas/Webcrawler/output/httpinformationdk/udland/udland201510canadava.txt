Canada vælger den progressive løsning
Med en sikker valgsejr til det liberale parti og dets leder, Justin Trudeau, vender canadierne ryggen til sparepolitikken og lægger op til en ny klimapolitik, en mindre aggressiv forsvarspolitik og en mere tolerant indvandrerpolitik


 Canadas mangeårige konservative klimapolitik og proamerikanske linje i forsvars- og udenrigspolitik står over for en grundig revision, når den liberale partileder Justin Trudeau om kort tid overtager regeringsmagten.
Efter ni år i det politiske vildnis genvandt Det Liberale Parti mandag magten i et valg, der var kendetegnet ved en udbredt lede ved den konservative premierminister Stephen Harpers skarpe højredrejning og aggressive personlige stil i hans tredje embedsperiode, hvor han rådede over et sikkert flertal i parlamentet i Ottawa.
»Op mod 70 pct. af vælgerne havde gennem de sidste fire år fået nok af Harpers polariserende politik. De ville have gennemgribende forandringer og foretrak en politiker som Trudeau, hvis stil og budskab indfangede atmosfæren bedst,« siger David Dyment, lektor i statskundskab på Carleton University i Ottawa.
De liberales sikre valgsejr er en sensation. I august lå partiet dårligst i meningsmålinger efter Det Konservative Parti og Det Nye Demokratiske Parti. Men i ugen op til valgdagen tog Trudeaus parti føringen og vandt 40 pct. af stemmerne. Valgdeltagelsen voksede samtidig fra 61 pct. i 2011 til 68 pct.
Førte fortrinlig valgkamp
Valgsystemet er modsat det danske ikke proportionelt. Kun ét medlem af parlamentet vælges til parlamentet i hver kreds. Med tre eller flere partier repræsenteret betyder det, at vinderen kan tage mandatet med under 50 pct. af stemmerne.
Det er forklaringen på, at Det Liberale Parti med 40 pct. af stemmerne kunne vinde et flertal med 187 ud af 340 pladser, mens de konservative blev decimeret til 99 mandater. En af de mest overraskende resultater var, at Thomas Mulcairs nye demokrater kun var i stand til at mønstre 19 pct. af stemmerne og 44 pladser i parlamentet.
Mulcair blev fra starten af valgkampen anset for favorit til premierministerposten. Den 43-årige Justin Trudeau, søn af tidligere premierminister Pierre Trudeau (1968-84), fremstod for mange canadiere som værende for uerfaren inden for landspolitik.
Men Trudeau klarede sig fortrinligt i tv-debatterne og førte en blændende valgkamp.
»Nogle af Mulcairs naturlige vælgere så Trudeau som den kandidat, der var bedst egnet til at slå de konservative,« mener Dyment.
Herudover gjorde Trudeau hoserne grønne blandt de nye demokraters kernevælgere i arbejderklassen. Han lovede f.eks. en skattestigning for den rigeste procent af canadierne og skattelettelser til middelklassen.
En ny klimapolitik
Midt i valgkampen bebudede Trudeau endvidere en drastisk forøgelse af forbundsregeringens budget til investeringer i infrastruktur fra 65 mia. til 125 mia. canadiske dollar (630 mia. kr.) over de næste 10 år. Programmet vil prioritere det offentlige transportsystem, socialt boligbyggeri for mindrebemidlede og ældre, børnehaver og klimavenlige projekter.
Det usædvanlige ved infrastrukturplanen er, at regeringen agter at rejse pengene gennem lån fra private investorer og salg af statsobligationer, hvilket vil øge Canadas budgetunderskud over de næste tre år.
De nye demokrater førte bl.a. valgkamp på modstand mod frihandelsaftalen TTP mellem landene omkring Stillehavet. Men det gav ikke pote. Det liberale flertal i parlamentet vil efter alt at dømme godkende aftalen med støtte fra de konservative.
Trudeaus klimapolitik tiltrak mange unge vælgere. I valgkampen lovede han at »sætte en pris på CO2«, om end han afholdt sig fra at sætte specifikke mål for reduktion af Canadas udledning af drivhusgasser inden 2050.
»Der er ingen tvivl om, at en Trudeau-regering vil sætte en pris på CO2. Det eneste spørgsmål er, hvorvidt det bliver gennem en direkte afgift på udslip eller gennem kvotehandel,« siger Christopher Cochrane, lektor i statskundskab på University of Toronto.
Cochrane vurderer, at kvotehandel med CO2 er den mest sandsynlige løsning. Nogle af de provinser, som kontrollerer deres egen energipolitik, har allerede indført et kvotesystem.
Det er også muligt, at Trudeau vil indgå en aftale med den nyligt valgte lokalregering af nye demokrater i Alberta om at begrænse udvinding af tjæresandsolie gennem beskatning. Produktionen af olien er faldet drastisk i forbindelse med den lave pris på olie. Men den høje ledighed i olieprovinsen udgør en hindring.
»Alt i alt må man forvente, at Canadas klimapolitik nu vil blive tilpasset Obamas. Det betyder, at målene for reduktion af CO2-udledning formentlig bliver som de amerikanske,« forudser lektor Dyment, der er forfatter til en bog om de canadisk-amerikanske relationer.
I udenrigspolitikken vil en liberal regering derimod afstå fra at deltage i amerikansk anførte militære aktioner. Trudeau har således bebudet en tilbagetrækning af canadiske bombefly fra Irak.
Tv-stationen CBC News kunne under valgkampen fortælle, at den nu nye premierminister tilmed planlægger at trække Canada ud af det planlagte indkøb af nye F-35-kampfly, som skal erstatte landets aldrende CF-18-fly.
Trudeau har også sagt, at Canada vil tage imod 30.000 ekstra flygtninge og lovet at lempe den tidligere regerings krav for familiesammenføring af indvandrere.

