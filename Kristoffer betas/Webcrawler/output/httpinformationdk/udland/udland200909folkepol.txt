Folkepolitiet kommer også
Så snart tyskerne kommer en smule fra koncepterne, popper DDR op til overfladen
Angela Merkel vandt valget
 i 20-året for Berlin-murens fald. De genforenede tyskere er tilsyneladende kommet langt siden 1989 - eller er de?


 Valget i Tyskland er overstået, Angela Merkel forbliver kansler, men skifter efter alt at dømme til en bane længere til højre, så hun kan følge med sit nye regeringsparti, det liberale FDP. Mon dets charmerende partichef, Guido Westerwelle, i folkemunde kaldet 'letmatrosen', med de gule slips kører Opel?
Men ikke alle i den tyske befolkning hægtede sig på højresvinget i søndags. Venstrepartiet Die Linke, der står direkte på skuldrene af PDS, der stod direkte på skuldrene af DDR's kommunistiske enhedsparti SED, havde sit bedste valg nogensinde. Partiet fik knap 12 procent af stemmerne, og lederen Oskar Lafontaine sagde veltilfreds efter valget (og dette ikke med urette): »Vi har ændret partilandskabet«.
Ikke kun på valgkortet vender tyskerne blikket mod det hedengangne DDR. Et kort ophold for nylig på en tankstation i Michendorf, et populært feriemål i DDR- tiden ikke langt fra Potsdam, gav en idé om i hvor høj grad. En helt almindelig tank- station med de sædvanlige kølervæskedunke, farvestrålende blomsterbuketter og lidt vovet presse. Ved selve disken på hylden med im- pulskøb var en helt særlig lille samling varer til salg. Ren DDR-nostalgi. Her var små legetøjs-Trabier, kasketter med påskriften DDR og bag- rudemærkater med Erich Honeckers smilende kontrafej. Michendorf ligger på en af de berømte 'afveje', som ingen uvedkommende vover sig ud på, så her drejer det sig om ægte lokalpatriotisme. En pendant til en baby-i- bilen-mærkat, blot med en tidligere østeuropæisk diktator. En slags Honni-im-Auto.
En tidslomme
Nå, tænker jeg, det var nok en tidslomme, jeg røg ind i. Tyskerne værdsætter deres demokrati, og de fleste ved godt, at de frie markedskræfter al kritik til trods er en bedre idé end Stasi. Faktisk tænker jeg, at de i så høj grad har glemt deres tidligere undertrykkere, at de, ja, faktisk har glemt dem og netop derfor i kådhed kommer til at hænge en DDR-fane ud af vinduet i ny og næ.
Indtil forleden aften, da jeg er til forældremøde - ordet skole-hjem-samtale er endnu ikke oversat til tysk - i min datters klasse. Hendes klasselærer Frau L. er en rar dame i begyndelsen af 60'erne. Hun fortæller, at børnene i næste uge skal have trafikdag og huske deres cykelhjelme, og at forskellige mennesker vil komme og belære børnene. »Folkepolitiet kommer også,« siger hun så. Almindelig munterhed blandt forældrene, indtil Frau L. lidt bestyrtet får kortet sit udsagn ned til »politiet«.
Folkepolitiet var DDR's alsidige politikorps. Det indskrev sit navn med store bogstaver i borgernes under- bevidsthed, og dér holder det åbenbart til endnu.

