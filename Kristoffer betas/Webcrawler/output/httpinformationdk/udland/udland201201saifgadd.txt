Saif Gaddafi sætter Libyens nye styre på menneskeretsprøve
Tyrannens søn vansmægter i fængsel uden adgang til en advokat eller en retssag, selv om den internationale straffedomstol er klar til at retsforfølge ham. Men det regerende overgangsråd insisterer på, at Libyen selv vil stå for retsopgøret med 7.000 fangne Gaddafi-støtter
Saif al-Islam Gaddafi (tv.) efter han blev taget til fange i november 2011. Saif er ved at blive et usandsynligt samlingspunkt for internationale menneskerettighedsforkæmpere, der kritiserer Libyens nye magthavere for deres manglende opfyldelse af løfter om at etablere et behørigt retssystem.


 Saif al-Islam Gaddafi er spærret inde i et trangt værelse i en barakbygning i nærheden af Zintan, en beskeden bjergby 150 km sydøst for Libyens hovedstad, Tripoli. Uniformerede vagter er hans eneste selskab. Han nægtes at modtage besøgende og er afskåret fra tv, radio og internet. Fred Abrahams fra Human Rights Watch, der er blandt de få, der har talt med den fængslede Saif, rapporterer, at han har det godt og får mad tre gange om dagen. Men hvad Saif ikke får er adgang til en advokat, eller kendskab til de sigtelser, Libyens nye magthavere siger, at vil blive præsenteret for.
Hvilket — mindre end tre måneder efter farens død — er grunden til, at Saif er ved at blive et usandsynligt samlingspunkt for internationale menneskerettighedsforkæmpere. Det er en vending, ingen ville have forventet, men Libyens nye herskere står over for stigende kritik for deres manglende opfyldelse af løfter om at etablere et behørigt retssystem. Saif er hensygnet i sin interimistiske fængselscelle, siden han i november blev arresteret af militser.
Myndighedernes uvilje til at oplyse om hvad han er anklaget for eller give ham adgang til en advokat, har udløst en strøm af kritik fra rettighedsgrupper.
Og det regerende nationale overgangsråd (NTC) synes nu at være på kollisionskurs med Den Internationale Straffedomstol (ICC) på grund af sin afvisning af at udlevere ham til domstolen i Haag, der er klar til at retsforfølge ham for »forbrydelser mod menneskeheden«.
I morgen, tirsdag den 10. januar, udløber den frist, som ICC har givet Libyens nye magthavere til at oplyse om, hvilke planer de har for at afholde den retssag, de insisterer på skal finde sted på libysk grund. Et besøg i den libyske hovedstad af Omar al-Bashir — Sudans præsident, som er eftersøgt af ICC, anklaget for folkedrab og krigsforbrydelser — tolkes som sandsynlig indikator for den libyske linje.
»Vil det nye Libyen give fanger de rettigheder, Muammar Gaddafi nægtede libyerne så længe,?« spørger Abrahams.
»Det spørgsmål får central betydning for, hvordan det nye Libyen bliver«.
Overdådig livsstil
Saif al-Islam Gaddafi omgikkes med Tony Blair og nød godt af en overdådig high society-livsstil i sit palæ til 10 millioner pund i Londons Hampstead Garden. Her plejede han også kontakter på London School of Economics, der gav ham en kontroversiel doktorgrad, efter at han havde lovet at arbejde for reformer og demokrati i sin fars Libyen.
Da oprøret brød ud i februar, delte Saif magten med sin svækkede far og brugte det statslige tv til at rase imod landets oprørere. NTC’s embedsmænd insisterer da også på, at retssagen skal finde sted i Libyen.
»ICC er blot en sekundær domstol, og Libyens folk vil ikke tillade, at Saif al-Islam retsforfølges i udlandet,« siger NTC-talsmand Mahmoud Shammam. ICC fastholder på sin side, at det er op til Tripoli at overbevise Haag om, at det i efterkrigstidens kaotiske Libyen kan garantere en retfærdig rettergang.
En konfrontation med ICC tegner uafvendelig, i og med at domstolen insisterer på, at det mandat, den sidste år fik fra FN, giver den forrang til at retsforfølge Saif, medmindre det nye Libyen kan bevise, at det selv er i stand til at holde en retfærdig rettergang.
Saif er ikke det eneste tidligere medlem af Gaddafis regime, der holdes i isolationsfængsel. Over 7.000 krigsfanger sygner hen i interimistiske fængsler over hele Libyen, uden adgang til hverken advokater eller en retssag.
Desuden har NTC endnu ikke begyndt en lovet undersøgelse af omstændighederne omkring Muammar Gaddafis død — oprørsstyrker fremviste diktatorens blodige lig på parade kun få timer, efter at de fangede ham ud for kystbyen Sirte.
Ingen central myndighed
Nabolandet Tunesien, Libyens partner under sidste års Arabiske Forår, nægter at udlevere Gaddafis tidligere premierminister, Al-Baghdadi Ali al-Mahmoudi, med henvisning til, at NTC ikke kunne garantere, at han ikke ville blive tortureret.
Donatella Rovera, en jurist, der er tilknyttet Amnesty International, siger, at NTC endnu har til gode at indføre et retssystem med uafhængige dommere og uddannede anklagere.
»I øjeblikket er der ingen central myndighed af betydning, så det er svært at tale om et uafhængigt retsvæsen,« siger hun.
På vagt
Processen mod Saif vil blive fulgt med stor opmærksomhed, både hjemme og i udlandet. Det siges, at han sidder inde med hemmeligheder, der kan skade flere af de aktuelt magtfulde i Libyen.
Går Libyen videre med en retssag uden ICC’s blå stempel, vil det udgøre et problem for både England og Fran-krig, der har støttet oprørerne med NATO-luftangreb, specialstyrker og diplomatisk støtte. Både David Cameron og Frankrigs præsident, Nicolas Sarkozy, har investeret politisk kapital for at retfærdiggøre deres indgriben i Libyen med den begrundelse, at det nye styre ville markere et brud med landets autoritære fortid.
Og det er ikke kun det internationale samfund, der er på vagt over for, om NTC får indført et solidt retssystem. Det samme er mange libyere.
Få i dette krigshærgede land er rede til at fælde tårer over Saifs vanskelige situation. Men flere steder i landet er der udbrudt protester mod NTC, som anklages for inkompetence og hemmeligholdelse over for det folk, som rådet hævder at tjene.
NTC’s modus operandi forbliver en tæt bevogtet hemmelighed, da alle de vigtigste møder holdes bag lukkede døre.
»Det drejer sig om gennemsigtighed, vi har brug for åbenhed,« siger Hassan el-Amin, en libyer der vendte tilbage under opstanden efter 28 års eksil i Storbritannien.
For rettighedsgrupper bliver Saifs — og de 7.000 fangers — skæbne en lakmusprøve på, om det nye styre kan leve op til sine løfter om retfærdighed.
»Retsprincipper gælder for alle, selv for Saif al-Islam Gaddafi«, siger Rovera.
 
 
© The Observer og Information Oversat af Niels Ivar Larsen

