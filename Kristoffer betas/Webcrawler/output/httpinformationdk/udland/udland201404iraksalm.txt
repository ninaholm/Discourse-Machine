Iraks al-Maliki er uden venner – men ligner alligevel favorit ved parlamentsvalget
Det går økonomisk fremad i Irak, men fordelingen af velstanden har skabt dybe sekteriske modsætninger mellem Nouri al-Malikis shiitiske regime og andre shiitter, sunnitter og kurdere – og dog ligger al-Maliki til at vinde onsdagens valg


 
	At afkode den fortløbende fragmentering af irakisk politik fordrer et vågent øje på pengene. Eller rettere: Den systematisk skæve fordeling af de stigende olieindtægter, der udgør 90 procent af Iraks økonomi, og som er baggrunden for de seneste måneders terrorangreb, senest mandag, hvor 67 blev dræbt af bomber mod valgmøder og valgsteder forbeholdt soldater og politifolk, detoneret af den sunnitiske terrorgruppe ISIL (Den Islamiske Stat i Irak og Levanten) som led i en offensiv, der siden januar har slået 5.000 irakere ihjel – det højeste tabstal siden 2006-08. Formålet er destabilisering op til parlamentsvalget onsdag i håb om at forhindre den shiitiske premierminister Nouri al-Malikis genvalg.

	Når ISIL nu igen har fodfæste i Anbar-provinsen, der strækker sig fra Bagdad til Syriens grænse, er forklaringen pekuniær: Anbars sunnistammer, der i 2007 blev købt af amerikanerne til at vende våbnene mod de al-Qaeda-relaterede terrororganisationer, har lige siden USA’s tilbagetrækning i 2011 været udsultet økonomisk af al-Maliki-regeringen.

	De har ikke fået andel i indtjeningen fra Iraks olieproduktion, der trods sabotage mod rørledninger og produktionsanlæg, nu er oppe på samme niveau som i 1980’erne med 3,5 millioner tønder om dagen. Groft sagt er de stigende olieindtægter blevet delt mellem al-Malikis Dawa-parti, hjørnestenen i hans ’Lovstat’-koalition, og de internationale olieselskaber ExxonMobil, BP og Shell – og på det seneste det russiske Lukoil, der i marts sikrede sig koncession på det lukrative Qurna 2-oliefelt, Iraks næststørste.

	Regeringsleder uden venner

	Denne selektive fordelingsnøgle har også bragt al-Maliki på kant med de politiske partnere, der efter valget i 2010 sikrede ham endnu en periode som premierminister, nemlig populisten Muqtada al-Sadr og Ammar al-Hakim, leder af det shiitiske ’Iraks Øverste Islamiske Råd’ (kaldet SCIRI). Begge har søgt samarbejde med nye sunnipartier, der er udspaltet fra den tidligere (shiitiske) premierminister Iyad Allawis ’Iraqiya’-koalition, vinderen af valget i 2010 med 91 af de i alt 328 pladser mod al-Malikis 89. Nouri al-Malikis brud med de to store shi’itiske koalitionspartnere har fået nogle iagttagere til at forudse hans fald ved valget på onsdag, også fordi den mest respekterede shiittiske leder, ayatollah Ali Sistani, har opfordret vælgerne til at ’stemme klogt’, hvilket udlægges som en opfordring til ikke at stemme på al-Maliki. Men andre analytikere påpeger, at godt nok er hans parlamentariske magtbase svækket, men han har skaffet sig nye allierede uden for parlamentsbygningen i Bagdads grønne zone. Det er således næppe tilfældigt, at målet for det sekteriske ISIL-angreb på det shiittiske valgmøde i Bagdad fredag var en militant udbrydergruppe fra Muqtada al-Sadrs bevægelse kaldet ’Asaib Ahl al-Haq’, der nu stiller op til valget med støtte fra al-Maliki.

	Intet alternativ til al-Maliki

	Dertil kommer, at der ikke øjnes et troværdigt alternativ til al-Maliki i et politisk kaos med omkring 250 partier i 39 koalitioner, der opstiller mere end 9.000 kandidater. Endelig har al-Maliki brugt sin position til at cementere sin konkrete magt, der har fået karakter af diktatur. Den stående vits i Bagdad er, at tidligere havde irakerne en sunnitisk Saddam Hussein, nu har de en shiittisk. I sin periode som premierminister har han også været forsvarsminister, indenrigsminister og minister for sikkerhed, hvilket satte ham i stand til at oprette sig egen private, regeringsfinansierede milits. Og hans primære valgløfte til de irakiske vælgere er nu, som det var tilfældet i 2010, ’sikkerhed’ – hvilket blev understreget i weekenden, hvor irakiske kamphelikoptere gennemførte et angreb på syrisk territorium mod en formodet ISIL-konvoj. Og uagtet at al-Malikis praksis er garant for fortsat usikkerhed. Men han støttes indtil videre af såvel ayatollaherne i Iran som (i det stille) af amerikanerne, der indsatte ham tilbage i 2005, og hvis olieinteresser han har sikret med en konsekvent, men formelt lovstridig privatisering af oliesektoren. Endnu 11 år efter Saddam Husseins fald har det irakiske parlament nemlig ikke været i stand til at vedtage en olielov, hvorfor al-Maliki har privatiseret oliefelterne med regeringsdekreter, der vil være ugyldige i samme øjeblik parlamentet tager sig sammen til at enes om den fornødne lovgivning.

	Åbning mod kurderne

	En tredje faktor, der kan sikre al-Malikis fortsatte styre, er kurderne i Nordirak, der reelt udgør en autonom enhed i den irakiske stat – eller faktisk to enheder, da området i dag er opdelt mellem KDP (Kurdistans Demokratiske Parti) i Erbil, regeret af chefen for den regionale regering, Massoud Barzani, og PUK (Patriotisk Union Kurdistan) i Sulaymaniyah, ledet af Iraks nominelle, men siden 2012 hjertesvækkede præsident, Jalal Talabani. De to partier dannede i 2010 valgforbund, men i dag er i de splittede i en grad, så der er militære kontrolposter på vejene mellem Erbil og Sulaymaniyah – igen en følge af uenighed om fordeling af de indtægter, kurderne henter fra oliefelter under deres kontrol ved eksport til Iran og Tyrkiet, men vel at mærke uden samtykke fra centralregeringen i Bagdad.

	Den ikkeautoriserede olieeksport har fået al-Maliki til at indefryse kurdernes andel på 17 procent af det nationale budget, hvilket har skabt en politisk og økonomisk krise i den ellers velstående og stabile region. Lukningen af den føderale pengekasse har medført, at den kurdiske boykot af parlamentet ligesom de etniske modsætninger mellem kurdere og arabere har nået et kritisk punkt. Kurderen på gaden får ikke glæde af den uautoriserede olieeksport, hvis indtægter lander i lommerne på Barzani og hans inderkreds.

	Men nu, hvor parlamentsvalget er lige op over, har al-Maliki indledt forhandlinger med Massoud Barzani om at frigive de 17 procent i budgettilskud til gengæld for politisk støtte, når der skal dannes regering efter valget. Og den kurdiske leder er ifølge forlydender positivt stemt over for dette forslag, som er et sindbillede på irakisk politik i renkultur.

