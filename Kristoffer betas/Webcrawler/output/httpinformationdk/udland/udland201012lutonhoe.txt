Luton en højborg for ekstremisme
Som en række andre terrormistænkte islamister blev bombemanden fra Stockholm efter alt at dømme radikaliseret i Luton - byen, hvor også den fremmedfjendske gruppering English Defence League blev stiftet


 Pastor Terry Jones og Taimour Abdulwahab al-Abdaly: To mænd, der begge inkarnerer ekstremisme af den mest modbydelige slags og herved forvansker deres religioners menneskekærlige budskaber til ukendelighed, er i denne uge begge blevet knyttet sammen med Luton.
Hadprædikanten fra Florida, der ville afbrænde koraner, er inviteret til i februar at tale ved en såkaldt islamkritisk demonstration organiseret af det fascistoide og åbenlyst racistiske English Defence League (EDL). Og bombemanden fra Stockholm viser sig nu blot at være den seneste i en lang række af ekstremister med forbindelse til det islamistiske miljø i Luton.
Jeg voksede selv op i denne store provinsby (der ligger i Bedfordshire umiddelbart nord for London og har 240.000 indbyggere, red.), og hovedparten af min familie bor der stadig, så jeg vender ofte tilbage til den. Da jeg voksede op, var Luton en lidt kikset og ufashionabel by, der vakte latter blandt londonere. I dag inkarnerer den multikulturalismens og lokalsamfundenes fallit. Luton var ikke kun byen, hvorfra bombemændene bag terroraktionen mod Londons transportsystem drog af sted om morgenen den 7. juli 2005, men byen, hvor det højreekstreme Defence League blev stiftet. At blive identificeret med én ekstremistisk gruppe må for enhver by være en ulykke - at blive identificeret med hele to ligner decideret skødesløshed.
Tre forklaringer
Hvad er der gået galt med Luton? Der er ingen enkle svar, men lad mig påpege tre hovedfaktorer: uddannelse, økonomi og repræsentation.
Der er skoler - og gader - i Luton, som er ildevarslende monokulturelle: Den skole, jeg selv gik i som teenager, var multikulturel. I dag er 96 procent af dens elever af sydasiatisk herkomst. At leve i sådanne enklaver - af indfødte hvide eller muslimske indvandrere - kan avle farlig uvidenhed, som risikerer at give sig udslag i intolerance.
Et andet spørgsmål af helt central betydning for skolerne i Luton er deres helt utilstrækkelige kapacitet. Gavin Shuker, indvalgt i Luton til det britiske parlament for Labour, betegner situationen som »en tikkende bombe«. 11 nye skolebyggerier er blevet aflyst af økonomiske grunde, og de eneste skoler, som ser ud til at kunne råde bod på underskudskapaciteten, er muslimske friskoler.
En yderligere faktor er økonomien. Luton er en arbejderklasseby, hvor den største arbejdsgiver i årtier var Vauxhalls bilfabrikker (der lukkede for personbilproduktion i 2002, red.). Det var her, min far arbejdede, og det var her, Shukers far og bedstefar arbejdede.
»I Vauxhall mødtes arbejdere fra mange forskellige baggrunde,« har Shuker sagt. »Og det fælles tilhørsforhold havde en positiv indvirkning på samhørigheden i lokalsamfundet, som ikke findes mere.«
I dag er gennemsnitslønnen på arbejdspladser i Luton 24.500 pund (215.000 kr.) - et godt stykke under det britiske nationalgennemsnit - og de, der tjener de bedste lønninger i byen, bor som oftest ikke selv i Luton. På den baggrund bliver det nemmere for ekstremister at påstå, at andre nyder godt af fortrinsbehandling, eller at årsagerne til fattigdom er relateret til race og religion.
Den sidste problematik vedrører repræsentation. Her er Jones og al-Abdaly igen to sider af samme triste fortælling. Den hvide arbejderklasse i Luton føler sig svigtet og ignoreret, og i denne atmosfære har EDL et taknemmeligt rekrutteringsgrundlag, som kun styrkes yderligere, når lidet repræsentative muslimer går på gaden for at råbe ukvemsord efter hjemvendte britiske soldater.
Faktum er, at en sådan nylig afholdt demonstration mod soldater, der havde kæmpet i Afghanistan, kun omfattede nogle få dusin unge mænd og kvinder - på samme måde som Jones-tilhængernes flok kun består af nogle få dusin godtroende får. Medieoverskrifterne var hjemme, og de eneste sikre tabere blev midtersegmentet af almindelige og moderate mennesker, der endnu en gang måtte se sig overdøvet af de radikale elementer.
Tidligere på året fulgte jeg den britiske valgkamp i Luton. En eftermiddag overværede jeg, hvordan kandidater uddelte foldere uden for en moské. Pludselig begyndte to mænd at bryde ud i højlydte erklæringer, under hvilke de kritiserede kandidaterne og opfordrede deres kolleger til at ignorere valgkampen og boykotte valget, som om den demokratiske proces var i strid med islam. Så vidt, så forudsigeligt. Men hvad der derefter skete var måske mindre forudsigeligt. De to mænd blev overfuset og overdøvet af andre 200 muslimer, der for en udenforstående kunne have lignet de to ekstremister til forveksling.
Dette er den anden side af Luton, og efter hændelserne i Stockholm, er det blevet desto mere presserende, at denne sides stemme trænger klarere igennem og bliver hørt.

Sarfraz Manzoor er britisk-pakistansk forfatter og tv-dokumentarist. I 2007 udsendte han bogen 'Greetings form Bury Park' om sin opvækst i Luton
© The Guardian og Information
Oversat af Niels Ivar Larsen

