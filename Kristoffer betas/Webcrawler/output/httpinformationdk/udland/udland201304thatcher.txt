Thatcher – en mytisk figur og en gave til komikerne
Med Margaret Thatcher ved magten havde venstrefløjen i Storbritannien noget at kæmpe imod. Den politiske satire var bidsk, sangene havde et budskab, og den politiske modstander var mere konkret end nogensinde. Information har samlet en række kulturpersoners reaktioner på Jernladyens død
Arkivfoto


 ’Margaret Thatcher er den premierminister, der i moderne tid har skabt mest splittelse og destruktion: Massearbejdsløshed, fabrikslukninger, ødelagte lokalsamfund – det er hendes arv. Hun var en fighter, og hendes modstander var den britiske arbejderklasse. Hvordan skal vi ære hende? Lad os privatisere hendes begravelse. Sætte den i licitation og tage imod det laveste bud. Det er sådan, hun selv ville have ønsket det.’
Ken Loach, tv- og film­instruktør
’Margaret Thatcher var en pioner, når det handler om kvinders muligheder i politik – om det var med vilje eller ej. Det er svært at forestille sig nogen del af vores politiske samtid, som ikke er blevet påvirket af de politiske initiativer, hun stod for i det 20. århundrede.’
Meryl Streep, amerikansk skuespiller (spillede Thatcher i filmen ’Jernladyen’)
’Oprindeligt tror jeg, hun var en anelse svær at få styr på for karikaturtegnere. Det tager et stykke tid at ’fange’ en karakter – og det, som karakteren står for – visuelt. Margaret Thatcher var sandsynligvis den første premierminister, som var bevidst om, hvordan medierne portrætterede hende, og hun arbejdede på at gøre sig selv mere attraktiv for offentligheden.’
Anita O’Brien, kurator på London Cartoon Museum
’Margaret Thatcher bliver kun husket som The Iron Lady, fordi hun besad negative træk som vedholdende stædighed og nægtede at lytte til andre. Alt, hun foretog sig, var gennemsyret af negativitet. Hun ødelagde den britiske produktionsindustri, hun hadede minearbejdere, hun hadede kunst, hun hadede de irske frihedskæmpere og lod dem dø, hun hadede de fattige englændere og gjorde ingenting for at hjælpe dem, hun hadede Greenpeace og dem, der kæmpede for miljøet. Hun vil kun blive husket for noget godt af dem, der ikke led under hendes lederskab. Men størstedelen af de britiske arbejdere vil have glemt hende allerede, og folk i Argentina vil fejre hendes død. Det er et faktum, at Thatcher var en plage uden en flig af medmenneskelighed.’
Morrissey, sanger og tidligere frontfigur i rockgruppen The Smiths
’Hun tilbød mig beskyttelse, da jeg havde brug for det.’
Salman Rushdie, forfatter, som havde hånet Thatcher ved at kalde en person Margaret Tortur i sin roman ’De Sataniske Vers’. Da bogen førte til beskyldninger om anti-muslimsk blasfemi og Khomeinis fatwa, som krævede Rushdie død, sørgede Thatchers regering for konstant beskyttelse af Rushdie
’R.I.P Baronesse Thatcher’.
Harry Styles, sanger i den britiske popgruppe One Direction. Udsagnet skrev Styles på det sociale medie Twitter, hvor mange af hans unge følgere blev forvirrede og blandt andet svarede: ’Er han din ven?’, ’Hvem er det?’ og ’Må han hvile i fred’
’Nu bor vi i et land, hvor John Major er vores største levende politiker.’
Armando Iannucci, politisk satiriker og tv- og film­instruktør (’The thick of it’, ’In the Loop’)
’Min tanker går til girl powerens førstedame, Margaret Thatcher. En grønthandlers datter, som lærte mig, at alting er muligt.’ Geri Halliwell, tidl. medlem af popgruppen Spice Girls
’Thatcher var en gave til komikerne, og hun har hjulpet min karriere på vej. Der var et stort veluddannet publikum, som hadede hende, og man kunne få folk til at grine ved bare at sige: ’Thatcher er et svin’ i 20 minutter. Hun var også humorforladt, så hun repræsenterede en hel masse ting, som jeg går ud fra, at min målgruppe hader. Jeg synes egentlig, hun var rigtig slem. Måske de reformer, hun indførte, ville være blevet indført uanset hvad, men det kunne være sket på en mindre hævngerrig, åndssvag og klodset måde.’
Alexei Sayle, komiker
’Hun er en mytisk figur. Med det mener jeg, at man i århundreder vil vide, hvad der menes, hvis nogen siger: ’Hun er en rigtig Margaret Thatcher’. Hun har skabt en isme. Hendes karakter var virkelig stærk, hendes overbevisning var stærk, og hun har spillet en enormt vigtig rolle i den vestlige friheds historie. Det er ofte blevet kritiseret – men også stærkt beundret over hele verden.’
Charles Moore, journalist, redaktør og forfatter til biografi om Thatcher

