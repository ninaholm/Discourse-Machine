Regnskabets time for ’den røde prins’
Bo Xilai havde satset på en plads i det kinesiske kommunistpartis øverste ledelse, men han endte som den mest skandaleombruste toppolitiker i Kinas nyere historie. I dag begynder retssagen, som vil sende ham i fængsel – og måske give partiet ro
 
	Bo Xilais populistiske fremtræden og hans fokus på statens kontrollerende rolle blev set som en udfordring af den mere økonomisk liberale og reformorienterede fraktion, som dominerede den nationale partiledelse.


 
	Der er lagt op til den politisk mest betændte retssag i Kina i årtier, når den nu vanærede tidligere stjernepolitiker Bo Xilai i dag stilles for en domstol. Han er anklaget for at have tilranet sig en millionformue gennem korruption og magtmisbrug. At han vil blive dømt skyldig, er der ingen tvivl om, da kommunistpartiet vil have, at dette er det allersidste kapitel i et yderst dramatisk halvandet år langt forløb, som har afsløret magtkampe i den øverste ledelse og har givet styret alvorlige ridser i lakken ved at blotlægge råddenskab helt oppe i systemets top.

	Samtidig udgør retssagen en politisk prekær situation for kommunistpartiet, da det er i færd med at miskreditere en mand, som selv landets leder, præsident og partichef Xi Jinping, tidligere har givet sin politiske støtte. Og fortsat nyder Bo Xilai opbakning i dele af befolkningen og partiet.

	»Det er en yderst følsom sag, hvor partiets ledelse skal gå en hårfin balancegang for at finde en udgang på sagen, der ikke får båden til at gynge for meget,« siger Zhang Ming, politolog fra Folkets Universitet i Beijing.

	Retssagen mod den 64-årige Bo Xilai finder sted i den østlige by Jinan og forventes at vare få dage. Straffen, som Bo ender med at få, er højst sandsynligt allerede besluttet af magtkernen i kommunistpartiet, bestående af Xi Jinping og seks andre topledere. Det var netop denne magtelite, som Bo Xilai havde direkte kurs mod at slutte sig til inden sit spektakulære fald fra tinderne.

	Det vil i dag være første gang Bo Xilai ses offentligt, siden han i marts sidste år mistede sin stilling som partichef i Chongqing, en bykommune med 32 mio. indbyggere i det sydvestlige Kina. I de fem foregående år som leder i Chongqing fremstod Bo Xilai som en langt mere karismatisk politiker end partiets andre højtstående kammerater. Samtidig beskrev hans kritikere ham som skånselsløs.

	Han blev landskendt for sin populistiske politik inspireret af Mao Zedong. Han pustede liv i en ’rød socialistisk kultur’, der spillede på folkets nostalgiske følelser for folkerepublikkens tidlige leveår med lighed og klassekamp. Og hans ’Chongqing-model’ fokuserede på en stærk kontrollerende rolle for staten, både af økonomien og samfundet, og desuden storladne investeringer i infrastruktur og bedre sundhedspleje og mere ligelig indkomstfordeling.

	Samtidig iværksatte han en højt profileret kampagne mod organiseret kriminalitet og korruption, som blev rost i statsmedierne. Tusinder blev arresteret, deriblandt milliardærer, regeringsrådgivere, politifolk og mafiabosser. Det gjorde ham populær i den brede befolkning og i dele af partiet.

	Tortur og tvungne tilståelser

	Det var derfor ventet, at Bo Xilais popularitet ville sikre ham en plads i partiets øverste ledelse, da den blev præsenteret i november sidste år. Men hans populistiske fremtræden og hans fokus på statens kontrollerende rolle blev set som en udfordring af den mere økonomisk liberale og reformorienterede fraktion, som dominerede den nationale partiledelse.

	Samtidig var der bekymring i ledelsen over Bo Xilais kampagne mod korruption, der viste sig brutal med udbredt brug af tortur og tvungne tilståelser, og der var mistanke om, at han brugte arrestationer som pressionsmiddel over for forretningsfolk for at få dem til at indgå handler med ham og hans allierede, og at han simpelthen brugte kampagnen til at rense ud blandt politiske modstandere for at opbygge sin egen magtbase uden om det centrale lederskab.

	I magtspillet om udformningen af den kommende nye partiledelse søgte hans politiske fjender at finde en måde at eliminere ham på. Det fik de mulighed for i februar sidste år. Hele Bo Xilais karriere faldt fra hinanden, da hans tidligere højrehånd og politichef i Chongqing, Wang Lijun, søgte midlertidig tilflugt på det amerikanske konsulat i byen Chengdu. Over for amerikanerne – og senere kommunistpartiets interne sikkerhedsapparat – skulle han have afsløret korruption under sin politiske chefs styre og ikke mindst Bo Xilais forsøg på at dække over sin kone, Gu Kailais, mord på en britisk forretningsmand.

	Det fik lavinen til at rulle. Bo Xilai blev fjernet som partichef. I august fik Gu Kailai en betinget dødsdom. Og i september blev Wang Lijun idømt 15 års fængsel, bl.a. for at modtage bestikkelse, magtmisbrug og for sit forsøg på at hoppe af til USA. I september blev Bo Xilai så udrenset af kommunistpartiet.

	Mistanke om mere korruption

	Mens sagen mod Bo Xilai har tjent hans politiske fjender, har den dog også været penibel for hele partiets øverste ledelse, som ellers længe har fremstillet sig selv som ikke-korrupte tjenere af folket, der ikke misbruger deres magt, og som sammen har dannet en harmonisk enhed uden skærmydsler. Statsmedierne har forsøgt at overbevise befolkningen om, at Bo Xilai var et enligt råddent æble i toppen af partiet. Men de anklager om nepotisme og korruption, der har floreret mod ham det seneste halvandet år, har givet næring til mistanke mod hele den politiske elite. Udviklingen har sat fokus på den voldsomme velstand i kommunistpartiets rækker, som længe har været politisk sprængfarlig, da kineserne i stigende grad klager over voksende økonomisk ulighed.

	Næsten alle toplederne har familiemedlemmer, som har opnået magtfulde og yderst berigende stillinger i det kinesiske erhvervsliv, hvilket skaber mistanke om, at udnyttelse af deres familiemedlems politiske magt har spillet en betydelig rolle. Samtidig har udenlandske medier pustet til ilden ved at dokumentere topledernes familiers store formuer. The New York Times viste, at den nu tidligere premierminister Wen Jiabaos familie kontrollerede aktiver for cirka 15 mia. kr. Og Bloomberg fandt frem til, at Xi Jinpings familie er god for næsten 6 mia. kr.

	 

