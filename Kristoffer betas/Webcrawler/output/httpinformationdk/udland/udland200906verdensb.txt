Verdensbanken går solo i Ghana
Ghana får i dag et millionlån af Verdensbanken. Betingelserne er massive reformer, hvilket vækker bekymring både internt i landet og blandt donorerne. Samtidig går banken ud af samarbejde, som Danmark deltager i


 GHANA, ACCRA - Ansættelsesstop de fleste steder i staten. Store besparelse på de offentlige budgetter. Udnævnelse af en ny minister for reformer af den offentlige sektor samt liberalisering af energisektoren. Verdensbanken bruger lige nu den økonomiske krise til at banke det vestafrikanske land Ghana på plads og tvinge reformer igennem.
Ghana er som så mange andre udviklingslande hårdt ramt af den økonomiske krise. Den livsvigtige pengestrøm fra ghanesiske immigranter i udlandet er stoppet, og underskuddet på det offentlige budget galopperer af sted.
Den alvorlige situation har fået landets regering med præsident John Atta Mills i spidsen til at bede Verdensbanken om et akut nødlån på 300 millioner dollars.
Alle forventer, at det lån i dag bliver godkendt på Verdensbankens bestyrelsesmøde i Washington. Men det får store konsekvenser for Ghana og for det internationale samarbejde om udviklingshjælp til Ghana, som bl.a. Danmark deltager i, kaldet Multi-Donor Budget Support (MDBS - se faktaboks).
Absurd brud
Verdensbankens krav til Ghana er, at landet skal gennemføre omfattende besparelser og reformer af den offentlige sektor. De hårde lånebetingelser bekymrer flere steder i Ghana, og i flere medier bliver lånebetingelserne opfattet som om, Verdensbanken er ved at overtage landet.
»Når de eksempelvis er med til at finansiere moderniseringen af vores havn, elsker vi Verdensbanken, men andre gange hader vi banken. Som nu, hvor det ser ud til, at reformerne kommer til at kunne mærkes meget hårdt i samfundet,« siger Franklin Cudjoe, der er direktør for tænketanken Imani Ghana.
Også blandt de internationale donorlande i Ghana er man betænkelig ved Verdensbankens fremgangsmåde. For at kunne tilbyde nødlånet bryder Verdensbanken nemlig et ellers meget velfungerende samarbejde om økonomisk støtte til Ghana, som blandt andet Danmark deltager i.
»Det er helt absurd at banken går ud nu,« lyder det fra en topdiplomat fra et af de andre lande, der også er med i samarbejdet.
Danmarks udviklingssamarbejde med Ghana blev indledt i 1958, og Ghana blev dansk 'programsamarbejdsland' i 1990. Ifølge Udenrigsministeriet består samarbejdet primært i »decentralisering og levering af serviceydelser på lokalt plan, sundhed, erhverv, bidrag til den fælles (donor-)budgetstøtte« samt virksomhedsstøtte og 'forbedret markedsadgang'.


