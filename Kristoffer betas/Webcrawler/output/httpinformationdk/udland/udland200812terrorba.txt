Terrorbagmand eller velgører?
Information har mødt den pakistanske 'emir', som Indien beskylder for at være anstifteren til terroraktionen i Mumbai, og han bedyrede sin uskyld - kort efter blev hans organisation forbudt og han selv arresteret
Manden ved mikrofonen - -emir- Hafiz Saeed - er en af lederne i den islamiske velgørenheds-ngo Jamaat-ud-Dhawa. Saeed nægter den påståede forbindelse til den militante gruppe il Lashkar-e-Taiba (LeT). Han nægtede ved pressemødet ligeledes at lade sig fotografere. Billedet her er fra august 2008.


 LAHORE - Torsdag forbød den pakistanske regering den islamiske velgørenheds-ngo Jamaat-ud-Dhawa (JD) for dens påståede bånd til Lashkar-e-Taiba (LeT), den militante gruppe, som Indien beskylder for at stå bag terror-drabene på 172 personer i Mumbai i sidste måned. Pakistansk politi lagde en jernring om JD's hovedkvarter i Lahore og pågreb 25 af organisationens ledere, deriblandt emir Hafiz Saeed, som Indien hævder, er LeT's "reelle leder".
Forbuddet kom få timer efter, at Saeed og JD blev sat på FN's terrorliste for deres formodede forbindelser til al-Qaeda og Taleban. Det pakistanske udenrigsministerium erklærede i en officielt udtalelse, at man havde indført forbuddet, "fordi alle stater må overholde de forpligtelser, som udgår fra sikkerhedsrådets resolutioner." 
"Pakistan har kapituleret til Indien," lød reaktionen fra JD's talsmand, Abdullah Montazir.
Nogle få timer forinden havde samme Montazir inviteret journalister, deriblandt Informations korrespondent, til hovedkvarteret i Lahore i et sidste forsøg på at afværge det uafvendelige. Her skulle vi møde Saaed, hvis internationale ry siden Mumbai har antaget dimensioner så skumle som en Osama bin Ladens. Han var, som han selv forklarede, kommet for at "kaste lys" over sagen.
Saaed er en tung, firskåren mand i 60'erne, der ynder at klæde sig i flagrende hvid kåbe og taqiyah-hue. Den eneste farve i hans fremtoning er striberne af rød henna i hans lange, tjavsede skæg. Han nægter at lade sig fotografere, fordi han anser det for "uislamisk at gøre forsøg på at fastholde et menneskes ansigt". 
Fjendskab over for islam
Han var tydeligt rystet af meldingen om at være kommet på FN's terrorliste. "FN har truffet denne beslutning på grund af Indiens fordrejede propaganda. De har ikke fremlagt beviser og ikke forhørt sig om vore synspunkter. De har end ikke kontaktet os. Er det den internationale ret, som skal forestille at gælde overalt. Den beslutning kan kun udlægges på én måde: som fjendskab over for islam."
Saeed insisterer på, at LeT er en kashmirsk gruppe, som han "samarbejdede med", indtil den blev forbudt af Pakistans regering i 2002. Siden har han viet sit virke til JD, en islamisk velgørenheds-ngo, som driver skoler og hospitaler og uddeler hjælp til fattige "i 173 pakistanske byer". 
Velgørenhedsmissionen sætter da også sit tydelige præg på hovedkvarteret.
Med adresse i en af de utallige snævre gyder i Lahores Gamle By huser det en moské og en koranskole samt boliger og for de fattige et fælleskøkken, "der serverer mad hver eneste dag, ikke kun i højtiderne," forklarer Montazir. 
Mens vi taler, bliver der slagtet og parteret geder til aftenmåltidet. Hvad JD end måtte være, er det ikke en undergrundsbevægelse.
Men alt dette er blot en facade, insisterer Indien, USA og nu også FN. 
Ydermere skal Saaed være personligt impliceret i Mumbai-massemordet. Med henvisning til afhøringen af den ene arresterede terrorist, der overlevede blodbadet, hævder Indien, at Saaed holdt "motivationstalen" for alle ti terrorister i en LeT-lejr i den pakistansk administrerede del af Kashmir, hvori han opfordrede til jihad - ikke blot i Kashmir, men i hele Indien, deriblandt i byer som Mumbai. 
Saaed afviser beskyldningen. 
"Jeg benægter, at jeg nogensinde har mødt denne dreng (den tilfangetagne terrorist, red.), at jeg nogensinde har holdt en sådan tale, og at den dreng nogensinde skal være blevet terrorist på grund af min prædiken. LeT opererer i Kashmir. Men alle mine aktiviteter - mine taler, min undervisning og mit organisationsarbejde - foregår i Pakistan."
Reaktionen
Saeed gør sig også umage med sin definition af jihad. 
"Jihad retter sig imod en undertrykker. Således er modstandskampen i Kashmir en jihad imod den indiske hær, som har sat sig på Kashmirs rigdomme, jord og rettigheder. Men hvad angår drab på civile, så kan dette ikke anses for jihad."
Hvordan vil JD reagere på forbuddet? Nogle af organisationens ledende medlemmer siger, at regeringens skridt "driver os ud i ekstremisme." Men andre understreger, at Saaed tilråder forsigtighed og vil foretrække at gå rettens vej frem for at ty til agitation eller vold. 
"Vi er klar over, at Pakistans regering er nødt til at holde gode relationer til Indien i tider som disse," siger en af dem.
Saaed satser øjensynligt på, at stormen vil drive forbi. Men hverken Indien eller USA ser ud til at være på vej til at slække på kursen - ja, Indien forlanger tilmed at få Saeed udleveret. 
"Det kommer ikke på tale, uanset om anklagerne mod ham skulle holde," forsikrer Pakistans udenrigsministerium.
I hele dette tovtrækkeri er Pakistans folkelige opinion også en faktor. 
Uden for gitterporten til JD's hovedkvarter har der samlet sig snesevis af nysgerrige pakistanere, der har hørt rygtet om den forstående lukning. 
"Hvad tror du? Har de beviser? Er de virkelig i ledtog med LeT?", spørger en af dem.
Jeg svarer, at jeg er journalist, ikke detektiv, og hvad tror han selv ...
"Hvis der er beviser, vil reaktionen blive positiv," siger han og slår kuskeslag for at holde varmen. 
"Vi vil ikke have folk, der udkæmper deres eget private korstog, hvor vi bor. Men hvis JD kun bliver forbudt for at føje indiske eller amerikanske krav, vil reaktionen blive negativ. Og vi må se det i øjnene: Hverken Indien eller Amerika er neutrale, når det gælder Pakistan."
Oversat af Niels Ivar Larsen

