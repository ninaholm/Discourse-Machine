Gaskrise koster troværdighed
Rusland, Ukraine og EU synes enige om kontrol med gasstrømmen, men Kremls tidligere stabschef giver Vladimir Putin tørt på for krisen


 EU, Rusland og Ukraine synes nu at være nået til enighed om detaljerne for udstationeringen af observatører, der skal overvåge strømmen af gas ind i og ud af Ukraine for at kontrollere, om Ukraine stjæler af gassen. De første oberservatører var klar til at tage til Ukraine i går. EU-Kommissionen kræver samtidig de russiske gasleverancer til Europa øjeblikkeligt genoptaget.
Både Rusland og Ukraine har sagt god for aftalen om observatørerne. "Der er indgået en aftale om observatørmissionens detaljer. Nu er det bydende nødvendigt, at gassen igen flyder til EU uden yderligere forsinkelse," hedder det i en officiel erklæring fra kommissionen.
Ukraine havde først sagt nej til, at observatører fra Rusland kunne deltage i kontrollen på ukrainsk område, men i går så det efter kaotiske forhandlinger ud til, at observatørkorpset ville være på plads i løbet af dagen, hvorefter premierminister Putin havde lovet at skrue op for hanerne igen. 
Putin anklager Ukraine
Forinden havde han dog på en pressekonference i Moskva nået at kalde ledelsen i Kiev for "brudt sammen", "kriminel" og "gennemkorrumperet".
Præsidentkontoret i Kiev oplyser ifølge nyhedsbureauet Interfax, at Jusjtjenko pr. telefon har lovet EU-kommissionsformanden, José Manuel Barroso, at Ukraine vil sende naturgas videre til EU, så snart Rusland har åbnet for leverancerne igen. 
Cheferne for de to landes gasselskaber, Gazprom og Naftogaz, Aleksej Miller og Oleg Dubina, ville i går genoptage deres forhandlinger i sortehavsbyen Sotsji, efter at de torsdag talte sammen i Bruxelles og fløj tilbage til Rusland sammen. Tilbage står imidlertid spørgsmålet om, hvorfor Europa nu for tredje år i træk har måttet finde sig i usikre og afbrudte leverancer af den livsvigtige gas ved nytårstide. Hertil svarer en af Ruslands mest repekterede embedsmænd, tidligere stabschef i Kreml under Boris Jeltsin, Sergej Filatov, i en telefonsamtale med Information: 
"Både Rusland og Ukraine er skyldige. Begge parter har været med til at tvinge konflikten ud i det ekstreme og ved ikke at få aftalerne på plads i god tid."
Resultatet er ifølge Sergej Filatov, der i dag leder Fonden for Sociale, Økonomiske og Intellektuelle Programmer i Moskva, at Rusland har mistet troværdighed og prestige som en pålidelig samarbejdspartner.
"Det var ikke det, vi havde i tankerne, da vi i 1991 nedlagde det kommunistiske system og forsøgte at dreje Rusland i retning af Vesten," siger Filatov. 
"Selv i sovjettiden var Gazprom en pålidelig partner for Vesten, men den aggressive tone, som Vladimir Putin har anlagt, gør ikke Rusland ære og er ikke i vort lands nationale interesser." 
Aggressivt ansigt
"Jeg bryder mig ikke om denne aggressivitet. Den skubber vore partnere og venner væk fra os. Vi har snart ingen venner tilbage, og meget af det skyldes personligt nag og fjendskab imellem tidligere præsident Putin og den ukrainske præsident, den georgiske præsident, ja selv den hviderussiske præsident, Lukasjenko, som også er på vej mod en tilnærmelse til Vesten og væk fra os. Rusland har ændret det venlige ansigt, som vi forsøgte at få frem i 90'erne til Putins vrede ansigt."
Sergej Filatov, der er kendt for sin kamp for retssamfundet og menneskerettighederne, siger endvidere, at han foretrækker, at Rusland får præsident Dmitrij Medvedevs ansigt. 
"Det ansigt er bedre for vort land. Jeg er glad for, at han taler om et retssamfund, et uafhængigt retssystem, menneskerettigheder, men han mangler stadig at bevise, at han kan frigøre sig fra aggressiviteten og gennemtvinge en humanistisk demokratisk politik, også når det angår handel med gas og olie," siger Sergej Filatov.


