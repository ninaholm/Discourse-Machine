Modelvalg handler om tiltro til markedet
De generelle ligevægtsmodeller antager, at markedet på sigt ordner tingene. Spørgsmålet er, hvor langmodig man skal være – for der vil være tabere undervejs, siger AE-direktør


 Globaliseringen er i gennemsnit noget, vi høster fordel af. Men det er bestemt ikke det samme som, at alle høster fordel af den.«
Det siger Lars Andersen, direktør og ledende cheføkonom i Arbejderbevægelsens Erhvervsråd (AE). Og dermed belyser han dilemmaet omkring, hvilket perspektiv man skal anlægge, når man via modelstudier analyserer den fremtidige økonomiske udvikling. Hvilket tidsperspektiv er rimeligt? Og hvad er afgørende – det gennemsnitlige billede eller konsekvenserne for udsatte erhverv og sektorer?
Når man vælger økonomisk model til f.eks. en analyse af The Transatlantic Trade and Investment Partnership (TTIP)-aftalens virkninger, så vælger man også synsvinkel og perspektiv, defineret af de antagelser, der er lagt ind i modellen. Og dermed vælger man, hvilken karakter budskabet til beslutningstagerne skal have.
I debatten om TTIP-aftalen er to typer modeller i spil:
Generelle ligevægtsmodeller (CGE) brugt af EU-Kommissionens rådgivere, der forudsætter, at markedsmekanismen forhindrer stigende arbejdsløshed, fordi udbud og efterspørgsel følges ad.
Og Global Policy-modeller (GPM) brugt af Jeronim Capaldo, der antager, at der kan opstå stigende ledighed og være langvarig uligevægt på arbejdsmarkedet, når efterspørgslen er utilstrækkelig.
Lars Andersen har ikke set resultaterne af Jeronim Capaldos modelstudie af den transatlantiske handelsaftales mulige virkning på EU’s økonomi og beskæftigelse. Men han siger om de to forskellige typer modeller:
»Generelle ligevægtsmodeller er langtidsmodeller, der forudsætter, at markedet sørger for tilpasning til en ny ligevægt efter ændringer i den økonomiske struktur. GPM-modeller er egnede til at vurdere de kortsigtede effekter og tager højde for områder, der bliver ramt ved, at der åbnes op for handel. Hvis folk ikke umiddelbart kommer i beskæftigelse, så får man et velstandstab. Det er en væsentlig forskel. Man kan sige, at de generelle ligevægtsmodeller negligerer, at der kan være betydelige omkostninger, før man kommer til ligevægt, og dermed negligerer, hvem der er tabere, og hvem der er vindere.«
Den klassiske konflikt
»De fleste er nok enige om, at efterspørgslen har stor betydning på kortere sigt, men på længere sigt er det mere afgørende, hvor ressourcerne allokeres hen. Det gode spørgsmål er så: Hvor lang tid går der imellem det korte og det lange sigt?«
Det spørgsmål er således også del af den hjemlige politiske diskussion om beskæftigelsen. Hvis et indgreb – et ’stød’ som økonomerne siger – f.eks. øger arbejdsudbuddet, så vil en generel ligevægtsmodel som den DREAM-model, vismændene bruger, måske sige, at man er tilbage i ligevægt på arbejdsmarkedet efter to-tre år, mens en efterspørgselsorienteret model som ADAM måske vil sige, at det tager 20 år.
»Det er dybest set et spørgsmål om, hvor velfungerende man tror, markedet er, det vil sige, hvor mange stivheder der er i det. Og det er denne klassiske konflikt imellem udbudsøkonomi og efterspørgselsøkonomi, der præger den verserende debat i Europa. Altså mellem dem der siger, at det vigtigste er at få budgetterne på plads, og som tænker meget i udbud, og så dem, der tænker mere i efterspørgsel og mener, at det med budgettet er den største gift for Europa,« siger Lars Andersen.
Han nævner den neoliberale, nu afdøde Chicago-økonom Milton Friedman som eksponent for den første synsvinkel, mens økonomer som Paul Krugman og Joseph Stiglitz er eksponenter for det med efterspørgslen i centrum.
»Det helt afgørende er den politik, der ledsager en liberalisering af handelen,« understreger Lars Andersen.
»Vil man føre en politik, der lægger vægt på det forhold, at det typisk er de ufaglærte, dem med færrest kvalifikationer og de mest marginaliserede på arbejdsmarkedet, som bliver ramt? Vil man føre en aktiv politik i forhold til det, eller siger man: ’Det må de selv om’?«

