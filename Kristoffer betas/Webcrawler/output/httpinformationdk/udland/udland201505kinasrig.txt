Kinas rige søger tilflugt i udlandet
Kina beskrives ofte som fremtidens land, men alligevel er størstedelen af landets rigeste klar til at forlade deres hjemland. Forurening, uddannelse og usikkerhed får dem til at søge til udlandet, og det forsøger internationale ejendomsmæglere at lukrere på
Selv om få i Kinas velstående elite vil erkende det offentligt, mener flere eksperter, at frygt spiller en stor rolle i den markant stigende investeringslyst i udenlandske ejendomme.


 Facaden er kridhvid. Der er små dekorative tårne og kupler på det mørkeblå tag. Det pompøse Legendale Hotel tager sig ud som ekstravagant fransk arkitektur fra 1800-tallet, men det ligger midt i den kinesiske hovedstad Beijing. Udenfor holder en flok Maseratier og en Bentley.
Den ene Mercedes i luksusklassen efter den anden kører op til hovedindgangen og afleverer deres passagerer, som indenfor forsamles i deres Dior-kjoler og Versace-jakkesæt i bunden af det 17 etager høje atrium, der er beklædt med forgyldte trappeopgange.
En af de fremmødte er Vivienne Liu, en kvinde i slutningen af 40’erne, klædt i en lys sommerkjole og med perler om halsen. »I er her også,« konstaterer hun begejstret og vinker ivrigt til et ægtepar, der lige er trådt ind i foyeren.
Gæsterne her er nogle af Kinas mest velstående. Det er dem, der har tjent styrtende på landets 10-foldige udvidelse af bruttonationalproduktet de seneste få årtier. De er kort sagt vinderne i et land, der økonomisk fortsat bruser fremad. Men alligevel er en stor og drastisk stigende andel af dem klar til at vende Kina ryggen. I 2011 sagde 46 procent af kineserne med en formue på over 10 mio. kr., at de enten allerede er emigreret fra Kina eller er på vej til at gøre det. Det tal røg sidste år op på hele 64 procent. Det viser undersøgelser fra det Shanghai-baserede Hurun Research Institute.
Og nu overvejer Vivienne Liu også at tilslutte sig den udvandringsbølge, der er blevet kaldt en af nyere tids største og hastigste velstandsmigrationer.
»Det er usikkert her, både politisk og økonomisk. Vi ved ikke, hvad der kommer til at ske,« siger kvinden fra den sydøstkinesiske Jiangsu-provins, hvor hendes familie har tjent sin formue inden for energisektoren. »At købe ejendom i udlandet og få et andet pas, det kan være med til at beskytte det, vi allerede har.«
I kinesisk sammenhæng udtrykker Vivienne Liu en usædvanligt åbenmundet mangel på tiltro til det kinesiske politiske system og Kinas fremtid. Det er også usædvanligt, da de holdne kinesere generelt ikke er kendt for at være synderligt begejstrede for at tale med journalister, specielt ikke når snakken falder på politik, størrelsen af deres formuer, eller hvordan de har tjent deres penge. Vivienne Liu er da også påpasselig. Hun vil ikke afsløre for mange detaljer, og vil heller ikke have sit fulde kinesiske navn i avisen.
»Der kommer aldrig noget godt ud af at tiltrække sig for meget opmærksomhed,« forklarer hun.
Det kan der være noget om. Kinesiske forskere har tidligere påvist, at entreprenører, der gør sig bemærket ved at optræde på årlige publicerede lister over landets rigeste, er i langt større fare for at komme i politiets søgelys og blive arresteret og dømt for økonomisk kriminalitet, end hvis de levede uden for rampelyset. Det sker i så stor grad, at listerne, som det ellers var meningen skulle være en ære at optræde på, i Kina er blevet døbt sha zhu bang, eller ’dræb svin-listen’.
Forurening og uddannelse
Opmærksomhed får de flere hund-rede gæster dog, som er inviteret til denne eksklusive begivenhed i Beijing: et marketingfremstød for internationale ejendomsmæglere, der håber at lukrere på velhavende kineseres stadig voksende lyst til at investere i dyre ejendomme i udlandet. Her er mæglere fra Nordamerika og Europa, fra Caribien og Australien.
Sean Mei fra Partners Trust specialiserer sig i at afsætte amerikanske luksusboliger i multimillionklassen – nogle af dem med en pris på over 20 mio. dollar, fortæller han – til kinesiske kunder.
»Mange af dem er her, fordi de af den ene eller anden grund vil væk fra Kina,« siger Sean Mei om gæsterne. »Det være sig af økonomiske eller skattemæssige årsager, men også i høj grad fordi de vil væk fra forureningen i Kina og vil tilbyde deres børn bedre uddannelsesmuligheder.«
Flere undersøgelser viser, at det netop er Kinas rigide undervisningssystem, landets voldsomme forurening og manglende fødevaresikkerhed, som er de tre vigtigste årsager til, at Kinas velhavende forlader deres hjemland. Men på listen er også ønsket om adgang til bedre sundhedspleje og bedre mulighed for at forsvare sin velstand mod et omskifteligt politisk klima i Kina og den fortsat mangelfulde juridiske beskyttelse af privat ejendomsret.
»Vores kunder er selvfølgelig rige og ønsker luksus, men det som tiltrækker dem mest ved vores projekt er, at de kan købe ejendom et sted, hvor luften er ren, og der er udsigt til havet og naturen,« siger Olivia Wang fra TDI Real Estate.
Hun forsøger at afsætte nogle af de 2.000 enheder, som selskabet er med til at opføre på Saint Kitts, en ø i det caribiske hav med 35.000 indbyggere. Ligesom de fleste andre fremmødte ejendomsmæglere er udsigten til et rent miljø den vigtigste del af Olivia Wangs salgstale over for potentielle kunder. Men Saint Kitts tilbyder også noget andet, som er i høj kurs hos kineserne: let adgang til et udenlandsk pas. Hvis de køber ejendom for mere end 400.000 dollar, vil de få et pas fra landet Saint Kitts og Nevis så hurtigt som inden for fire måneder. Ifølge Olivia Wang er det en mulighed, som op mod 300 kinesere benyttede sig af sidste år.
Ekstra sikkerhedsnet
Adskillige lande tilbyder kinesere statsborgerskab eller opholdstilladelser til gengæld for opkøb af ejendomme eller andre investeringer. I USA kan udlændinge få et såkaldt EB-5-visum, hvis de investerer mindst 500.000 dollar i USA, og sidenhen kan de opnå permanent opholdstilladelse. Sidste år gik 85 procent af denne type visa til kinesiske statsborgere. Canada nedlagde sidste år et lignende program, da det blev oversvømmet med kinesiske ansøgninger.
Ifølge Hurun Research Institute er det op mod to tredjedele af alle de velstående kinesere, der har emigreret eller planlægger at gøre det, som overvejer at opgive deres kinesiske statsborgerskab for til gengæld at få et pas fra deres nye opholdsland.
Som Rupert Hoogewerf fra Hurun Research Institute tidligere har sagt, udgør et udenlandsk pas »et ekstra sikkerhedsnet« for de kinesiske rige, da det beskytter dem mod politisk uro i Kina. Selv om få af Kinas velstående åbent vil erkende det, mener flere eksperter, at frygt også spiller en stor rolle i den stigende investeringslyst i udenlandske ejendomme. Specielt inden for de seneste lidt over to år, hvor præsident Xi Jinping har iværksat en storstilet kampagne mod korruption, er Kinas rige blevet stadig mere nervøse for at blive fanget i nettet. På grund af de tætte bånd mellem politik, magt og velstand i Kina har de ofte tjent deres penge gennem lyssky politiske forbindelser og på baggrund af aftaler indgået i en juridisk og etisk gråzone. Derfor ønsker de at gemme deres velstand – og ofte sig selv – i lande, hvor de kinesiske myndigheder ikke kan få fat i dem.
Stor kapitalflugt
En mere mondæn motivation til den kinesiske købelyst på det internationale ejendomsmarked er dog også en stærkere kinesisk valuta og stigende huspriser på hjemmemarkedet, som gør kinesernes foretrukne destinationer for deres investeringer – USA, Canada og Europa – mere attraktive.
Lige meget hvilken årsag, der ligger bag, er tallene dramatisk voksende. I 2008 spenderede Kinas rige 92 millioner dollar på ejendomme i udlandet. Men mellem 2009 og 2014 brugte de i alt hele 39 milliarder dollar.
»Der er en enorm kapitalflugt fra Kina i disse år,« siger Sean Mei fra Partners Trust. »Og inden for de seneste to år er tallene vokset endnu hurtigere end tidligere. Det er også en konsekvens af, at mange opfatter det som en mere sikker investering at skyde penge ind i udenlandske ejendomme frem for kinesiske.«
På Legendale Hotel står adskillige af gæsterne og drikker vin. Snakken går om en af ejendomsmæglerne, som ikke kun sælger boliger, men hele øer. Imens fortsætter Olivia Wang fra TDI Real Estate med at dele visitkort ud og forklare besøgende, hvor Saint Kitts egentlig ligger på verdenskortet.
Hun har et sidste kort oppe i ærmet: »Der er skattefrihed!«

