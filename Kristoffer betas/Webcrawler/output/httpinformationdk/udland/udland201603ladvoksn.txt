Lad os nu blive voksne
Den demokratiske samtale plejer at være den form, vi bruger til at finde fælles løsninger. Men er vores samtale af i dag moden nok til de velvoksne problemer, vi står overfor?


 Verden står over for en lang og uoverskuelig række af utroligt komplekse problemstillinger, der alle hænger indbyrdes sammen og påvirker hinanden på utallige og uoverskuelige måder. Hver for sig er disse problemstillinger wicked problems, og tilsammen er de måske menneskets hidtil største udfordring, som ser ud til at ville markere sig meget tydeligt allerede i løbet af de næste få årtier, hvis ikke det allerede sker.
Det virker næsten latterligt at tale om »bæredygtig omstilling«. Det lyder ikke påtrængende nok til at matche virkeligheden.
Hvis vi skal klare det – og der er vel stadig en chance! – kræver det en ledelseskraft i de enkelte nationer, der måske aldrig er set før (dog måske under Anden Verdenskrig?), og en enorm styrkelse af det internationale samarbejde på alle fronter – hellere i går end i dag. Desværre har vi i øjeblikket hverken ledelskraft eller samarbejde, begge dele ser umiddelbart ud til at være for nedadgående. Måske er dette også en meget stor udfordring for Vestens demokratiske samfundsorden? Kan vi overhovedet finde fælles fodslag hurtigt nok i det eksisterende demokrati til at håndtere alle disse mange udfordringer? Eller blot gøre et ærligt forsøg?
