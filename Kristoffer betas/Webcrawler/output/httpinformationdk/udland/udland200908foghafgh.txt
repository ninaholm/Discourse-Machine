Fogh: Afghanerne får ansvaret i løbet af min tørn
I løbet af Anders Fogh Rasmussens fire år i spidsen for NATO skal afghanerne overtage hovedansvaret for egen sikkerhed, mens NATO helst skal helt ud af Kosovo. Det erklærede Fogh i går på sit første NATO-pressemøde, hvor han også forsøgte lægge afstand til Muhammed-krisen ved at række ud til muslimske ambassadører


 Som ventet var det krigen mod Taleban i Afghanistan, der fik mest opmærksomhed fra både Fogh og de mange fremmødte internationale journalister, da NATOs nye generalsekretær i går kl. 11.30 - præcis - trådte ind til sin første prøve som NATO-generalsekretær ved et pressemøde i hovedkvarteret i Bruxelles.
Sommeren har været særdeles blodig for de allierede styrker i Afghanistan, og med de massive tab er debatten om 'krigen, der ikke kan vindes', og mulighederne for tilbagetrækning genopstået i flere lande.
Fogh lagde ud med en optimistisk målsætning om, at afghanerne selv skal overtage hovedansvaret for sikkerheden i løbet af Foghs fireårige periode som NATO-chef, men det blev fulgt hurtigt op med en understregelse af, at NATO også på længere sigt skal støtte med militær bistand: »Lad ingen Taleban-propagandister forsøge at sælge min besked som en flugt mod udgangen. Det er det ikke. Vi vil støtte det afghanske folk, så længe det er nødvendigt. Lad mig gentage det: så længe det er nødvendigt,« lød beskeden fra Fogh.
Efter massiv amerikansk oprustning er der nu flere udenlandske soldater i Afghanistan end nogensinde før i den næsten otte år lange krig mod Taleban.
Men de næsten 100.000 udenlandske soldater - suppleret med større civil hjælp - skal også snart give konkrete resultater.
»Vi er nødt til at vise befolkningen i Afghanistan og i lande med troppebidrag mere lys for enden af tunnelen, hvis vi skal bevare deres støtte,« erkendte den nye generalsekretær, som på kort sigt fokuserer på at sikre et fredeligt valg i Afghanistan senere på måneden.
Ud af Kosovo
Mens Fogh ikke ville sætte slutdato på operationen i Afghanistan, så var der anderledes klare meldinger omkring NATOs KFOR-styrke, der siden 1999 har sikret freden i Kosovo.
»Mit mål er klart. Ved slutningen af min periode vil jeg se KFOR reduceret til blot en lille reaktionsstyrke eller helt udfaset,« erklærede han.
Fogh lagde også vægt på en forbedring af NATOs forhold til Rusland, som har vaklet siden krigen i Georgien for et år siden, inden han løftede sløret for sit første konkrete initiativ som ny mand i spidsen for alliancen. Fogh har inviteret ambassadører fra 11 muslimske lande til personligt møde i NATO-hovedkvarteret for at diskutere et udvidet samarbejde.
»Jeg anser et positivt og frugtbart samarbejde med regeringer i muslimske lande som en meget vigtig del af mit job som generalsekretær. Det er også afgørende for den overordnede sikkerhed,« begrundede Fogh invitationerne.
Dermed er billedet vendt på hovedet i forhold til tiden under Muhammed-krisen, hvor den daværende danske regeringschef blev kritiseret for at afvise mødeinvitationer fra en række ambassadører fra muslimske lande. Men Fogh vil ikke længere dvæle ved sagen om de omstridte tegninger.
»Jeg anser det for at være en del af fortiden. Nu kigger jeg fremad,« sagde Fogh, som også afslørede, at Natos eneste muslimske land, Tyrkiet, vil være blandt de første lande, han besøger.
Inden han trådte ned fra podiet og tilbage på sit nye kontor, nåede Fogh også at skyde arbejdet med et nyt strategisk koncept for alliancen i gang.
I første omgang skal den tidligere amerikanske udenrigsminister Madeleine Albright stå i spidsen for en ekspertgruppe, der skal komme med et udkast til NATOs vigtige strategipapir. Selv vil Fogh senere på ægte Obama-manér afholde forsamlingshusmøder i NATO-lande for at lytte til almindelige borgeres tanker om NATOs mål og arbejdsopgaver.
Samtidig blev det til en sjælden opvisning i danskerens franskkundskaber, da Fogh fortalte om mulighederne for at styrke samarbejdet mellem NATO og EU, efter at Frankrig i foråret genindtrådte fuldt medlemskab af Nato.
Efter på den måde at være nået verden rundt i løbet af 40 minutters pressemøde kunne Fogh forlade podiet, mens budskaberne startede sin tur verden rundt via nyhedskanaler og hjemmesider. Arbejdet som NATOchef er begyndt.

