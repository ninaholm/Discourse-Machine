Putin er blevet blød dyreven
Den ellers så macho russiske præsident er blevet blød om hjertet på sine gamle dage og kæmper nu for babysælerne
Putin er med ét blevet dyrenes ven og modstander af drab på babysæler.


 Vi kender ham, denne tidligere KGB-officer og judodyrker, ellers mest som den hårde nød, der elsker at spille barsk overfor Vesten, være grov over for journalister, optræde med nøgen overkrop på fisketur i en kold flod i Sibirien, kysse en sibirsk tiger, som han netop har bedøvet, flyve en russisk MIG-jager til Tjetjenien, stå på ski ned ad stejle bjerge eller dykke ned i dybet med en ubåd.
Men han er også kendt for overraskelser. Senest har premierminister Vladimir Putin besluttet at forbyde jagten på babysæler i Rusland. Putin kaldte den omstridte køllejagt på de søde hvide babysæler for "en blodig industri, som burde have været forbudt for mange år siden", hvorefter regeringen straks nedlagde forbud mod jagt på sæler under et år. 
Minister for Naturressourcer og Økologi, Jurij Trutnev, Ruslands rigeste minister i øvrigt, støttede straks chefen og begyndte at tale om dette "væsentlige skridt for at beskytte Ruslands biodiversitet". Samtidig lovede han én million dollar i støtte til de jægere, som nu mister deres indkomst.
Største statsmand i 10 år
Det rammer hovedsageligt Hvidehavet, hvor der årligt dræbes op mod 40.000 sælunger. Norge og Grønland dræber hvert år tilsammen omkring 50.000, hvorimod Canada sidste år nedlagde 275.000 babysæler.
Putins forbud lægger yderligere pres på Canada, Norge og Grønland, hvor jagten på babysæler fortsat praktiseres trods voldsomme protester, der hvert år skaber ophedede diskussioner. Aktivister er især oprørte over metoden - med køller - hvormed sælerne dræbes.
De og miljøorganisationer har da også taget imod Putins lov med kyshånd både i Rusland og i udlandet. Og kommentarerne på nettet svømmer over af begejstring over den russiske leders nyligt demonstrerede forkærlighed for dyr. Se selv for blot at citere nogle få af de mange indlæg: "Gud ske lov og tak for en mand som Vladimir Putin, en mand med hjerte! Må du kun have gode ting i dit liv, du har gjort en vidunderlig ting med at forbyde massakren på sæler, må Gud velsigne dig".
 (Anne, Tyskland)
"Jeg ville ønske, at alle lande havde en leder som Putin". (aditya, New Delhi, Indien)
"Godt gået, Putin. Det er på tide, at alle lande stopper det barbariske slagteri af disse smukke dyr". (S. Wallace, UK.)
"Godt gjort, Mr. Putin, Du er min store helt. Tak igen. Gud velsigne dig!" (Anna, Polen)
"Putin er den største statsmand, som verden har set de sidste 10 år. Han er en leder, som har sine landsmænds interesser i hjertet og kan tage svære beslutninger, når det er nødvendigt. Havde vi da bare sådan en leder i Vesten."(Kevin Smith, England)


