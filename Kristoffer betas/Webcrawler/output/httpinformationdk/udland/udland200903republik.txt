Republikanere famler efter ny leder
Republikanerne i USA søger efter en samlende skikkelse, som kan sikre partiet ny fremgang. Louisiana-guvernør misbrugte en chance


 Republikanerne i USA er på jagt efter en ny, samlende skikkelse, som atter kan føre partiet frem, efter at Barack Obama har overtaget præsidentposten, og hans demokratiske partifæller sidder på flertallet i begge kamre i Kongressen.
Hvis man spørger den indflydelsesrige konservative fløj i partiet, er tidligere guvernør Mitt Romney den rette mand.
I en uformel afstemning på de konservative republikaneres årlige møde, CPAC, opnåede Romney lørdag 20 procent af stemmerne. Han var præsidentkandidat i fjor, men blev overhalet af senator John McCain i nomineringsprocessen.
Louisiana-guvernør Bobby Jindal fik 14 procent, mens Ron Paul, medlem af Repræsentanternes Hus fra Texas, og Alaska-guvernør Sarah Palin begge havde tilslutning fra 13 procent.
Unik chance misbrugt
Jindal, som med 37 år er en af landets yngste guvernører, roses for en kompetent indsats i sin delstat. Han er søn af indiske indvandrere, og han blev kørt i stilling som et nyt ansigt på Det Republikanske Parti forud for præsident Barack Obamas tale til nationen forleden. Republikanerne forbindes traditionelt med gamle hvide mænd.
Det var Jindals opgave at komme med en replik på partiets vegne til Obama-talen, men kommentatorer vurderer samstemmende, at han misbrugte denne unikke chance for et politisk landsgennembrud. Han blev efterfølgende kritiseret for at virke som en træmand, som på en uinspireret måde genbrugte det gamle konservative standpunkt om, at pengene har det bedst i de amerikanske borgeres egne lommer.
"Det var et flop," siger David Johnson, en republikansk politisk strateg, ifølge avisen New York Times.
"Jeg mener, at det er en katastrofe for partiet," siger den konservative kommentator David Brooks til tv-kanalen PBS.
Plettet image 
Hverken Jindal eller Palin var til stede på det konservative årsmøde. Selv om Palin, som var vicepræsidentkandidat sidste år, sysler med tanken om at gøre et nyt forsøg ved præsidentvalget i 2012, mener flere iagttagere, at hendes image er plettet af en kritisabel indsats som McCains makker.
En ny republikansk leder står over for udfordringen med at skulle genopbygge koalitionen mellem de fløje i partiet, der prioriterer henholdsvis kulturkamp, økonomisk mådehold og national sikkerhed. Partilederen skal også forsøge at gøre den velformulerede, ungdommelige Obama rangen stridig som taler.
Opgaven er enorm. En ny måling viser, at 38 procent af amerikanerne nu identificerer sig som demokrater, mens kun 28 procent betegner sig selv som republikanere. ritzau


