EU tvivler på egne biobrændstofmål
Stigende fødevarepriser, samt fattigdom og skovrydning i Den Tredje Verden får statsledere til at tvivle på nytten af EU's store satsning på biobrændstof


 BRUXELLES - Efter længere tids hed offentlig debat er EU's stats- og regeringschefer nu selv begyndt at tvivle på deres egne ambitiøse mål om brug af biobrændstof.
I konklusionerne fra EU-topmødet i går bløder stats- og regeringscheferne gevaldigt op på de bindende mål fra sidste år om at bruge 10 procent biobrændstof i 2020. 
Produktion af afgrøder som majs, der omdannes og puttes i europæiske bilers benzintanke, må ikke skabe fødevaremangel eller forbruge mere energi, end der spares i sidste ende, er budskabet fra EU's formand, den slovenske premierminister Janez Jansa. 
"Når vi skal møde de ambitiøse mål for brug af biobrændstof, er det afgørende at udvikle og opfylde effektive kriterier for bæredygtighed, som også i fremtiden skal tages i betragtning for brug af andre slags biomasse," hedder det i erklæringen fra statsminister Anders Fogh Rasmussen og hans 26 europæiske kolleger.
Og behovet for at bevare naturen og mangfoldigheden bliver fremhævet straks efter med direkte henvisning til bio-brændstoffer. 
"Vi kan ikke udelukke muligheden for, at vi bliver nødt til at ændre eller revidere vore mål," sagde den slovenske premierminister Janez Jansa til pressen sent torsdag.
Signalet er det nærmeste, EU-lederne er kommet en vending i forhold til bio-brændstoffer uden at omgøre deres beslutning fra for et år siden. 
I marts 2007 enedes de 27 EU-landes ledere om, at biobrændstof i 2020 skal udgøre 10 procent af den samlede brændstofforsyning. Men siden da har tvivlene meldt sig, og kilder i Bruxelles beretter, at Kommissionen, der skriver lovforslagene, kun modstræbende følger stats- og regeringschefernes plan fra sidste år. 
Søren Hyldstrup Larsen, der er EU-chef for brancheorganisationen Dansk Transport og Logistik, efterlyser klare regler.
"Det er utrolig vigtigt, at vi i EU får nogle fælles regler for, hvornår biobrændstof er bæredygtigt og reelt bidrager til at reducere CO2. For kun på den måde sikrer vi, at biobrændstof forbedrer lastbilernes påvirkning af miljøet," siger han.
Hyldstrup påpeger, at EU-Kommissionen og EU-Parlamentet hidtil ikke har kunnet enes om at definere begrebet 'bæredygtighed'.
Skovrydning
Hos internationale nødhjælpsorganisationer såvel som internt i dele af Kommissionen er der opstået modvilje mod biobrændstof, i takt med at fødevarepriserne er steget. Det spreder fattigdom i u-lande, og der har også været rapporter om, at målsætningen fører til skovrydning i den tredje verden.
Omvendt hedder det sig i andre dele af EU, at biobrændstof aldrig bliver til noget, hvis der ikke sættes nogle mål, som opmuntrer til forskning.
Statsminister Anders Fogh Rasmussen (V) mener, at EU skal beholde biobrændstof-ambitionerne, men samtidig sikre, at det til stadighed bliver mere miljøeffektivt.

