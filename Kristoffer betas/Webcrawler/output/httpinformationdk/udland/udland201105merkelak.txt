Merkel vil af med a-kraft
Nyt udspil fra en regeringsnedsat kommission vil gøre Tyskland til et foregangsland for grøn vækst. Inden for 10 år skal tyskerne være uafhængige af atomkraft


 BERLIN – Tyskland kan drage massive fordele af at lukke sine eksisterende atomkraftværker og i stedet satse på vedvarende energiformer. Sådan lyder budskabet i et lækket arbejdspapir fra en regeringsnedsat etikkommission, der også peger på betydelige tekniske, økonomiske og sociale fordele ved at lade verdens fjerdestørste industrination gå forrest i den internationale udvikling af vedvarende energiformer. 
I de øvrige europæiske lande har atomkatastrofen i Fukushima i Japan indtil videre ikke ændret afgørende på energipolitikken. Rusland, Storbritannien, Frankrig og Polen satser fortsat på atomkraft som bærende led i den nationale energiforsyning, mens Italien og Schweiz har indstillet bygningen af nye reaktorer.
Alligevel vurderer eksperter, at Tysklands kursskifte vil få globale følgevirkninger. 
»Nationer som Kina og Japan holder nøje øje med, hvordan Tyskland klarer sig. Men også mange europæiske lande må før eller senere se udfordringen i øjnene,« siger energieksperten Claudia Kemfert, der forsker i tysk energipolitik ved Deutsche Institut für Wirtschaftsforschung.
Kommissionen blev søsat af Merkel efter atomkatastrofen i Japan for at skabe klarhed om den fremtidige udformning af tysk energipolitik. Efter planen skulle kommissionens arbejde først fremlægges om to uger, men allerede nu vækker indholdet af det lækkede arbejdspapir opsigt ved at anbefale en øjeblikkelig nedlæggelse af otte aldrende tyske atomkraftværker. Ifølge kommissionen kan det sidste af de resterende ni værker tidligst kobles fra det tyske strømnet i 2021.
Samtidig anbefaler kommissionen, der består af en blanding af ngo’er under ledelse af den tidligere konservative miljøminister og FN-repræsentant Klaus Töpfer, at tyskerne nedsætter deres samlede energiforbrug med op til 60 pct. Såfremt der bevilges tilstrækkelige midler til forskning i renere teknologier for de mest effektive af de tyske kulkraftværker, betragter kommissionen det som etisk forsvarligt at lade atomkraft fungere som overgangsteknologi i en periode på 10 år. 
Atomlobbyen er skuffet
Mens atomkraftmodstandere jubler over signalerne fra Berlin, er der skuffede miner hos Tysklands magtfulde atomlobby, der gentagne gange har advaret politikerne mod at lade de tyske strømforbrugerne betale regningen for de forhøjede driftsomkostninger, som en omlægning af energisektoren vil medføre for energikoncernerne. 
Ifølge energieksperten Claudia Kemfert er der imidlertid visse mangler i energikoncernernes regnestykke. 
»Der er præcis lige så mange prisforøgende som prissænkende faktorer ved en omlægning af strømnettet med henblik på vedvarende energier. Eftersom Tyskland i europæiske sammenhænge har høje strømpriser, vil der sandsynligvis kun være tale om lette prisstigninger.«
Følger Merkel kommissionens anbefalinger, hvilket sandsynligvis vil være tilfældet, er hun i grove træk vendt tilbage til den energipolitik, der blev besluttet under Schröders rød-grønne regeringsperiode. Så sent som sidste år afviste kansleren forslag fra oppositionen om at forkorte løbetiderne for de ældste tyske atomkraftværker. 
I kølvandet på ulykken i Fukushima overraskede Merkel imidlertid både tilhængere og modstandere ved lynhurtigt at suspendere syv af Tysklands ældste atomkraftværker. Det fik den tyske opposition til at beskylde Merkel for vælgertaktisk opportunisme, som dog ikke kunne forhindre et efterfølgende valgnederlag til CDU i den konservative højborg Baden-Württenberg, hvor De Grønne for nylig havde held til at vinde magten.

