Nigeriansk militær befrier 178 gidsler



 101 børn, 67 kvinder og 10 mænd er blevet reddet fra den militante gruppe Boko Harams kløer efter at have været oprørernes gidsler i den nordøstlige del af landet. Det oplyser nigeriansk militær.
Samtidig skal en Boko Haram-leder være blevet taget til fange af soldaterne i forbindelse med aktionen, mens en række af de militantes baser i Borno-staten i Nigeria er blevet ødelagt. Talsmand Tukur Gusau siger, at hovedparten af de 178 befriede gidsler er børn. I alt skulle 101 børn og 67 kvinder være befriet.
Det er uklart, hvor de mange mennesker er blevet kidnappet fra, men Boko Haram har i årevis trukket et blodigt spor hen over Nigeria og dets nabolande. Den islamistiske gruppe er yderligere berygtet for massekidnapninger.
Oplysningen om de mange befriede gidsler kommer, efter at der søndag var meldinger om et angreb fra Boko Haram mod en landsby i Borno-staten.
Ifølge vidner blev 13 mennesker dræbt. Desuden blev huse sat i brand, da oprørerne beskyldte byens indbyggere for at have fortalt soldater om, hvor de militante opholder sig, skriver nyhedsbureauet AFP.
Dødstallet er dog ikke blevet bekræftet af de lokale myndigheder.
Siden 2009, hvor Boko Haram indledte sin kamp for at oprette et kalifat, har 15.000 mennesker mistet livet i Nigeria. Efter at Nigerias nye præsident, Muhammadu Buhari, er kommet til magten, har Boko Haram optrappet sine angreb. Præsidenten blev blandt andet valgt på løftet om at slå hårdt ned på islamisterne, og en regional styrke vil snart bekæmpe de militante. Styrken er sammensat af soldater fra Nigeria, Niger, Tchad, Cameroun og Benin.
Ritzau/Reuters

