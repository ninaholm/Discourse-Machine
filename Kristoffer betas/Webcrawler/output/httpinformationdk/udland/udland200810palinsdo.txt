Palins dobbeltgænger
Tina Feys imitation af Palin på Saturday Night Live er blevet så kendt, at orignal og efterligning smelter sammen. Mens Palin citeres for ting, som hendes karikatur har sagt, giver Tina Fey USA latterkramper ved at gengive Palin ordret


 Tina Fey forlod egentlig Saturday Night Live for at starte sit eget program i 2006. Men efter Sarah Palin blev valgt som John McCains vicepræsidentkandidat i slutningen af august, bemærkede mange ligheden mellem de to. I midten af september vendte Fey så tilbage til NBC’s enormt populære satire-program for at imitere Palin i en sketch med Hillary Clinton.
Successen kom øjeblikkelig og var gigantisk. Efter de store tv-debatter er Feys optrædener på Saturday Night Live et af de højdepunkter i valget, der ventes ved den største spænding i USA. En konsekvens af det er, at Palin selv og imitationen af hende er smeltet sammen i en helt spektakulær grad.     
Ukendte Palin
Som TIME Magazine bemærker i en artikel om Palin og hende dobbeltgænger Fey, har politikere altid en offentlig persona. Den er et hele af de billeder, synspunkter og biografiske oplysninger, som når igennem til vælgernes bevidsthed. Den offentlige persona er på godt og ondt den repræsentation af sig selv, som politikere må forholde sig til hver gang, de ytrer sig. 
Palin dukkede som en kanin op af John McCains hat i slutningen af august. Fordi Palin var mere eller mindre ukendt på nationalt plan, fik hun og Republikanerne mulighed for at skabe hendes offentlige persona fra bunden. 
Det gik strålende i starten. Palin holdt en brandtale på Det Republikanske Konvent i Minnesota og blev ellers holdt væk fra pressen. Men så kom de katastrofale interviews. Og Tina Feys geniale fortolkning af de samme interviews på Saturday Night Live. Siden er Palin blevet grinet af og latterliggjort i store dele af Amerika. Erklæret konservative kommentatorer og medier har været blandt hendes hårdeste kritikere.
Virkelighed som satire
Det mest slående ved Tina Fey som imitator er, hvor tæt hun lægger sig op af den virkelige Sarah Palin. Det meste af Saturday Night Lives gengivning af vicepræsidentdebatten mellem Palin og Demokraternes Joe Biden er ganske enkelt en gentagelse af den ægte vare. I imitationen af de famøse interviews med Kate Couric gengiver Fey simpelthen Palin:
Farlig satire
Emily Heil, klummeskriver for Washington-avisen Roll Call, sammenligner Tina Feys imitation af Sarah Palin med lignende imitationer af George W. Bush Senior. Dengang blev Bushs egne citater også brugt til at satirisere ham. Men for Palin er der mere på spil, forklarer Emily Heil til MSNBC:
”Når man ser en satirisk udgave af en politisk figur har man normalt en rigtig udgave af politikeren at sammenligne karikaturen med. I det her tilfælde har vi ikke det. Derfor er det meget let for Tina Fey at ’eje’ Sarah Palins persona. I hvert fald indtil vi finder ud af, hvem den ægte Sarah Palin er.”    
Hvor farlige imitaitionerne kan være for Palin, viser historien om et bestemt citat fra et af interviewene med Kate Couric. Da Couric spørger ind til Palins udenrigspolitiske erfaring svarer kandidaten i Tina Feys fortolkning ”Jeg kan se Rusland fra mit hus”:
Palins pointe i det rigtige interview er nogenlunde den samme, at Alaskas placering tæt ved Ruslands grænse giver hende udenrigspolitisk erfaring. Påstanden er blevet dømt absurd vidt og bredt. Men det er Feys spidsvinkling af den, der står tilbage i USA’s kollektive hukommelse.

