Brasilien anholder kongen af skovrydning
Tilbageholdelsen af Ezequiel Castanha kaster nyt lys over de syndikater, der står bag ulovlige skovrydninger i Amazonlandet, herunder omfattende pengevask og dokumentfalsk – og hyldes som et stort gennembrud i indsatsen for at beskytte regnskoven
Det anslås, at Ezequiel Antônio Castanhas (forrest) ulovlige skovrydning, som han og hans medarbejdere har forårsaget i det nordlige Amazonas, har indbragt ham 1,3 mia. kr. Oveni anklager for pengehvidvask risikerer Castanha op til 46 års fængsel. Han blev anholdt sidst i februar.


 Igennem hovedparten af de seneste seks år fremstod Ezequiel Antônio Castanha som fremtrædende samfundsstøtte i den lille by Novo Progresso i det brasilianske Amazonland. Som bilforhandler og ejer af et supermarked og et hotel skabte han flere arbejdspladser end nogen anden. Uden for kommunen havde kun få hørt om ham. Naboer betegnede ham som en pessoa normal – en ’almindelig fyr’.
Men i dag sidder den høje og kraftige, midaldrende mand i fængsel efter at have tillagt sig et ry over hele Brasilien som en anden Tony Soprano-figur, hvis virksomheder er brugt til at hvidvaske penge fra en af ​​de største skovrydningssyndikater, der nogensinde er blevet afsløret i landets historie.
Castanha blev anholdt i sidste weekend sammen med 15 medarbejdere, i hvad der hyldes som et gennembrud for håndhævelsen af landets miljølove. De lokale medier betegner den tilbageholdte som »kongen af ​​skovrydning«. Ifølge IBAMA, det brasilianske miljøministeriums afdeling for miljøbeskyttelse og naturressourceforvaltning, var han og hans bande ansvarlige for godt 10 pct. af de ulovlige skovrydninger i det brasilianske Amazonas sidste år.
Anklagemyndigheden har begæret langvarig varetægtsfængsling, mens den omfattende retsefterforskning fortsætter – også for at hindre Castanha i at iværksætte nye ulovlige skovrydninger.
»Vi har aldrig før haft undersøgelser, der har afdækket en enkelt kriminel gruppe med så mange penge og så store arealer involveret,« siger Daniel Azeredo, den ledende anklager i sagen.
»Hvis vi kan holde ham varetægtsfængslet, forventer vi at kunne aflæse et direkte fald i de ulovlige skovrydningsaktiviteter. Hvis han frigives, er det derimod meget sandsynligt, at han genoptager skovrydningerne. Både fordi han tror, han kan klare sig igennem uden at blive straffet, og fordi det er en meget lukrativ forretning.«
Fald i fældning efter anholdelse
Castanhas anholdelse – som kommer efter at han i flere måneder har været på flugt – ser da også ud til at have gjort en dramatisk forskel: Siden august sidste år, da politiet indledte sin Operation Castanheira (Operation kastanjetræ, red.), og en arrestordre blev udstedt på Castanha, er skovrydning omkring hovedvejen BR-163 faldet med 65 procent. Der viser tal fra Brasiliens miljøministerium.
Det er positive nyheder fra et område, der ligger i frontlinjen for ​​ulovlig skovrydning. I 2014 frem til juli måned blev 4.848 km2 (til sammenligning er Sjælland 7.031 km2) regnskov fældet i Brasilien, heraf omkring en femtedel af den langs BR-163.
Castanha er den største enkelte synder ifølge IBAMA, der anslår, at de skovødelæggelser, som han og hans medarbejdere har forårsaget, har indbragt værdier svarende til 540 mio. reais (1,3 mia. kr.). Politiaflytninger og retsdokumenter, som The Guardian har fået indsigt i, afslører, hvordan bandens skuffeselskaber hyrer arbejdere til ulovligt at besætte skovarealer nær den forbundsstatslige hovedvej BR-163 i Pará i det allernordligste Brasilien. Derefter fælder de træerne, sælger tømmeret og afbrænder, hvad der var tilbage, hvorefter jorden afhændes som landbrugsjord til investorer fra det velhavende sydøstlige Brasilien nær Sao Paulo.
Et syndikat, der truer med vold
Det syndikat, som har registreret jorden i skuffeselskabernes navn, forlener jordsalget med en fernis af lovlighed. Enhver, der udfordrer syndikatet, er blevet truet med sagsanlæg eller vold.
»De har truet med at sætte ild til IBAMA’s kontorer, stjæle konfiskeret udstyr tilbage og sende lejemordere efter os. De er meget farlige og meget velorganiserede,« siger Luciano Evaristo, IBAMA’s ledende embedsmand i sagen.
Anklagere oplyser, at en sideløbende mordundersøgelse, der involverer Castanha, er i gang, men at de lokale indbyggere er for bange til at tale. Den regionale politichef, Everaldo Eguchi, har udtalt til brasilianske medier, at supermarkedsbossen »i praksis er byens ejermand«.
Kontaktet telefonisk viser mange beboere i Novo Progresso – som har omkring 25.000 indbyggere – sig da også uvillige til at kommentere. Et hotelmedarbejder, der ønsker at være anonym, siger, at Castanho virkede som en almindelig fyr.
»Han så ikke ud til at være specielt rig,« siger han.
Lov og orden kan være vanskelig at håndhæve i denne fjerne del af Amazonlandet, der beskrives som Brasiliens svar på Det vilde Vesten.
I årevis har satellitdata dokumenteret den massive miljøkriminalitet, der begås langs BR-163, men gerningsmændene har ustraffet kunnet fortsætte. Indtil nu har Castanha da også ignoreret bødeforlæg til et samlet beløb af 47 mio. reais (102 mio. kr.) for destruktion af skov.
Han står til 46 års fængsel
Denne gang håber myndighederne på mere succes ved at fokusere på økonomisk kriminalitet, såsom hvidvaskning af penge, dokumentfalsk, skatteunddragelse og svig.
Dokumentfalsk er en vigtig del af arbejdet for quadrilha de grileiros – jordbesætterbanderne, der er i stand til at få de forfalskede papirer til at se gulnede og insektplettede ud, således at de virker autentiske og dermed godkendes.
Med tilføjelsen af anklager for pengevask risikerer Castanha nu op til 46 års fængsel.
»Der kan blive tale om et vigtigt vendepunkt her,« siger Paulo Barreto fra miljøovervågningsgruppen Imazon om anholdelsen af Castanha.
»Når regeringen investerer i ny infrastruktur, bliver de omkringliggende områder altid offer for bosætterbander, der spekulerer at sælge jord.«
Castanhas advokat bedyrer sin klients uskyld og hævder, at anklagerne er fabrikerede af mennesker, der er misundelige på hans succes som forretningsmand. Advokaten siger også, at han forventer sin klient løsladt mod kaution ved det første retsmøde onsdag den 11. marts.
Mange spørgsmål står uopklarede tilbage, herunder identiteten på ​​Castanhas samarbejdspartnere og politiske beskyttere. Det vides endnu ikke, om supermarkedsbossen vitterlig var øverste figur i syndikatet.
IBAMA, som i de seneste år er blevet beskyldt for at tabe krigen mod skovrydderne, hævder, at banden var ansvarlig for halvdelen af ​​al skovrydning i region BR-163, svarende til 20 procent af den samlede skovrydning i Brasilien. Alligevel kan man foreløbig kun forbinde Castanhas navn til 79,1 km2 ryddet skov – et stort område, men kun en brøkdel af det samlede ryddede skovareal.
»De specifikke data om samlede og ryddede områder er stadig underlagt retslig tavshedspligt,« oplyser IBAMA til The Guardian.
Andre magtfulde jordejere har sandsynligvis også været involveret. I en aflyttet samtale, siger Castanha, at han altid gør klart for sine kunder, når den jord, han tilbyder dem, ligger i beskyttede områder:
»Selv med disse jordovertagelser har jeg solgt jord, der lå i reservaterne uden at sige det til folk. Jeg fortæller altid sandheden,« siger han – et udsagn, der antyder, at de, som nu ejer den ulovligt ryddede jord, var bekendt med, at de indgik en tvivlsom transaktion.
Anklager Azeredo siger, at en ny undersøgelse vil blive indledt for at kaste lys over dette problem. Han erkender også, at sagen har sat fokus på svagheder i Brasiliens matrikel- og tinglysningssystem, som har tilskyndet de ulovlige landovertagelser.
Greenpeace siger, at der er brug for strukturelle ændringer for at følge retsefterforskningens succes op.
»Vi er stadig meget langt væk fra helt at stoppe skovrydning, hvilket er vores mål,« siger Romulo Batista fra Greenpeace.
»Et af de skridt, vi må tage, er en bedre og mere systematisk registrering. Fordi ingen præcis ved, hvem der ejer hvad, er det i øjeblikket alt for let at sælge ryddede arealer.«
Sagen mod Castanha giver dog håb om, at det i fremtiden ikke bliver lige så let.
Shanna Hanbury bidrog til denne artikel.
© The Guardian og Information. 
Oversat af Niels Ivar Larsen

