PET-chef regner med flere anholdelser
PET efterforsker, om danskere er med i planlægning af aktion. Trods den nye sag er der fortsat lav risiko for at blive ramt af terror, vurderer PET-chef
Sandsynligheden for at blive offer for en terrorhandling i Danmark er fortsat »stærkt begrænset«, sagde PET-chef Jakob Scharf   efter gårsdagens afsløring af en planlagt terroraktion mod blandt andet Jyllands-Posten.


 Der bliver med stor sandsynlighed anholdt flere i terrorsagen om planlægning af angreb mod Morgenavisen Jyllands-Posten. Det vurderer chefen for Politiets Efterretningstjeneste (PET), Jakob Scharf.
»Jeg vil bestemt ikke udelukke flere anholdelser og fængslinger,« siger Jakob Scharf tirsdag aften på et pressemøde i PET's hovedkvarter i Søborg ved København.
Efterforskningen vil fortsætte længe endnu, og målet er blandt andet at finde ud af, om danskere eller indbyggere her i landet har været med i planlægningen af en aktion.
To mænd anholdt
Men det kan også føre til anholdelser i andre lande. Jakob Scharf siger, at PET arbejder sammen med den amerikanske og en række andre landes efterretningstjenester. Han vil dog ikke komme ind på, hvor mange eller hvem.
To mænd er foreløbig anholdt af amerikansk politi. Det skete den 3. og 18. oktober i tæt samarbejde mellem det amerikanske forbundspoliti, FBI og det danske PET.
LÆS: "Sigtelsen mod David Headley: FBI's redegørelse for sagen mod David Headley.
Jakob Scharf vil ikke ind på, hvordan det lykkedes at komme på sporet af de to mænd. Men der har været tale om en stor aktion både i og uden for Danmark.
PET-chefen understreger, at en terroraktion i Danmark i den konkrete sag ikke var meget tæt på. Risikoen for at blive offer for en terrorhandling herhjemme er stadig »stærkt begrænset«, selvom PET arbejder med flere sager. En af de anholdte har to gange været i Danmark og skulle have været på besøg igen i denne uge, men blev altså anholdt for nylig.
»I København er der foretaget rekognosceringer ved Jyllands-Postens gamle adresse på Kgs. Nytorv og den nye på Rådhuspladsen,« siger Jakob Scharf.
Den anholdte har også været på besøg på Jyllands-Postens redaktion i Viby J., og har ifølge PET-chefen opholdt sig i Århus og København.
PET er allerede nu i gang med at drøfte eventuelle sikkerhedsforanstaltninger for muhammedtegneren Kurt Westergaard, kulturredaktør Flemming Rose og avisens ansatte.


