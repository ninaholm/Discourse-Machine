Zhang Xueling tør ikke bruge penge
Kina har haft skyhøje vækstrater de seneste tre årtier, men det vil nu blive langt sværere at sikre landets videre fremgang. Før et vigtigt møde i kommunistpartiet lover regeringen vidtrækkende reformer, men økonomer sår tvivl om, hvorvidt styret reelt er i stand til at gennemføre nødvendige tiltag, da de vil kollidere med partiets egne interesser
Migrantarbejdere i de kinesiske storbyer er tvunget til at spare en stor del af deres løn op, da de skal betale for at sende deres børn i offentlige skoler og for at behandling i sundhedsvæsnet. Hvis de stadig boede i de byer, hvor de blev født, ville der ikke være samme brugerbetaling. Systemet – hukou (husholdningsregistrering, red.) – må laves om, hvis kommunistpartiet skal lykkes med deres plan om at få arbejderne til at øge deres forbrug, forlyder det.


 
	Zhang Xueling er, helt uden at vide det, en vigtig brik i Kinas økonomiske fremtid. Ligesom de 250 millioner andre kinesiske migrantarbejdere, der er søgt fra land til by på jagt efter arbejde, skal han spendere langt flere af sine hårdt opsparede yuan. Det er kommunistpartiets ønske. Landets økonomi skal være mindre afhængig af eksport og statsfinansierede investeringer – i stedet skal kinesernes eget forbrug være den nye vækstmotor. Der er bare et problem: Zhang Xueling er ikke villig til at spille sin rolle som forbruger.

	»Jeg tør ikke bruge flere penge,« siger den 29-årige. »Vi er tvunget til at opspare det meste af vores indkomst, så vi har penge, hvis vi får problemer. Staten hjælper os ikke.«

	Sammen med sin kone og datter forlod Zhang Xueling i 2008 familiens marker i den sydvestkinesiske provins Sichuan. Han arbejder nu på en af hovedstadens utallige byggepladser for lige under 3.000 kr. om måneden. Hustruen er servitrice i en restaurant, der serverer den chilistærke mad, deres hjemprovins er kendt for. De tjener nu »meget mere«, efter de er flyttet til Beijing. Alligevel spinker og sparer de. For som alle andre migrantarbejdere, der flytter til storbyen, behandles Zhang og hans kone reelt som andenrangsborgere. Det er simpelthen, fordi de er født på landet. Her er deres hukou – deres husholdningsregistrering. Det betyder, at de ikke har adgang til sociale ydelser i byerne. Deres datter, der snart er i den skoledygtige alder, kan kun komme i en offentlig skole, hvis de betaler ekstra – og meget mere end de rigere byboere. Og familien nyder samtidig ikke adgang til de offentlige boliger og den sundhedspleje, der er til rådighed.

	»Vi skal have penge til at betale for vores datters skolegang, og vi skal lægge penge til side i det tilfælde, at vi bliver syge,« siger Zhang. »Hvordan skulle vi være i stand til at bruge flere penge under de forhold?«

	Uden sidestykke

	I længere tid har kinesiske økonomer anklaget hukou-systemet for at være en stor blokering for den økonomiske transformation, som kommunistpartiet satser på. Der er brug for reformer på området, siger de. Og hvorvidt det sker, er netop én af de ting, som der vil blive kigget nøje på, når kommunistpartiets top fra lørdag samles i Beijing.

	Mødet har et tungt navn: Det tredje plenum i det kommunistiske partis 18. centralkomité. Men det kan ende med at få en overordentlig stor historisk betydning. Det er den første reelle mulighed for præsident Xi Jinping, siden han blev Kinas leder for et år siden, til tydeligt at udstikke landets økonomiske kurs for de næste mange år.

	Og lederskabet har skruet forventningerne i vejret. Yu Zhengsheng, nummer fire i kommunistpartiets hierarki, siger, at mødet vil afsløre reformer »uden sidestykke«. Præsident Xi Jinping og premierminister Li Keqiang har indikeret, at de vil mindske økonomiens afhængighed af den statslige sektor og opfostre en sundere, mere bæredygtig vækst ved større markedskonkurrence, bedre vilkår for den private sektor og større forbrug af den individuelle kineser.

	Men ingen konkrete tiltag er blevet præsenteret inden det fire dage lange møde, hvor partiets 200 øverste ledere vil deltage.

	Kinas ledere erkender dog, at medmindre de rusker grundigt op i den kinesiske økonomi, så vil de ikke længere være i stand til at opretholde den vækst, der er nødvendig for at tilfredsstille befolkningens forventninger om bedre job og højere indkomst. Hidtil har landets skyhøje vækstrater været afhængige af eksport og store statslige investeringer i industri og infrastruktur. Det skal nu afløses af en mere bæredygtig økonomi, og et stærkere socialt sikkerhedsnet skal være med til at sikre, at almindelige bønder og arbejdere som Zhang Xueling vil turde bruge flere penge.

	Richard Herd, seniorøkonom fra OECD, siger i Beijing, at noget af det vigtigste, som den kinesiske økonomi har brug for, er, at lederskabet »reformerer hukou-systemet, giver bønderne retten til deres jord og giver staten en mindre rolle i økonomien«. Det vil være det mest effektive middel til at give almindelige kinesere flere penge mellem hænderne og gøre dem økonomisk mere trygge.

	Svær transformation

	Økonomen Michael Pettis, der underviser ved universitetet i Peking, peger dog på, at sådanne reformer vil betyde et stort opgør med magtfulde interesser i kommunistpartiet.

	»Jeg er bekymret for, at den politiske elites interesser de næste år ikke vil være i overensstemmelse med landets interesser,« siger han. »Den økonomiske transformation vil blive svær, da den vil være meget politiseret.«

	Michael Pettis mener, at det vil vise sig »langt sværere« for kommunistpartiet at gennemføre den transformation af økonomien, som er nødvendig, end det var at skabe tocifret økonomisk vækst de sidste årtier.

	Problemet er, at reformerne vil betyde, at kommunistpartiet skal give slip på kontrollen over økonomien, »som danner grundlag for dens magt og velstand«, som Richard Herd siger det.

	De statsejede virksomheder og deres chefer fra kommunistpartiets elite har fået stor økonomisk gevinst ved det hidtidige system, der har forfordelt statssektoren – og de vil ikke være begejstrede for reformer, der udfordrer deres position.

	Michael Pettis regner med, at en reform af hukou-systemet, som vil give migrantarbejdere adgang til sundhedspleje og skolegang, vil møde stor modstand fra particheferne i byerne, da det »vil få byernes udgifter til at skyde i vejret«.

	Der vil også være modstand mod at give bønderne retten til deres landjord og retten til at udleje eller sælge den, som, ifølge Pettis, ellers vil være den letteste måde at give landbefolkningen flere penge mellem hænderne og øge deres forbrug. Men i dag er det lokalregeringerne, der kontrollerer jorden, som de kan videresælge til entreprenører til høj pris, mens landmændene får en meget lav kompensation, hvis nogen.

	»Landjorden er lokalregeringernes vigtigste indkomstkilde, og de vil derfor modsætte sig at give slip på kontrollen,« siger Pettis.

	Kinas ledere står dermed over for politisk meget kontroversielle valg. De færreste forventer derfor, at det vigtige møde vil producere revolutionerende nye tiltag.

	Zhang Xueling forventer heller ikke det store: »Vi er vant til, at vi kun har os selv, og at vi ikke kan regne med hjælp fra staten,« siger han.

	Så staten skal nok heller ikke regne med, at han begynder at forbruge.

	 

