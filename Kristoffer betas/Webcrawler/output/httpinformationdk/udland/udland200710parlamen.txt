Parlamentsvalget i Polen forlænget
Mangel på stemmesedler førte i aftes til, at parlamentsvalget i Polen blev forlænget
En kvinde afgiver sin stemme, mens mediefolk venter på, at Polens premierminister Jaroslaw Kaczynski skal ankomme til valgstedet. I aftes stod det klart at mangelen på stemmesedler betød at valghandlingen måtte forlænges.


 Parlamentsvalget i Polen blev i afts forlænget, fordi der var mangel på stemmesedler i visse området. Valgstederne skulle have været lukket klokken 20, men holdt åben længere mange steder.
Polakkerne gik til stemmeurnerne for at vælge et nyt parlament, som meget vel kan ende med, at den liberale opposition vinder magten fra de konservative Kaczynski-tvillinger.
Kaczynski-brødrenes Lov og Retfærdigheds Parti (PiS) slog lige akkurat den liberale Borgerplatform (PO) ved valget i 2005. Men denne gang viste meningsmålinger, at PO ville få et flertal af pladserne i parlamentet.
Valgdeltagelsen var søndag over 52 procent, hvilket var det højeste ved noget valg i Polen siden afslutningen på kommunistæraen i 1989. En lav valgdeltagelse i 2005 var en medvirkende årsag til, at Kaczynski-brødrene sejrede.
'Vi bliver ikke vrede'
Premierminister Jaroslaw Kaczynski virkede ikke særlig optimistisk, da han søndag afgav sin stemme.
"Vi er nødt til at acceptere vælgernes vilje, det er klart. Vi bliver ikke vrede på folket og vi vil lære af denne valgkampagne," sagde han.
Borgerplatformens leder, Donald Tusk, der ventes at blive landets næste premierminister, hvis hans parti vinder, lød mere opløftet: "Selvfølgelig forventer jeg at vinde, men jeg ved samtidig ganske godt, at det ikke bliver nemt og at kampen fortsætter til sidste minut," sagde han.
Hvis Tusk og hans Borgerplatform får flere end 230 pladser i parlamentet, bliver det første gang siden kommunismens fald, at et parti sikrer sig et absolut flertal i andetkammeret i Warszawa.
Over 30 millioner polakker var stemmeberettigede ved gårsdagens parlamentsvalg. 

