Én forudsigelig vinder i Genève: Bashar al-Assad
Alle parter kan tabe ved den konference om en politisk løsning i Syrien, der har alle odds imod sig med en splittet opposition, et styrket syrisk diktatur og stedse mere tøvende internationale aktører
 
	Konference-salen gøres klar forud for Genève II, hvor 30 landes udenrigsministre skal diskutere fred i Syrien. Foto: Philipe Desmazes


 
	Hvis der kommer noget ud af den konference om et politisk kompromis i Syrien, der indledes i dag i Montreux under navnet Genève II med udenrigsministre fra 30 lande, bliver det allerhøjst en symptom-diagnose.

	For afstanden mellem det syriske regime og repræsentanter for den vestligt støttede SNC, Syriens Nationale Koalition, er på forhånd så stor, at ethvert håb om en aftale fortoner sig i urealistisk retorik om et overgangsstyre uden præsident al-Assad og regimets dagsorden om fælles fodslag i bekæmpelsen af al Qaeda-terrorister. Udgangspunktet er den seks punktplan fra ’Genève I’-konferencen i juni 2012, der stipulerede en effektiv våbenhvile, tilbagetrækning af regimets styrker, ’humanitære korridorer’ til nødhjælp for de millioner af sagesløse civile syriske ofre, løsladelse af fanger og fri medieadgang.

	Det hele var en optakt til dannelse af en overgangsregering med deltagelse af konfliktens to sider, dog i amerikansk og britisk udlægning uden præsident Bashar al-Assad, hvilket førte til den vestlige likvidering af ’Genève I’-aftalerne i FN’s Sikkerhedsråd og fik Kofi Annan til at tømme dokumentmappen og sige farvel (og ikke tak) til jobbet som Syrien-mægler.

	Det syriske regime står stærkt

	I dag – yderligere ca. 80.000 dødsofre senere – har fiaskoen for ’Genève I’ vist sig at være afgørende for en styrkelse af al-Assads regime, der ellers i foråret 2012 var hårdt presset. Men militære forsyninger ad hoc fra Rusland, økonomisk og militær bistand fra Iran, hjælpetropper fra Iraks shiapartier og det libanesiske Hizbollah samt intensivering af luftangreb, der dræber i flæng, fik krigslykken vendt:

	I dag kontrollerer det syriske regime det tætbefolkede område mellem Damaskus og Aleppo, det meste af det sydlige Syrien og kystbyerne Tartous og Latakia, mens det nordlige og østlige Syrien kontrolleres af islamistiske og kurdiske militser, der bruger flere kræfter på at slå hinanden ihjel i indbyrdes opgør end på at bekæmpe al-Assads regime. Som ifølge Ali Haidar, Syriens minister for såkaldt forsoning, satser på, at »hverken Genève II, Genève III eller Genève X kan løse den syriske krise. Løsningen vil blive tilvejebragt ved regeringens militære sejr«.

	Der er almindelig enighed blandt diplomater og politiske iagttagere om, at Bashar al-Assad dygtigt har udnyttet den kroniske interne splittelse i oppositionen, ligesom regimet har fremmet al-Qaeda-elementet i oprørsstyrkerne på landjorden. Dels ved løsladelse af militante jihadister fra de syriske fængsler så tidligt som i efteråret 2011, og i dag ved at koncentrere luftbombardementerne mod de moderate oprørsenheder og bevidst skåne al-Qaedas stillinger.

	Hensigten er at overbevise USA og Rusland om, at jihad-terrorismen bør stå øverst på ’Genève II’-programmet – vel vidende, at jihad-dominansen i de syriske oprørsstyrker bekymrer Vesten og Rusland mere end Bashar al-Assad.

	Han sælger nu sig selv som garanten for eliminering af al-Qaeda-terror i Syrien (og Irak) – uagtet at det syriske regimes terror mageligt matcher jihad-krigernes summariske henrettelser. Så sent som i går blev det dokumenteret med troværdige, lækkede foto af regimets uhyrligheder, at mindst 11.000 fanger i de syriske fængsler er ombragt efter tortur, der gør overgrebene i det irakiske fængsel Abu Ghraib til en ren legestue.

	Meget splittet opposition

	Den vestligt støttede opposition er blevet trukket til forhandlingsbordet med trusler om, at den i modsat fald vil miste den økonomiske og politiske støtte fra Vesten, forstået som USA og EU – og hen ad vejen muligvis også Tyrkiet.

	Oppositionens skepsis bunder i frygten for at miste, hvad den måtte have tilbage af støtte i selve Syrien, hvor såvel lokale koordinationskomiteer som de militante jihad-militser og på det seneste den moderate FSA (Frie Syriske Armé) har afvist at forhandle med styret i Damaskus. Desuden har det formentlig spillet ind, at hvis Den Nationale Koalition (herefter betegnet Koalitionen) ikke deltager, vil den såkaldt ’tålte’ Damaskus-opposition – Den Nationale Koordinations-Komité (NBC) – der opererer med regimets accept – sidde med ved bordet. Damaskus-oppositionen blev inviteret med til ’Genève II’ som en del af koalitionens delegation, men sagde nej til en underordnet rolle. Det korte af det lange er, at Koalitionen forhandler uden mandat fra både islamiske og sekulære oprørsgrupper såvel som fra det syriske civilsamfund og den ’tålte’ opposition.

	Ifølge Bachir Hilal, oppositionsadvokat og politisk kommentator for den arabiske avis Al-Hayat, forhandler koalitions-delegationen tillige uden egen formel legitimitet.

	»Regnestykket er enkelt,« sagde han i går i telefon fra sit Paris-kontor og fortsatte: »Nemlig at ud af Koalitionens oprindeligt 119 medlemmer boykottede 44 afstemningen om deltagelse. Af de tilbageværende 75 stemte 14 imod, to undlod at stemme og 57 stemte for at deltage i ’Genève II’. Men da Koalitionens vedtagne lovgrundlag kræver et flertal på 50 procent plus én, og altså mindst 60 stemmer, er det juridisk holdbare grundlag for at repræsentere den syriske opposition ikke til stede.«

	Og mandag brød de 44, der boykottede afstemningen, endegyldigt med Koalitionen – disse 44 udgør kernen i den oprindelige oppositionsparaply, Nationalt Råd for Syrien, hvor Det Muslimske Broderskab har afgørende indflydelse, støttet af Golfstaten Qatar.

	Den tilbageværende koalition under ledelse af juristen Ahmad Jabar, leder af den magtfulde arabiske Shammar-stammes syriske gren, styres fra Saudi-Arabien og støttes af Tyrkiet og Vesten. Koalitionens krav er dannelse af en overgangsregering uden Bashar al-Assads deltagelse, ligesom den modsætter sig Irans deltagelse i ’Genève II’.

	Det sidste førte til 24 timers nervøsitet, da FN’s pr-glade generalsekretær, Ban Ki-moon, uden at rådføre sig med andre end muligvis FN’s Syrien-mægler, Lakhdar Brahimi, i søndags inviterede Iran til at deltage i konferencens åbningsceremoni.

	Koalitionen meddelte omgående – bakket op af USA’s udenrigsminister, John Kerry – at den ikke mødte op medmindre invitationen blev trukket tilbage, hvilket skete mandag.

	Iran på USA’s sidelinje

	Iran er som det syriske regimes tætteste allierede en nøglespiller i en eventuel aftale i den tre år lange krig og har erklæret sig rede til at deltage i ’Genève II’ uden forhåndsbetingelser. Men også uden officielt at anerkende konferencens dagsorden om en overgangsregering, hvor »Bashar al-Assad ikke vil have nogen rolle«, som det formuleres.

	Rusland har hele tiden støttet Irans deltagelse ud fra den betragtning, at uden iransk samtykke til at presse Bashar al-Assad til indrømmelser – eller til ligefrem gå af – er forhandlingerne futile.

	Men russerne har bøjet sig for det amerikanske (og saudiarabiske) argument om, at Irans deltagelse vil gøre det umuligt at få koalitionen til at møde op.

	John Kerry har dog forsikret, at iranerne under alle omstændigheder vil være med ’på sidelinjen’, underforstået: De vil blive regelmæssigt briefet om forløbet og vil dermed, – i kraft af en de facto- veto-mulighed – få indflydelse på en eventuel aftale.

	For Iran er det næppe vigtigt, hvem der sidder i toppen af det syriske regime, men dog at Iran bevarer et afgørende mandat i udformningen af et fremtidigt styre.

	Nu har Ban ki-Moons politiske bommert gjort udsigten til iransk konstruktiv medvirken ved forhandlingsbordet det sværere at komme af med Bashar al-Assad.

	Han har for nylig sagt, at han vil stille op til det syriske præsidentvalg, der afvikles senere i år. Om det bliver med fortsat iransk støtte vil vise sig – allerede i foråret 2012 meddelte Teheran ham – ifølge velinformerede kilder i Beiruts shia-politiske miljø – at han kunne regne med Irans støtte frem til 2014. Der er således ikke udsigt til, at ’Genève II’ vil komme i nærheden af en bindende aftale – og hvis en aftale om våbenhvile trods alle dystre forudsigelser alligevel indgås, vil jihad-militserne ved zigzag-fronten ikke være bundet af den.

	Så alt tyder på, at to unge syriske aktivister i Beirut havde en pointe, da de for nogle dage siden sagde til den besøgende danske udviklingsminister, Rasmus Helveg Petersen (R ): »Forhandlerne i Genève repræsenterer kun sig selv, ikke det syriske civilsamfund, i hvis navn de hævder at tale.«

	Og ministeren vurdering var da også, at indtil videre kan diagnosen højst udmøntes i »symptombehandling«.

	 

