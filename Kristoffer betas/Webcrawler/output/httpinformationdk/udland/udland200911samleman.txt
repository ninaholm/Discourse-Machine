Samlemani er nedarvet



 Ny forskning
Britiske forskere har påvist, at samlemani til en vis grad er genetisk bestemt, skriver videnskab.dk.
Undersøgelsen, som er den første af sin slags i verden, er offentliggjort i tidsskriftet American Journal of Psychiatry.
»Man har længe vidst, at samlemani er noget, der følger samme familier i flere generationer, men vi har ikke været i stand til at afgøre, om det skyldes genetiske faktorer eller påvirkninger fra omgivelserne,« fortæller projektets leder, David Mataix-Cols, fra Institute of Psychiatry ved King's College London til videnskab.dk.
For at løse mysteriet har forskerne studeret cirka 5.000 tvillinger, såvel enæggede som tveæggede.
Mens enæggede tvillinger har samme dna, er tveæggede tvillinger genetisk forskellige. Til gengæld vokser begge slags tvillinger i samme miljø og omgivelser.
David Mataix-Cols og hans kollegaer fandt ud af, at hvis én af de to enæggede tvillinger havde symptomer på samlemani, viste den anden tvilling også symptomerne i hele 52 pct. af tilfældene. Det tilsvarende tal for tveæggede tvillinger var 27 pct., det vil sige næsten to gange lavere.
»Undersøgelsen viser, at samlemani har en stærk genetisk komponent,« slår David Mataix-Cols fast.

