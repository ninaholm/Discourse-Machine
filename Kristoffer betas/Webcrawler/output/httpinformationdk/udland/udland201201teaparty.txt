Tea Party er splittet i republikansk dyst
Unge konservative republikanere foretrækker Ron Paul, men Newt Gingrich er pludselig dukket op som mulig Tea Party-favorit. Alle republikanere leder efter en præsidentkandidat,  der vil lægge flere beslutninger ud til borgerne
Newt Gingrich forsøgte i sidste uge på et valgmøde i Meredith, New Hampshire at overbevise de republikanske vælgere om, at han er manden, der kan tage kampen op med Barack Obama til november.


 AMHERST, New Hampshire — Den konservative republikaner Carolyn McKinney er næppe arketypen på Tea Party-bevægelsens aktivister med sjove hatte og påklædning fra revolutionstiden, sådan som de er blevet beskrevet i amerikanske medier.
McKinney er gift, mor til fire, driver eget webfirma og er i sin fritid fungerende forkvinde for lobbygruppen Republican Liberty Caucus, som tæller 2.000 aktive medlemmer i denne nordøstlige amerikanske delstat.
Og så er den unge mor klog, velformuleret og har en bachelorgrad i statskundskab.
»Ifølge medierne er den typiske Tea Party-aktivist en midaldrende, hvid og økonomisk tryg amerikaner. Men det er ikke en dækkende beskrivelse. Der er masser af unge idealister i bevægelsen,« fortæller Carolyn McKinney en formiddag på Joey’s Diner i Amherst, omgivet af sine to yngste børn på et og tre år.
Og mange af de unge er tilhængere af den republikanske præsidentkandidat Ron Paul med hans program om minimalstat, mere individuel frihed, flere føderale beslutninger lagt ud til delstater og kommuner og en neddrosling af USA’s oversøiske militære engagement.
Tea Party-kup
Det første primærvalg finder sted i morgen i New Hamp- shire — en stat med en stærk libertær tradition, og hvor Tea Party-bevægelsen for nogle år siden gennemførte et kup mod den lokale republikanske partiledelse.
»Inden Tea Party kom til, plejede årsmøder i partiet at være en tam affære. Men under årskongressen i 2010 overtrumfede vi den gamle ledelse med et stort frem- møde af aktivister og fik indvalgt vores egen partileder,« fortalte Andrew Hemingway for nylig på et møde på Harvard University.
Hemingway forlod i november sin stilling som formand for Republican Liberty Caucus i New Hampshire for at lede Newt Gingrichs valgkampagne i New Hampshire.
Det var oprindeligt det lokale Tea Partys håb at mobilisere alle dets kræfter bag en enkelt præsidentkandidat for at maksimere bevægelsens indflydelse under primærvalget. Men den strategi er slået fejl. Aktivisterne leder stadig med lys og lygte efter en politiker, som kan inspirere dem.
»Det republikanske establishment støtter solidt op om Mitt Romney, og Tea Party-vælgere fordeler sig mellem Ron Paul, Newt Gingrich og Rick Santorum,« fortæller Carolyn McKinney.
Meningsmålinger antyder, at Paul vil komme ind på en andenplads med 20 pct. af stemmerne efter den forventede sejrherre Mitt Romney, der ventes at få 40 pct. Resten af stemmerne vil blive fordelt nogenlunde lige mellem Santorum, Gingrich og den moderate republikaner Jon Huntsman, tidligere guvernør i staten Utah.
Politisk realisme
Andrew Hemingways og andre aktivisters beslutning om at slutte sig til Gingrichs kampagne har vakt opmærksomhed i dele af det lokale Tea Party, hvor præsidentkandidaten og den tidligere formand for Repræsentanternes Hus opfattes som en Washington-insider.
Indtil for nylig var Tea Partys foretrukne kandidat Michelle Bachman, et kongresmedlem fra Minnesota, men hun trak sig efter et dårligt resultat i Iowa i sidste uge. Texas-guvernør Rick Perry stod også højt på listen, men han anses for at være chanceløs.
Så nu er konservative republikanere blevet ramt af en snert af politisk realisme. Gingrich er én af de kandidater, der kan blive hovedrival til Mitt Romney, en upopulær kandidat blandt Tea Party-aktivister.
Et symptom på dette holdningsskifte kunne aflæses på et valgmøde i sidste uge med Newt Gingrich arrangeret af Lakes Region Tea Party i den lille, idylliske by Meredith i det centrale New Hamp- shire.
Den lokale leder af bevægelsen, Tim Carter, introducerede Gingrich ved at citere ekskandidat Michelle Bachmans kendte motto, at »dette præsidentvalg er så vigtigt, at vi ikke må tabe det«.
»Så lad os nu se Newt an,« sagde Tim Carter. »Er det ikke rigtigt, at landets finanser er i uorden, og at vi risikerer at gå bankerot? Giver det ikke mening at betro præsident- embedet til en politiker, der forstår sig på finanspolitik og udenrigspolitik, og som i sin politiske karriere har bevist, at han kan arbejde på tværs af partiskel?«
Okay med minusser
Da han træder ind i salen, får Gingrich et stående bifald fra Tea Party-aktivisterne.
Bagefter siger en af tilhørerne, Robert Manson:
»Ingen konservative republikanere kan glemme, at det var Gingrich, der stod i spidsen for den republikanske revolution i 1994. Det var ham, der skaffede os flertallet i Kongressen tilbage efter demokratisk dominans gennem 40 år.«
En anden vælger, Stig Jörgenson, 84, er villig til at tilgive Gingrich både utroskab og lobbyvirksomhed i Washington:
»Alle præsidentkandidater stiller op med nogle minusser,« bemærker han.
Ikke desto mindre vedbliver Ron Paul at være Tea Party-bevægelsens darling i New Hampshire, hvor der findes en lang tradition for mistro mod Washington og et intenst politisk engagement i delstatens små byer og i den lovgivende forsamling.
»Når republikanere bliver indvalgt til politisk embede i Washington, begynder de straks at involvere forbundsregeringen i sager, som burde bestemmes ude i delstaterne. Det er en naturlig tendens,« beklager Carolyn McKinney.
»De snakker om én ting — mere magt til borgerne — og handler anderledes.«
Debat og nærdemokrati
For McKinney og tusinder af andre aktivister i Tea Party-bevægelsen drejer det sig om at inddrage borgerne mere i den politiske beslutningsproces.
»Meget af den frustration, du finder hos vælgerne i USA, hænger sammen med en følelse af at være magtesløse og uden indflydelse,« siger hun.
»Men i New Hampshire har vi 300 medlemmer af den lovgivende forsamling. Det svarer til et parlamentsmedlem for hver 3.300 borgere. Så vi kan udøve mere kontrol med vores politiske repræsentanter.«
New Hampshires tradition for borgerdebatter og nærdemokrati giver græsrødder fra hele det politiske spektrum langt mere spillerum end i de fleste andre amerikanske delstater.
Et eksempel er en lokal kampagne for homoseksuelt ægteskab, der for nylig fik overtalt et flertal i parlamentet til at vedtage en ny lov. Efter at kirker og konservative grupper tabte, satte de en kampagne i gang for at få annulleret loven. Men indre splittelse i Tea Party-bevægelsen vil efter alt at dømme munde ud i et nederlag.
McKinney er et typisk eksempel på det intensive politiske arbejde ude i græsrødderne.
Hendes dag er ikke overraskende travl. De to ældste børn på fire og seks år er i børnehaveklasse, og de to yngste stadig hjemme. Når de mindste tager sig en lur, sætter moren sig straks hen foran skærmen. Efter sengetid om aften læser hun op på nye lovforslag i parlamentet og kommunikerer med medlemmerne af den libertære gruppe.
»Alle mine kolleger og venner ved, at det bedste tidspunkt at kontakte mig på er sent på aften og om natten. Jeg sover ikke meget,« fortæller McKinney.
Værner om friheden
Som formand for Republican Liberty Caucus følger hun på nært hold de lovforslag, som bliver støbt i forskellige udvalg i overhuset og underhuset.
»Min opgave er at holde øje med, at nye love ikke griber ind i borgernes personlige frihed,« siger hun.
For tiden støtter gruppen et lovforslag om at oprette en log i statens lufthavne, hvor passagerer kan indrapportere klager om overgreb på deres personlige frihed under sikkerhedstjek. Et andet lovforslag vil give borgerne ret til at optage videofilm af politi og andre myndigheder i aktion.
Republican Liberty Caucus forsøger også at ophæve fagforeningers ret til at indkræve kontingent fra ansatte på en arbejdsplads, som efter eget udsagn ikke ønsker at være medlemmer.
McKinney, der er født og opvokset i staten Illinois, siger, at hun og hendes mand agter at blive boende for altid i New Hampshire.
»Vi føler, vi virkelig har indflydelse på beslutninger, der berører os personligt.«

