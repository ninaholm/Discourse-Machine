Frankrig støttede Tunesiens Ben Ali til det allersidste
Få måneder inden Ben Alis flugt vurderede franske diplomater, at Tunesien var det mest stabile land i Nordafrika. Nu bliver Frankrigs udenrigsminister afkrævet en forklaring på sine meget nære bånd til det gamle styre i Tunis
Frankrigs udenrigsminister,  Michèle Alliot-Marie (tv.), mødtes i fredags med sin tunesiske kollega, Ahmed Abderraouf Ounais, i Paris. Hun var tæt på at blive tvunget til at gå af pga. sine tætte bånd til det korrupte og afgåede Ben Ali-styre.


 Den franske udenrigsminister, Michèle Alliot-Marie, er under stigende pres på grund af sine bekendtskaber i Tunesien. Såvel oppositionen som medlemmer af regeringspartiet UMP kræver, at Alliot-Marie træder tilbage.
I et brev til premierminister François Fillon hævdede en senator fra UMP, at Alliot-Marie har krænket »den franske republiks politiske moral«. Men regeringslederen fastholder sin støtte til udenrigsministeren:
»Jeg vil sige, at Michèle har min fulde støtte. Hun støttes af republikkens præsident og af premierministeren,« sagde Fillon ifølge Le Monde ved et regeringsmøde tirsdag.
I slutningen af december holdt Alliot-Marie ferie i en tunesisk badeby, mens protesterne mod præsident Zine al-Abidine Ben Alis styre bredte sig i det nordafrikanske land, hvor urolighederne endte med at koste omkring 200 civile livet. Og den 11. januar  blot tre dage inden Ben Alis flugt til Saudi-Arabien  tilbød den franske udenrigsminister i Nationalforsamlingen i Paris at hjælpe styret i Tunis med at nedkæmpe opstanden. Den 20. januar benægtede Michèle Alliot-Marie dog over for Nationalsforsamlingens udenrigspolitiske udvalg, at hun havde tilbudt at stille de franske sikkerhedsstyrkers ekspertise til rådighed for styret i Tunis:
»Det er utænkeligt, at Frankrig skulle stille sine sikkerhedsstyrker til rådighed for et andet land,« sagde udenrigsministeren pludselig efter Ben Alis flugt. Samtidig viser en indberetning fra USAs ambassade i Paris, som Wikileaks netop har offentliggjort, at den franske udenrigstjeneste fejlagtigt vurderede, at Tunesien var »det mest stabile land i Maghreb«.
Ifølge en anonym fransk kilde, som de amerikanske diplomater har talt med, »accepterer tuneserne en form for social kontrakt: til gengæld for stabilitet og vækst tier befolkningen stille. Desuden forventer franskmændene ikke, at Tunesien, bortset fra problemstillingen omkring udpegelsen af Ben Alis efterfølger, står over for destabiliserende forandringer i den nærmeste fremtid,« rapporterede USAs ambassadør i Paris i februar 2010.
Ministerens ven
Fredags kunne ugeavisen Le Canard Enchaîné afsløre, at udenrigsministeren under sin juleferie i Tunesien benyttede et privatfly, som tilhører en tunesiske forretningsmand Mohamed Aziz Miled. Alliot-Marie har beskrevet Miled som sin ven og hævder, at forretningsmanden var et offer for Ben Alis regime. Webavisen Mediapart har dog efterfølgende afsløretet, at Mileds forretningspartner var Ben Alis milliardærsvoger, som nu er flygtet til Canada. I en indberetning fra den amerikanske ambassade i Tunis fra 2008, som Wikileaks nu har offentliggjort, betegnes svogeren som værende involveret i »en lang række korruptionssager, den nylige udskiftning af bestyrelsen i Banque de Tunesie, eksproprieringer og afpresning«. Ben Alis kones familie beskyldes altså for at have skaffet sig en mafialignende kontrol over landets økonomi. Endvidere var Mohamed Aziz Miled blandt initiativtagerne til en opfordring til Ben Ali om at genopstille ved præsidentvalget i 2014.
I første omgang hævdede Alliot-Marie, at hendes ferie i Tunesien blev afholdt inden opstanden. Men demonstrationerne begyndte, da den 26-årige frugtsælger Mohamed Bouazizi den 17. december satte ild på sig selv i protest mod det korrupte styre.
Michèle Alliot-Marie forlod først Frankrig den 25. december sammen med sine forældre og sin samlever, Patrick Ollier, som også er minister i Fillons regering og formand for den fransk-libyske venskabsforening.
Ugemagasinet Le Nouvel Observateur har dokumenteret, at Alliot-Marie og hendes rejsefæller benyttede Mileds privatfly to gange under opholdet i Tunesien, hvilket udenrigsministeren har bekræftet. Mediapart har siden sandsynliggjort, at Ben Ali brugte det selvsamme fly, da han to uger senere flygtede til Riyadh.
Omstillingsparat
Først undskyldte Michèle Alliot-Marie sig med, at hun ikke fungerer som udenrigsminister, mens hun holder ferie: »Så er jeg Michèle Alliot-Marie,« udtalte hun forleden.
Men mindre end 24 timer senere sagde udenrigsministeren, som tidligere har været bl.a. forsvars- og justitsminister, til avisen Le Parisien: »Når man er minister, er man minister på fuld tid. Selvfølgelig er jeg minister 365 dage om året, 24 timer i døgnet. Selv på mine ferier arbejder jeg og er i konstant kontakt med mine medarbejdere.«
Og til fransk radio udtalte udenrigsministeren, at hun for fremtiden vil vælge sine feriedestinationer med større omhu:
»Jeg troede, at en minister havde ret til at have venner, men hvis det er sådan, må jeg være meget forsigtig. Næste gang forlader jeg ikke Dordogne (hendes hjemegn).«
Det er ikke kun udenrigsministerens forbindelser i Tunesien, der er kommet i søgelyset efter Ben Alis fald. Hakim El Karoui, en fransk-tuneser, der fra 2002 til 2005 var rådgiver for Frankrigs daværende premierminister, Jean-Pierre Raffarin, bistod under opstanden det tunesiske regime. Ifølge Mediapart rådede han Ben Ali til at »oversvømme« udenlandske medier med interview og dæmpe utilfredsheden i den tunesiske befolkning med en større regeringsrokade.
Efter Ben Alis flugt tog Hakim El Karoui så til Tunis for at rådgive overgangsregeringen.


