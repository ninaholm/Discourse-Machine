Højesteret giver donorer frit løb
USA’s øverste domstol har taget endnu et skridt i retning af at afmontere love, der begrænser kampagnebidrag. Det vil donorer som spillekongen Sheldon Adelson kunne benytte sig af


 
	En uhørt forestilling blev opført i kasinoet Venetian Palazzo i Las Vegas i sidste uge.

	Kasinoet tilhører spillekonge og mangemilliardær Sheldon Adelson, der har flere kasinoer i ’syndens by’ og andre steder i landet og desuden i Macao, Kina.

	Adelson havde indbudt de fire mulige republikanske kandidater til præsidentvalget i 2016 til at holde tale for hans gruppe, Republican Jewish Coalition.

	I de seneste år er den stærkt proisraelske spillekonge blevet kendt som den største bidragsyder til republikanske præsidentkandidater og konservative mærkesager. I den amerikanske presse blev begivenheden straks døbt »et lille primærvalg«, fordi Adelson spenderede 100 mio. dollar under valget i 2012, hvoraf størstedelen blev brugt til at påvirke udfaldet af de republikanske primærvalg.

	Allerede to år før de næste primærvalg i 2016 søger den pengestærke Adelson altså at spille med musklerne og vælge og vrage mellem kandidater, der håber at kunne indkassere penge fra kongen af Las Vegas.

	Blandt de fremmødte var den tidligere Florida-guvernør Jeb Bush (søn af og bror til tidligere præsidenter), New Jerseys guvernør Chris Christie, Wisconsins guvernør Scott Walker og Ohios guvernør John Kasich.

	I deres taler roste de fire politikere alle Adelson for hans bidrag til velgørende formål og proklamerede deres ubetingede støtte til Israel.

	Men én af de fire dummede sig.

	Chris Christie kritiserede godt nok præsident Barack Obamas mellemøstpolitik, men kom til at kalde de palæstinensiske områder »besatte«. Det vakte så stor bestyrtelse i Adelsons republikansk-jødiske koalition, at New Jersey-guvernøren så ud til at have skadet sine chancer for at modtage kampagnebidrag fra spillekongen.

	Nogle konservative amerikanske jøder bestrider nemlig, at de palæstinensiske territorier skulle være besatte af Israel. De kalder territorierne for »omstridte«.

	I en antydning af, hvor magtfuld en donor Adelson er blevet, måtte Christie senere samme dag under et privat møde med sin vært personligt undskylde for »fortalelsen«. Spillekongen skal have tilgivet ham.

	Beskytte ytringsfriheden

	Optrinet i Las Vegas minder om, hvor stor indflydelse hovedrige amerikanere har opnået over forbundsstatsvalg, siden Højesteret i en kendelse i 2010 ophævede et forbud mod virksomheders og fagforbunds kampagnebidrag til kandidater til politisk embede. Kendelsen banede vej for dannelsen af super political action committees, super PAC’s, hvorigennem donorer kan kanalisere ubegrænsede beløb til kandidater uden at opgive beløbets størrelse og donorens navn.

	Sheldon Adelson er én af de donorer, der har valgt at stå frem i rampelyset, men utallige andre vælger anonymiteten, hvilket gør det umuligt for myndigheder og medier at tjekke, om der foreligger en ’quid pro quo’ – altså om hvorvidt politikerne gør deres donorer tjenester på borgen. Det er nemlig ulovligt.

	Torsdag i sidste uge tog det konservative flertal i Højesteret et yderligere skridt mod at afmontere lovgivningen om kampagnebidrag, der har sin oprindelse i Watergate-skandalen under præsident Richard Nixon i 1970’erne.

	I en ny kendelse udtalte et knebent flertal på fem mod fire højesteretsdommere, at den forfatningsbeskyttede ytringsfrihed undergraves af en kongreslov, der lægger et loft over det samlede beløb, enkeltindivider må yde til kandidater og politiske partier over en toårsperiode mellem føderale valg.

	I sit indlæg forklarede højesteretspræsident John Roberts, at »enkeltindividets ret til at deltage i den offentlige debat gennem politisk tale og aktivitet bliver overtrådt, når staten begrænser, hvor mange kandidater en donor kan yde kampagnebidrag til.«

	Demokrater fordømmer

	Indtil nu har man i USA højest kunne give 48.600 dollar til føderale kandidater mellem to valg, og maksimumbeløbet pr. kandidat er 5.200 dollar. Det betyder, at folk med penge siddende løst i foret ikke kan give dette maksimumbeløb til flere end ni kandidater i en 2-års-periode.

	Der er i alt 450 pladser i Kongressen og en håndfuld kandidater til hvert sæde. Det betyder, at rigfolk med en interesse i at få love vedtaget i Kongressen til gavn for deres interesser fremover vil kunne opnå mere indflydelse på lovgivningen, hvis de vælger at give maksimumbeløbet til flere succesrige kongres-kandidater. Tilsvarende har enkeltindivider højest kunne give 74.000 dollar til partierne og de såkaldte political action committees. Højesteretskendelsen betyder, at også dette loft bliver ophævet.

	Det vil styrke Adelsons mulighed for at påvirke lovgivningen. Nu kan han ikke alene købe sig til indflydelse hos præsidentkandidater gennem super PAC’s. Efter den seneste højesteretskendelse vil han kunne give penge ud til politikere mod at få støtte til et lovforslag om at gøre gambling på internettet ulovligt.

	Spil på internettet er blevet så populært, at det truer kasinoer på pengepungen. En af Adelsons allierede i Senatet, senator Lindsey Graham, har netop fremlagt et sådant lovforslag med input fra en af spillekongens lobbyister i Washington, D, C.

	Forudsigeligt har demokratiske politikere fordømt højesterets kendelse. Men de råder også over mange velvillige rige donorer, som fremover vil give flere penge til enkelte kandidater såvel som til det demokratiske parti. En af partiets største pengeindsamlere, senator Charles Schumer fra New York, mener, at demokrater og republikanere vil stå lige i kappestriden om at skaffe kampagnebidrag op til midtvejsvalget i kongressens to kamre til efteråret.

