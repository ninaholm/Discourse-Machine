Wikileaks presser Bagdad til at indlede undersøgelse af overgreb
Den fungerende irakiske ministerpræsident kalder afsløringerne for et komplot, der sigter på at hindre stabilitet i Irak. 10.000 fanger er stadig tilbageholdt uden sigtelser


 BEIRUT - Vrede og krav om handling præger de irakiske mediers reaktion på Wikileaks afsløringer af fangetortur og langt højere tabstal end de officielle siden invasionen af Irak i 2003.
Furoren pressede i den forløbe uge Iraks ministerpræsident, Nuri al-Maliki, til at bede det irakiske justitsministerium om at iværksætte en officiel undersøgelse af de utallige overgreb på civile, herunder tortur af internerede, der er et tyngdepunkt i de knap 400.000 dokumenter med rådata, der forrige uge blev lækket til en række internationale medier, bl.a. til Information.
I slipstrømmen af Wikileak-dokumenterne har irakiske medier arbejdet videre med lokale historier. Således kunne dagbladet al-Sabah al-Jadeed lørdag berette, at af 12.000 fanger, som USA har »afleveret« til de irakiske myndigheder i forbindelse med den planmæssige hjemsendelse af den amerikanske kampstyrke, er 10.000 tilbageholdt uden at der er rejst sigtelser, endsige tiltaler.
»Mange er simpelt hen taget til fange uden en arrestordre,« siger chefredaktøren for den irakiske avis, Ismail Zayer, i telefonen fra Irak.
»Der er ingen dokumenter på dem, hverken af den ene eller den anden art. Justitsministeriet har da også reageret på afsløringen med et løfte om, at de fleste nu bliver løsladt. Hvor mange, ved vi endnu ikke.«
Den amerikanske sikringsstyrke, der er blevet i Irak, tilbageholder fortsat ca. 200 fanger i egen varetægt, hovedsagelig prominente medlemmer af Saddam Husseins inderkreds og Baath-partiets top samt individer, der betegnes som »virkeligt farlige terrorister«.
Problem for al-Maliki
»I de første dage efter Wikileak-afsløringerne gik alvoren ikke op for regeringen, men i takt med, at uafhængige medier har refereret dem dag efter dag, er sagen blevet et alvorligt problem for ministerpræsidenten,« siger Ismaiel Zayer.
»Han forsøger nu at reducere den til et politisk komplot mod hans person, iscenesat af 'de amerikanske imperialister og CIA' i den hensigt at forhindre hans fortsættelse på ministerpræsidentposten. Men den forklaring er der ingen udover hans loyale støtter, der køber.«
De arabiske medier, ikke kun i Irak, har været splittet i bedømmelsen af Wikileaks motiver til at offentliggøre de hundredtusinder rådata i slutningen af oktober.
En grund til skepsis har været, at Wikileaks ikke inkluderede nogen irakiske medier i deres forhåndsorientering, som bl.a. Der Spiegel, The New York Times, Guardian og Information modtog. Bagdad-avisen al-Sabah kalder således tv-kanalen al-Jazeeras dækning af afsløringerne for »hysterisk« og beskylder andre medier for manglende grundighed og skepsis i vurderingen af Wikileak-materialet.
Men, tilføjer avisen, »oplysningerne om fundamentale overgreb mod et folks skæbne kan på den anden side ikke bare forbigåes, uanset hvad offentliggørelsens oprindelige hensigt har været. Det vigtige er nu at etablere en stat med et retsvæsen, der er i stand til at overholde retfærdighed, frihed og menneskeværdighed«.
Den jordanske avis al-Dustour betegner Wikileak-papirerne som »et gennembrud for undersøgende journalistik ( ...) trods regeringers forsøg på at skjule sandheden«.
I Irak har 52 parlamentsmedlemmer fra alle fraktioner bortset fra ministerpræsidentens skrevet under på et krav om en uvildig undersøgelse, der drager såvel internationale tropper som irakiske politi- og sikkerhedsstyrker til ansvar for tortur, overgreb og krænkelser, der refereres i Wikileak-dokumenterne.
»Det drejer sig om tusinder af tilfælde, der hver især bør efterforskes, således man får styr på, hvem, der har gjort hvad. Det er en nødvendig renselse, hvis vi skal komme videre med værdighed,« siger Ismail Zayer.
Studehandel i gang
Wikileak-sagen har svækket al-Maliki, men udover de 52 parlamentarikeres krav om en undersøgelse og de uafhængige mediers intense dækning, er der ingen tegn på, at afsløringerne mobiliserer forargelsen i form af uro eller demonstrationer.
»Det vil vi næppe se, for Nuri al-Malikis hovedmodstander, Iyad Allawi, har ingen interesse i at vippe båden lige nu,« siger en Irak-ekspert i Beirut, Ernest Khoury fra den libanesiske avisen al-Akhbar.
»Allawi forsøger med støtte fra USA og Saudi-Arabien at presse al-Maliki til indrømmelser på regeringsdannelsen - de er inde i en studehandel-fase, som vil forstyrres af for meget offentlig ballade. Men det er klart, at Wikileak-sagen har svækket al-Maliki, og det vil Allawi vide at udnytte - men uden at opskræmme offentligheden med mere vold.«
Et eksempel på Allawis manøvreren kom i går, søndag, i form af et saudisk tilbud til Irak om at indkalde et topmøde med deltagelse af Iran og Syrien med henblik på at »bistå al-Maliki med at danne en duelig regering«, som det hed i invitationen fra Riyadh.
Al-Maliki afviste med et »tak, men nej tak«. Den fungerende premierminister har Irans støtte, og de seneste meldinger tyder på, at han er ved at komme overens med parlamentets kurdiske blok, der er nødvendig for et regeringsflertal uden om Allawis overvejende sunni-støttede blok.
Men om Allawi udelukkes fra indflydelse er ikke afgjort - bl.a. menes syrerne at støtte en magtdeling, hvis slutsum er en svækkelse af Irak set fra Damaskus.
For som Ernest Khoury siger: »Ingen er interesseret i et stærkt Irak«.


