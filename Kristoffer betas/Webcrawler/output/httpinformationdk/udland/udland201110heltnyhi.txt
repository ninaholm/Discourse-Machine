En helt ny historie fortalt på afghansk
De seneste 10 år har Afghanistan oplevet en kulturel opblomstring. Tusindvis af udøvende kunstnere er dukket frem i lyset og udfordrer nu de nye grænser for ytringsfrihed. Selv om Taleban ikke længere er ved magten, er Afghanistan stadig et dybt religiøst og meget konservativt samfund.  At være kunstner i det nye Afghanistan er hverken let eller risikofrit 

Ingen vej tilbage. Den berømte boghandler i Kabul, Shah Muhammed Rais er overbevist om, at Taleban aldrig igen vil få magten i Afghanistan. Det vil afghanerne simpelthen ikke finde sig i, mener han


 »Quench my thirst with gasoline,« skriger en Metallica-graffiti fra væggen i det lille øvelokale bag Kabuls Ungdomshus. Her i det fashionable Shar-i-Naw kvarter i centrum af den afghanske hovedstad, holder Afghanistans eneste metalband til. I al diskretion, for blot et stenkast borte har Ministeriet for Religiøse Anliggender til huse.
Bandet hedder District Unknown og består af brødrene Pedram og Qassim på trommer og bas samt de to fætre Lemar og Qais, som spiller guitar.
»Eller forsøger på det,« som den 23-årige frontfigur Lemar Saifullah udtrykker det.
Med deres lange hår, sorte tøj og nitter, ligner de fire musikere ikke ligefrem de unge afghanere, man normalt møder på gaden i Kabul. Men det er helt med vilje.
»Vi er, som vi er. Og hvis folk ikke bryder sig om det, kan de bare fucke af,« siger Lemar.
Virkeligheden ser dog en smule anderledes ud. Lemar og de tre andre ville allerhelst ligne deres forbilleder fra Metallica, Iron Maiden og Mayhem, men sådan kan man ikke klæde sig eller opføre sig i det konservative Afghanistan, hvor musik indtil 2001 var fuldstændig forbudt, og hvor de religiøse kræfter stadig har meget stor magt.
Lav profil
Derfor holder District Unknowns fire medlemmer for det meste lav profil og gemmer både nitter, hestehaler og djævletegn væk, når de forlader øvelokalet. Også deres Facebook-profil er blevet lukket for ikke at provokere unødigt.
Men når de går på scenen i Ungdomshuset eller på en af de barer i Kabul, hvor vesterlændinge mødes for at drikke øl i et ellers tørlagt Afghanistan, foregår det med både masser af metalsymboler på tøjet, vild makeup, head banging og djælvetegn.
»Vi forsøger at levere den ægte vare, ellers kan det være lige meget,« siger Lemar.
Heldigvis forstår de afghanske myndigheder ikke betydningen af djævletegn og den slags, mener han og understreger, at de fire unge ikke er satanister.
»Vi er muslimer ligesom alle andre,« forsikrer Lemar.
»Jeg går ikke rundt og hylder mørkets kræfter eller noget i den stil. Når jeg spiller dødsmetal, er det udelukkende, fordi metal beskriver, hvordan livet er i Afghanistan.«
»Mit land er fuldt af vold og død, og det gør mig deprimeret. Dødsmetal giver mig mulighed for at udtrykke mine følelser. Det er en musik, der er som skabt til mig. Den giver mig styrke til at leve, styrke til at gå videre med oprejst pande,« forklarer Lemar.
'Det er afghansk at være vild'
District Unknown har indtil videre kun fire numre på repertoiret: 'Mine mareridt', 'De levende håb', 'Min døende brud' og en sang som endnu ikke har fået en titel. De handler alle sammen om krigen mod Taleban.
»'Min døende brud' handler om alle de bryllupper, som er blevet ramt i denne krig. Tænk engang på al den lykke og glæde, der bliver sorg og vrede, når bomberne falder. På et øjeblik er alt forandret og alle, du holder af, dræbt,« forklarer Lemar, før de fire venner fylder det lille lokale med en massiv mur af lyd.
»Det er afghansk at være vild og aggressiv,« siger han, da en dødelig stilhed lidt efter indfinder sig.
»Det er derfor, metal passer så godt til det afghanske samfund.«
Maler og mægler
I det franske kulturcenters elegante, lyse glasfoyer har Hamdullah Arbab travlt med at vise sine seneste malerier frem.
Som han står der i sollyset med sin beigefarvede shalwar khameez, sorte vest og traditionelle afghanske uldhat pakolpå hovedet, ligner han en helt almindelig pashtunsk bonde. Men skindet bedrager.
Den 34-årige Hamdullah er nok pashtuner, men han er hverken bonde eller spor almindelig. Og den landlige påklædning er helt bevidst, understreger han.
»Jeg er træt af alle de fordomme, folk har om pashtunerne. Vi er ikke alle sammen konservative Taleban-sympatisører, siger han på fejlfrit engelsk.
Og Hamdullah Arbab er bestemt ikke reaktionær. Han er tværtimod en af Afghanistans moderne malere og så er han aktiv i den afghanske ungdomsorganisation Youth in Action.
I dag har han fernisering på en udstilling til fordel for organisationen, der er involveret i alt fra konfliktmægling til miljøaktivisme.
»Efter 30 års krig mangler afghanerne forståelse for fællesskabet og for hinanden.« siger han. »De mangler tolerance, ikke mindst den unge generation. Det kan vi se, når vi kommer ud i landsbyerne.«
Cricket for fred
Når Hamdullah og hans kolleger fra Youth in Action underviser i konfliktløsning, tager de helst udgangspunkt i problemer, som eksisterer i lokalområdet.
»Nogle gange tilbyder vi at mægle, hvis en konflikt er kørt helt fast, men allerhelst vil vi give folk redskaberne til selv at løse den. Andre gange er det nok at arrangere en cricket- eller en volleyballturnering for at få folk til at tale sammen igen,« forklarer Hamdullah, mens en gruppe nysgerrige franskmænd kommer hen for kigge på hans billeder.
Priserne er høje efter afghanske forhold — 300-1.500 kroner for et maleri — og de fleste købere er da også ngo-medarbejdere, diplomater og andre udlændinge.
»Det er godt, jeg kan sælge til de internationale folk her i Kabul, for de fleste afghanere kan ikke lide mine billeder,« smiler Hamdullah. »De er alt for abstrakte. Jeg har forsøgt at sælge dem i et lille galleri i Jalalabad, hvor jeg kommer fra, men det gik slet ikke.«
Heller ikke Hamdullahs egen familie bryder sig om hans malerier. De mener ikke, det er i overensstemmelse med islam at male mennesker, og Hamdullah maler næsten ikke andet.
»Jeg kommer fra en religiøs familie. Min far synes, at kalligrafi er orden, men ikke den slags malerier, jeg laver. De er haram— forbudte, fortæller Hamdullah. Vi er begge troende, men spørgsmålet om, hvorvidt man må male mennesker og dyr, har vi ikke samme opfattelse af.«
Et ordentligt arbejde
Hamdullahs familie vil have ham til at holde op med at male og har heller ikke den store forståelse for, at deres søn rejser rundt i landet for at undervise i fredsmægling, lave kampagner mod plastikposer eller arrangerer bloddonationer.
»Min familie mener, at jeg skader deres omdømme. De er bange for, at folk vil tale dårligt om os. De mener, at jeg burde få mig et ordentligt arbejde i stedet for,« siger Hamdullah og griner. For at glæde sin familie, er han lige blevet færdig med en bachelor i statskundskab ved Aryana University i Jalalabad, men et mere traditionelt arbejde bliver det nok ikke til.
»Jeg tjener nok til, at både jeg, mine to koner og børnene kan leve godt,« siger han. »Og jeg har stadig mange ting, jeg skal nå.«
Først og fremmest vil den 34-årige kunstner gerne undervise forældreløse børn i at tegne og male.
»Jeg har allerede undervist lidt på børnehjemmet i Jalalabad, og det var fantastisk. Jeg vil gerne lære børnene at udtrykke sig, så de kan bearbejde de traumatiske oplevelser, de har haft. Hvis jeg kan lære dem at tegne og måske få dem til at grine, kan det jo være, at de ender med at tage en tegneblok i hånden i stedet for en AK-47.«
Shah Mohammed Rais, der er kendt som Boghandleren fra Kabul — i den norske journalist Åsne Seierstads bog af samme navn — glæder sig over det kulturelle boom, hans land oplever i øjeblikket.
»Heldigvis har vi været stærke nok til at holde vores litteratur og musik i live, selv under Taleban. Dengang levede kulturen videre hos blandt andet eksilafghanere i USA, Europa og Pakistan. Men nu er det helt anderledes. I disse år udgives der igen masser af litteratur, romaner og digte, og der spilles masser af musik, både til bryllupper og til koncerter, siger den 57-årige boghandler.
Rais mener, at en helt ny æra har indfundet sig i Afghanistan og er overbevist om, at den kulturelle revolution, landet oplever, vil fortsatte, også når de udenlandske styrker forlader landet 2014.
»Afghanistan er en gang for alle trådt ind i den moderne verden, og derfra er der ingen vej tilbage. Afghanerne stiller masser af spørgsmål nu. De kritiserer verden, de kritiserer regeringen, bureaukraterne, de korrupte og Taleban. De kritiserer alle,« siger Rais. »Og alle de spørgsmål vil skabe en storm, der vil fjerne alt ondt fra Afghanistan.«
Shah Mohammed Rais har drevet sin tætpakkede boghandel i næsten 40 år og har personligt oplevet og overlevet både kommunismen, borgerkrigen og ikke mindst Talebans diktatur.
»Med Allahs hjælp lykkedes det os at holde åbent hele vejen igennem mit lands turbulente historie. Selv i de hårde tider, da Kabul blev bombet hver dag, og da Taleban kom til, blev vi her.«
Præcis hvordan det lykkedes familien Rais at holde boghandlen åben i en tid, hvor Talebans religiøse politi havde travlt med at rense landet for ikke-islamisk kultur, fortoner sig, men udrensningerne husker han.
Umuligt at forklare
»Det var en frygtelig tid, da Taleban var ved magten. Men i forhold til andre led min forretning ikke så megen. Der skete mange andre langt værre ting. Taleban var skyld i, at mange uskyldige blev dræbt eller fik deres liv ødelagt. Og så sprængte de jo også de fantastiske Buddha-statuer i Bamiyan-dalen i luften,« siger han.
»Mit land har lidt så meget. Det er umuligt at forklare i få ord. Der er brug for et omnimax-kamera, hvis man skal give et dækkende billede af alle de ulykker, der har ramt mit land.«
Selv om Taleban formentlig vil eksistere som politisk og måske også militær faktor i Afghanistan mange år ud i fremtiden, er han overbevist om, at den afghanske befolkning ikke igen vil finde sig i et middelalderligt religiøst diktatur.
»Taleban vil aldrig få magten igen. Den afghanske befolkning ønsker på ingen måde, at de ulykkelige tider vender tilbage. Det er simpelthen umuligt, at det kan ske.«
»Den unge generation af afghanere ønsker at kende verden og være en del af den. Der er ingen vej tilbage, det er jeg overbevist om.«

