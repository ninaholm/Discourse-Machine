Die Linke vil afskaffe kapitalismen
I efteråret fik tyske Die Linke et flot valg uden et decideret partiprogram. Nu er partiet klar med et udkast, der kalder til kompromisløs kamp mod kapitalismen. Både partimedlemmer og modstandere er betænkelige
Oskar Lafontaine, en af lederne af Die Linke hører til partiets venstrefløj, der tilsyneladende har været toneangivende i udkastet til et principprogram.


 BERLIN - 25 siders guf til de mest venstreorienterede af de venstreorienterede. Sådan kan man beskrive indholdet i et nyt udkast til et principprogram for det tyske socialistparti Die Linke, der fremover vil sætte kampen mod banker, spekulanter og privat ejendom i højsædet. For som det hedder i udkastet:
»Kapitalismen er ikke historiens afslutning«.
Udkastet til et nyt partiprogram, der skal til afstemning i løbet af 2011, er allerede stødt på hård kritik, både internt og hos politiske rivaler. Ifølge Journalist Daniel Brössler, der følger Die Linke for Süddeutsche Zeitung, kan kritikerne spare på galden, for han vurderer det som højst usikkert, om principprogrammet i sidste ende vil blive vedtaget:
»Fordi udkastet er endt med at blive så radikalt socialistisk kunne man foranlediges til at tro, at den radikale fløj i Die Linke er entydigt stærkere. Men det er jeg slet ikke så sikker på. Det har også noget at gøre med sammensætning af programkomiteen. Jeg tror, at der vil blive mange skænderier om dette udkast, og jeg tvivler på, at det vil blive vedtaget som principprogram«, siger Brössler til Information.
Perverteret socialisme
Uanset om udkastet bliver vedtaget eller ej, har Die Linke signaleret, at man er villig til at gå meget langt mod det yderste venstre. Blandt andet foreslås det, at man nationaliserer bankvæsnet, afskaffer privatiseringer i enhver form, samt indfører en bramfri millionærskat, lovpligtig mindsteløn og en 30-timers arbejdsuge. For at deltage i en regering betinger Die Linke sig desuden, at der hverken vil være tale om privatiseringer, nedlæggelse af arbejdspladser eller nedskæringer i sociale ydelser.
Og endelig erklærer man, at det overordnede politiske mål er indførslen af demokratisk socialisme. Som en forsikring til eventuelle skeptikere indlægger programmet en generel og obligatorisk afstandtagen til de forbrydelser, der fandt sted i eksempelvis DDR som en konsekvens af en »pervertering af den socialistiske idé.«
Østtyske panderynker
På trods af de indbyggede forsikringer har programmet alligevel forårsaget panderynker i Øst, hvor de historiske erfaringer med virkeliggørelsen af den demokratiske socialisme traditionelt skaber problemer for Die Linke-politikere med parlamentariske ambitioner. Af samme grund har østtyske Die Linke-politikere været hurtigt fremme med kritik. Bodo Ramelow, der er formand for Linke i delstaten Thüringen, anfører, at modstanden mod sociale nedskæringer ikke bør være en hindring for regeringsdeltagelse på delstatsniveau. Også den tidligere forretningsfører Dietmar Bartsch, har betegnet udspillet som »forbedringsværdigt«.
»Netop i Østtyskland, som er den del af landet, der reelt har oplevet socialismen, vil man ikke have socialismen i den form tilbage«, lyder vurderingen fra Daniel Brössler.
Med det kompromisløse udkast har den kræftramte partiformand Lafontaine, der går af til maj, vundet endnu en runde i den vedvarende brydekampen mellem partiets to stridende fløje. På den ene side befinder sig en vesttysk fløj med rødder i den radikale fagforeningsgruppe WASG, der anført af Lafontaine primært retter sine protester mod socialdemokratiske forringelser af arbejdsmarkedsvilkårene. På den anden side befinder sig de i højere grad pragmatisk orienterede østtyske grupperinger, der er vant til ansvarsbærende poster i de østtyske delstater.
Vil ikke have DDR tilbage
Die Linke blev grundlagt i 2007 som en fusion mellem de to fløje, men man har af hensyn til husfreden udskudt udfærdigelsen af et fælles partiprogram. Under valgkampen i efteråret 2009 støttede partiet sig til få fælles fikspunkter. Men det har ikke været nok til at holde uenigheder for døren. Blandt andet har fløjene løbende skændtes om forholdet mellem individuelle og sociale rettigheder, samt om graden af kompromisvillighed, når det gælder vejen til magten.
Ifølge Daniel Brössler skal udkastet til et nyt principprogram opfattes som et udtryk for Die Linkes forsøg på endelig at finde sig til rette i Tysklands forandrede politiske landskab: »Jeg tror i mindre grad, at der er tale om et forsøg på populisme. Snarere er det et forsøg på at positionere sig meget langt til venstre for SPD, fordi man ved, at der ikke er brug for to socialdemokratiske partier. Der føler mange Die Linke-medlemmer sig trængt«, siger Brössler til Information.
På spørgsmålet om, hvorvidt det nye udkast som helhed påvirker den tyske opposition, er Brössler negativ i sin vurdering: »SPD kan profitere på den korte bane, når Die Linke på denne måde diskvalificerer sig selv i mange menneskers øjne, men på længere sigt er det et kæmpeproblem for SPD, fordi de mister en potentiel koalitionspartner.«


