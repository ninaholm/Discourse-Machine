Alle spørger, hvordan kunne det ske?
Jævne amerikanere er forbløffede over den pludselige finanskrise. Selv professorer på Harvard University er i tvivl om, hvorvidt det planlagte indgreb vil virke. Torsdag diskuterede de årsager og løsninger under et hasteindkaldt stormøde
Amerikanere i New York protesterer på Wall Street over den finanskrise, som de ikke forstår. End ikke professorer på landets eliteuniversiteter synes enige om hvorfor og hvordan.


 CAMBRIDGE, Massachusetts - Den jævne amerikaner er chokeret og forbløffet over at høre dommedagsadvarsler hver dag fra landets præsident, finansminister og centralbankformand.
I går refererede flertalslederen i Senatet, Harry Reid, fra en email modtaget fra en hesteopdrætter i hans hjemstat Nevada. "En redningspakke på 700 mia. dollar for at hjælpe dem på Wall Street, der skabte problemet, lyder som den skøreste ide, jeg nogensinde har hørt om," skrev vælgeren til sin senator.
Lovgiverne i Kongressen har modtaget titusinder af emails og telefonopringninger med det samme budskab: Hvorfor skal vi betale for bankernes griskhed? Et flertal af Republikanerne er enige. De vil ikke stemme ja til Bush-regeringens redningsplan, selv om den er blevet revideret på flere vigtige punkter. Demokraterne føler derimod et ansvar. 
Der er ikke råd til populistisk retorik i en situation, hvor USA's økonomiske fremtid står på spil. Men hvordan er USA's en gang så beundrede og profitable finanssektor ramlet hovedkulds ind i en krise, der truer med at lamme kreditmarkederne og nedsætte samfundets økonomiske aktiviteter? Og er Bush-regeringens opskrift nødvendigvis den mest effektive?
Boligboblen
De to spørgsmål søgte Harvard Universitys nye rektor Drew Faust at få besvaret under et ekstraordinært møde torsdag for eliteuniversitetets studerende, lærere og ansatte. Flere tusinde mennesker mødte frem for at lytte til institutionens bedste økonomiske hoveder. Professorernes indlæg klargjorde flere uløste mysterier for lægmanden. Boligbobler sker alle steder i verden. De kan under visse forhold teste landets finanssystem. 
I USA er problemet, at hypoteklån blev splittet op i nye eksotiske finansielle produkter og solgt hele verden rundt. Resultatet er, at ingen besidder et samlet overblik, fordi der ikke findes gennemsigtighed. Ingen ved, hvad de dårlige papirer er værd, og hvordan man skal skabe et marked for dem igen, så de kan blive solgt af de banker, som er frosset inde med disse dårlige pantebreve (Jay Light, professor i business administration). 
Indtil 2000 fungerede det amerikanske ejendomsmarked. Generelt kunne en husejer, som ikke var i stand til at betale det fulde afdrag på sit lån, komme overens med sin bank om en ny afbetalingsordning. Men i 2000 begyndte nogle nye kreditforeninger at tilbyde lån til husejere, som ikke havde en stor nok indtægt. Samtidig pålagdes låntagere nye betingelser, som mange ikke kunne gennemskue. Eksempelvis gik afdrag og rente pludselig op efter 24 måneder. Herefter blev de nødt til at tage nye lån i huset for at blive siddende. Det kunne de, fordi huspriserne blev ved med at stige. 
Men så snart priserne fladede ud og begyndte at falde i 2006, sad milioner i saksen. Ikke kun det. Banker og investorer over hele verden sad pludselige med finansielle produkter, der ikke var så meget værd som antaget (Elizabeth Warren, juraprofessor med speciale i ejendomsret).
Middelklassens fald
Den primære årsag til boligboblen og risikoen for et totalt sammenbrud af USA's finanssektor er ikke subprime-lån til huskøbere med for lavindkomst til at betale afdrag. I stedet skal forklaringen søges i en udhuling af den amerikanske middelklasses (økonomiens forbrugerlokomotiv) indkomstgrundlag. Det skyldes dels en vigende realindkomst forårsaget af globaliseringen og dels en generel udgiftsstigning. 
Alt er blevet dyrere i de sidste 15 år. Sygesikring (13.000 dollar om året for en familie på fire med en gennemsnitsindkomst på 60.000 dollar), energi, fødevarer, college-udannelse, etc. 
Den eneste måde, folk kunne opretholde deres levestandard var ved at belåne deres hus helt op til loft og tag. Men i realiteten levede de over evne og kunne ikke fortsætte med at betale de høje afdrag, da renten begyndte at stige i 2006 og husets værdi faldt. Langtidsløsningen er at hæve middelklassens levestandard (Robert Kaplan, professor management practice). Finanssektoren er svulmet til en dimension, der ikke er bæredygtig for amerikansk økonomi. Dens værdi plejede at udgøre 4 pct. af BNP. I dag er andelen 30 pct. Aflønningen af de relativ få ansatte i finansselskaber udgør 10 pct. af den samlede lønmasse i USA. Så der er behov for en betydelige indskrænkning af finansindustrien, der ikke i sig selv er produktiv, i forhold til den velstandsskabende del af samfundsøkonomien (Kenneth Rogoff, professor i public policy)
Kolossale værditab
Alle de tilstedeværende eksperter (inklusiv præsident George W. Bushs tidligere økonomiske rådgiver Gregory Mankiw og nobelprismodtager Robert Merton) var enige om, at forbundsregeringen bliver nødt til at intervenere så hurtigt som muligt. "Få forstår, at den amerikanske økonomi lige nu - hver time og hver dag - udsættes for kolossale værditab, som det vil tage lang tid at genvinde. Der skal handles meget hurtigt for at redde os fra en massiv økonomisk krise," advarede professor Merton. 
Professor Rogoff pegede på en omstændighed, som ingen synes at have tænkt på andre end de finansielle myndigheder i Washington. 
"De 700 mia. dollar, som redningspakken vil koste, skal lånes et eller andet sted. Vi er et land, der i lang tid har levet på udenlandske investorers nåde. De har finansieret vores økonomi ved at købe vores sikre statsbligationer. Nu forventer vi, at resten af verden stiller op med 700 mia. dollar. Vil de det? Det har vi ingen sikkerhed for," sagde han. 
Ingen af eksperterne følte sig overbevist om, at planen om at lade Finansministeriet fastsætte prisen på ejendomsværdipapirer og tilknyttede finansielle produkter under et massivt opkøb vil få den tilsigtede effekt: At genskabe långiveres tillid til det finansielle systems soliditet. Andre tiltag er nødvendige så som en løsning af trængte husejeres finansielle situation og en økonomisk stimulering. Problemet er, at der ikke er tid til at få disse lovinitiativer gennemført, ej heller er der politisk opbakning for dem i et valgår.


