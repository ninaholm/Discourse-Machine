Skarpe tyske reaktioner på græsk hjælpepakke
Mens et flertal af tyskerne bakker op omkring den græske hjælpepakke, forarges politikere og medier over de skrappe tyske krav, der er blevet del af forudsætningen for hjælpen til Grækenland 


 Det afgørende græske ønske om en såkaldt haircut, altså en reduktion af gælden, kan fortsat ikke komme på tale, og hvad angår den græske gælds bæredygtighed, altså evnen til at afdrage gælden, så skal den først vurderes igen, når de græske reformer er omsat, har Tysklands kansler, Angela Merkel, sagt. Grækenland kan derfor få omlagt gælden med længere løbetider og lavere renter, men kun under forudsætning af at landet gennemfører de krævede reformer og igen skaber vækst, lød det fra kansleren.
Denne holdning får opbakning i den tyske befolkning, hvor et flertal på 57 procent i en frisk menings­måling siger, at aftalen mellem Grækenland og dets kreditorer stiller de rette krav. Op mod 13 procent tilkendegiver, at kravene er alt for voldsomme. Men hele 78 procent af tyskerne har ikke tillid til, at regeringen i Athen nu også omsætter reformerne, lyder det blandt de 1.000 adspurgte i undersøgelsen for ARD-DeutschlandTrend.
På fredag skal den tyske forbundsdag efter planen stemme for at ville bevilge, at forhandlingerne med Grækenland om hjælp på op mod 86 mia. euro overhovedet kan begynde. Den tyske regerings massive flertal vil sikre, at pakken kan stemmes igennem. Hvilket dog kun sker, hvis det græske parlament senest i aften vedtager en række reformer, der skal skaffe den græske stat større indtægter fra skat, pension og moms.
Tysk afdemokratisering
Især Die Linke har meldt ud, at den tyske herrementalitet er gået alt for vidt, og de vil stemme imod aftalen. Også De Grønne, der hidtil har stemt for de første hjælpepakker til Grækenland, er skeptiske. For både den tyske rolle og det demokratiske underskud som aftalen signaliserer er en skændsel, siger MEP Sven Giegold til magasinet Cicero: »Den europæiske enhed er intakt, men de europæiske grundværdier er stærkt beskadigede.
Når nye love først skal forelægges trojkaen, før de når ud i den græske offentlighed eller det græske parlament, svarer det til overstatsligt formynderi, og ikke et europæisk demokrati. Jeg frygter, at denne række af krav opfattes som tysk herskermentalitet. Også dette er for mig skammeligt: At europæiske lande gensidigt lader sig afdemokratisere.« I den berlinske avis TAZ skriver Ingo Artz, at parlamentet i Athen reelt mister indflydelse, hvis de stemmer for aftalens betingelser. »Den, som ender i bundløs gæld, mister også sin selvstændighed. Der findes kun demokrati for de stater, der også kan finde finansiering på kapitalmarkederne.«
At især de græske krav om reduktion af gælden er derfor ikke blevet hørt, eller som hidtil er skubbet ud i fremtiden får avisen Frankfurter Rundschau til at skrive, »at stats- og regerings­cheferne har besluttet at fortsætte den kuldsejlede redningspolitik, der hviler på to søjler: For det første en ideologi om at reformere gennem primitive sparetiltag på de forkerte steder. Og for det andet ved at pleje særegne nationale interesser frem for opbygningen af en ægte Europæisk Union. En tilbagevendende klage lyder, at ’vi’ pumper uendelige milliarder i en ikkefungerende stat. Det er der ingen der gør. Under dække af at give ‘hjælp’, kan man med nye kreditter afløse de gamle kreditter. Det hjælper gennemsnitsgrækeren lige så lidt alle mulige andre, ud over de der tjener på disse kreditter.« Die Zeit skriver kommentatoren Mark Schieritz i en kommentar, at de økonomiske forudsætninger ikke holder. »Hvis landet overhovedet skal have en chance for at omsætte de krævede reformer, så må sparekursen løsnes, og målet om primæroverskud (statens overskud på de løbende poster, red.) slækkes.
Det vil igen betyde, at kreditorerne må vinke farvel til en større del af gælden, hvilket Tyskland ikke er parat til. Derfor vil også denne hjælpepakke mislykkes, og dermed er det næste krisetopmøde kun et spørgsmål om tid.« Die Zeits kommentator kritiserer især den privatiseringsfond, der over 30 år skal sælge græske statsværdier i størrelsesordenen 50 mia. euro (375 mia. kr.), som en slags tysk symbolpolitik. Det skal især berolige de hjemlige vælgere. Allerede da den græske regering for fire år siden anslog at kunne private for dette beløb, viste det sig at være urealistisk. »Det er i dag fortsat lige så urea­listisk«, lyder det fra Alexander Kritikos, ledende økonom hos den økonomiske tænketank DIW i Berlin. Umiddelbart ligger tallet nærmere på syv mia. euro (50 mia. kr), eller knap en syvendedel.

