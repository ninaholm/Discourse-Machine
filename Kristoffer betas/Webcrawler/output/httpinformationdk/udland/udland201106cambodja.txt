Cambodja: Vigtig retssag ved et ikke betydningsfuldt  tribunal
Fire fra den absolutte elite i De Røde Khmerers regime blev mandag anklaget for folkemord begået for 32 år siden. Cambodias vigtigste retssag er begyndt


 Mandag startede den vel nok mest betydningsfulde retssag nogensinde i Cambodjas historie: Fire politikere fra den absolutte magtelite i Cambodjas Røde Khmerers kommunistiske  terrorregime stod foran dommerpulten, mens overlevende fra folkemordet i årene 75-79 sad på tilskuerbænkene, og så deres landsmænds bødler blive draget til ansvar for deres gerninger.
Det var sag nummer 002 i Cambodjas FN-støttede krigsforbrydertribunal, der begyndte i forgårs.
Sidste år blev den første dom afsagt i Sag 001  tidligere fængselsinspektør Duch, der er ansvarlig for omkring 14.000 menneskers død, fik 30 år for sine forbrydelser under Røde Khmer-regimet.
Denne retssag er endnu vigtigere.
De tiltalte er broder nummer to og chefideolog for De Røde Khmerer, Nuon Chea, tidligere udenrigsminister Ieng Sary, tidligere præsident Khieu Samphan og tidligere socialminister Ieng Tirith.
Det er ansigter, som cambodjanerne kender, og betydningen af at se dem blive tiltalt for folkemord, krigsforbrydelser, forfølgelse af religiøse borgere, tortur og en række andre alvorlige forbrydelser, er enorm for cambodjanerne.
Siden tribunalet startede officielt i 2006, er bevidstheden om folkemordet vokset. Da Nuon Chea, der er den højestrangerende nulevende Khmer, blev arresteret i 2007, var mange chokeret over, at han overhovedet kunne arresteres.
Efterfølgende dukkede flere og flere overlevende op og fortalte deres historie. I 2009 begyndte de første skoler at undervise i folkemordet.
Så på den måde indhentede den blodige fortid alligevel de fire toppolitikere, selv om detskulle tage 32 år at nå dertil. Og det er godt. Det er så godt, at alle parterne har glemt, at det burde være en absolut selvfølge, at fire toppolitikere fra et folkemorderisk regime skal for retten.
Og det er så godt, at der helt er holdt op med at være fokus på det stort anlagte krigsforbrydertribunals andre opgaver i Cambodja.
Og her har tribunalet fejlet.
Et håb for The Extraordinary Chambers in the Courts of Cambodia (ECCC), som tribunalet officielt hedder, er at det kan løfte standarden i det voldsomt korrupte juridiske system i Cambodja.
Korruption i processen
Men allerede inden tribunalet overhovedet var gået i gang med forundersøgelserne, begyndte de første anklager om korruption.
De viste sig at holde stik  flere cambodjanske ansatte fortalte om returkommissionsmetoder, hvor betingelsen for at få lov at arbejde i det eftertragtede tribunal, var, at de ansatte afleverede en del af deres månedsløn til chefen som tak for tjenesten.
Derefter opstod et andet problem. I højere og højere grad blev tribunalets dommere anklaget for at være marionetdukker for den cambodjanske regering.
Premierminister Hun Sen har flere gange i løbet af årene slået fast, at han gerne ser tribunalet løbe tør for penge, pakke sammen og tage hjem.
Spekulationer om, hvorvidt premierministeren var bange for, at hans egne lovgivere kunne blive involveret i sagerne, er uundgåelige. Flere navne på nuværende ministre og rådgivere i de cambodjanske magtcirkler dukker jævnligt op i annalerne fra dengang.
I 2008 dukkede oplysninger om en liste, indeholdende fem navne, op i den lokale presse i Cambodja.
De to af navnene var Meas Muth og Sou Met  to tidligere zoneledere i regimet.
Voldsom mangelfuld
For nylig blev den forundersøgelse, som to af tribunalets egne dommere havde lavet af de to tidligere zoneledere, kendt ugyldig.
Det vakte voldsom kritik. Meas Muth og Sou Met er  i lighed med de fire på anklagebænken  ved at være oppe i årene og chancen for, at de nogensinde bliver anklaget er meget lille.
Set i det lys er det svært at se, hvordan ECCC skulle være et forbillede og et eksempel til efterfølgelse i Cambodjas øvrige retssale.
Internationalt er det også problematisk, at Cambodjas krigsforbrydertribunal har været plaget af skandaler og malpraksis.
ECCC er et såkaldt hybrid-tribunal, hvor der er både internationale og lokale dommere, tre kamre, der alle skal dømme sagerne uafhængigt af hinanden, og hvor international og lokal lovgivning skal tages  i betragtning i alle beslutninger.
Det er et forsøg på at finde en konstruktion, som kan dømme krigsforbrydere i deres egne lande, så befolkningerne kan følge med  det er for eksempel på tale at bruge Cambodja-modellen i Den Demokratiske Republik Congo i sagen mod tidligere præsident Jean-Pierre Bemba.
Men for at et hybrid-tribunal kan bruges i andre sammenhænge må tre grundpiller være til stede: Der skal være et effektivt værn mod politisk indblanding. Det har ikke været tilfældet i Cambodja, og derfor hænger anklagerne om politiserien over tribunalet, fordi ingen hverken har kunnet verificere eller falsificere dem. De ansatte skal være kompetente. Det har i sagens natur været problematisk at finde kvalificerede dommere og retspersonale i Cambodja, da hovedparten af de juridisk uddannede cambodjanere blev slået ihjel under folkemordet i 70'erne.
Og sidst skal der være en mekanisme, som kontrollerer, at de regeringer, der huser et tribunal, forvalter de donerede penge på en måde, der er til gavn for befolkningen  som for eksempel at undersøge folk som Meas Muth og Sou Met.  Der er ingen tvivl om mandagens retssags betydning for Cambodja. Det er helt afgørende for landet, at den retssag foregår. Men det er ærgerligt, at tribunalet har været så ineffektivt, at det bliver svært at bruge andet end teoretiske erfaringer fra det. Og det er sørgeligt at tænke på, at mens hele verden glæder sig over endelig, endelig at se chefideologen, præsidenten, udenrigsministen og socialministeren på anklagebænken, så er der stadig cambodjanere, der har krigsforbrydere som naboer.


