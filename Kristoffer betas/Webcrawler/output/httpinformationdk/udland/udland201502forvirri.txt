Forvirring om ny offensiv mod Islamisk Stat
Irakiske styrker skal efter planen erobre Mosul fra Islamisk Stat til maj – eller allerede i april – har amerikanske myndigheder oplyst. Men modstridende meldinger fra lokale allierede skaber tvivl om, hvorvidt der vitterligt eksisterer en koordineret og afstemt strategi på landjorden


 Det var en udmelding, der fik øjenbrynene til at løfte sig rundtomkring: 25.000 soldater, bestående af fem irakiske brigader, suppleret af soldater fra den kurdiske peshmerga-hær, skal angribe Mosul i april eller maj, meddelte den amerikanske militærledelse via talsmanden, kontreadmiral John Kirby.
Når annonceringen af den længe ventede hovedoffensiv mod Islamisk Stat vakte undren, var det dels, fordi det ikke stemmer specielt godt overens med amerikansk militærpraksis på den måde at forannoncere militære manøvrer – og dels fordi udmeldingen selv for folk med begrænset indsigt i det irakiske militærs almene tilstand forekommer temmelig urealistisk. Efterfølgende udredninger har således fastslået, at kun godt 3.000 irakiske soldater har gennemgået den træning, der er skønnet nødvendig for at gennemføre en så omfattende offensiv. Og at træningen hovedsageligt er foregået uden våben, fordi nye forsyninger sidder fast i det irakiske bureaukratis langsommelige morads.
Endnu vigtigere end det er imidlertid måske den politiske og strategiske baggrund for en sådan offensiv. Her har både irakiske og kurdiske militære og politiske kilder udtrykt undring over for den amerikanske udmelding. De kurdiske fordi de angiveligt endnu ikke har indvilget i at deltage i en sådan offensiv, og fordi strategiens planer, om at kurdiske styrker skal erobre og kontrollere dele af Mosul, bryder med en hidtidig kurdisk strategi om ikke at erobre byer uden for det kurdisk dominerede område.
Mens problemet for de irakiske styrker foruden den manglende træning og våben er endnu uløste udfordringer omkring sammensætningen af en restruktureret irakisk hær og ikke mindst de sekteriske spændinger, der har fået store dele af befolkningen til at miste tiltroen til den nationale hær og forskellige sekteriske militser til igen at dominere. Blandt andet er der udbredt skepsis hos sunnitiske stammefolk over planerne om, at de skal indgå i offensiven som en slags ’nationalgarde’, mens de kurdiske selvstyremyndigheder har afvist at regeringens shiamilitser kan få adgang til de områder, hvor IS og kurderne kæmper om magten.
Først og fremmest undrer unavngivne irakiske militærfolk sig imidlertid over den overordnede prioritering i et Irak, hvor IS kontrollerer strategisk vigtige byer, hvis skæbne må afklares, inden Mosul angribes.
»Hans estimat er upræcist,« konstaterede en irakisk sikkerhedskilde over for den britiske avis The Telegraph om Kirbys udmelding.
»Før vi kan nå Mosul, er vi nødt til at rydde byerne Kirkuk, Diyala og Tikrit,« forklarede han om tre større byer, hvor Islamisk Stat står stærkt, mens det uafklarede spørgsmål om Kirkuks status som kurdisk eller irakisk by stadig skaber alvorlige spændinger mellem Bagdad og det kurdiske selvstyre.
Konsekvensen er, at Mosul-offensiven med en vis sandsynlighed må udsættes, hvilket dårligt kan komme som en overraskelse for USA’s militære ledelse. Denne er imidlertid under stigende pres for at præsentere en sammenhængende strategi, hvor IS-krigerne ikke bare bliver dræbt fra skyerne, men hvor også landtropper begynder at forstøde dem fra det område, som kun i meget begrænset omfang er svundet ind siden offensivens start.
Her er den irakiske offensiv indtil videre det væsentligste kort, da regionens lande trods nylige henrettelser af både egyptiske borgere og en jordansk pilot stadig ikke er ivrige efter at udvide en voksende kampagne mod Islamisk Stat med deciderede landtropper.
De landtropper burde i princippet kunne findes i den syriske opposition til Bashar al-Assads styre, men på trods af øget rekruttering af oprørere til en USA-finansieret oprørsstyrke i Syrien og aftaler om træning af disse i både Jordan og Tyrkiet er strategien også mudret her. Mens tyrkerne støtter op om styrken, er der nemlig stor uenighed om, hvem fjenden egentlig er. Her ser USA’s ledelse styrken som rettet mod Islamisk Stat, mens tyrkerne ser Assads styre som hovedmodstanderen. Den usikkerhed bliver ikke afklaret, da Obamas tidligere Syrien-udsending Robert Ford, som måske har været de ’moderate’ oprøreres mest markante støtte i Vesten, i praksis afskrev styrken.
»Det bliver umuligt at skabe en effektiv opposition, når ingen som minimum er enige om, hvem fjenden er,« konstaterede han.
I Irak står det punkt mere klart. Det er bare lidt mere usikkert, hvem de allierede er.

