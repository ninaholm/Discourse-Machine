Jo mere uerfaren kandidat desto bedre
Republikanerne i USA troede, de stod til en let storsejr ved midtvejsvalget i november. Demokraterne troede, at radikaliseringen og de vrede Tea Party-aktivister var et højrefløjsproblem. Begge kan godt tro om igen. Og alle erfarne politiske kræfter, der går efter genvalg i november, bør spænde hjelmen  og forberede sig på en helt uforudsigelig amerikansk valgsæson
Den demokratiske senator Arlen Specter fra Pennsylvania med konen Joan vinker, efter at han måtte se sin post tabt på trods af støtte fra præsident Barack Obama og mange år i politik.


 Erfaring og beviselige resultater, støtte fra præsidenten, solide donorer i ryggen og penge på kontoen. Alt sammen var det før i tiden kvaliteter, der gav gode chancer for at vinde valg i USA. Men ikke i år.
Med tirsdagens primærvalg i en række amerikanske stater, er sæsonen frem mod midtvejsvalget i november for alvor gået ind.
Primærvalg er første runde, hvor partierne stemmer internt om deres egne kandidater, og skal man dømme efter denne uges resultater, så bliver det svært at spå om ret meget i november.
Republikanerne håber at gentage storsejren fra 1994, da en ung præsident Bill Clinton mistede sit flertal.
Demokraterne håber, at vrede Tea Party-aktivister kan trække højrefløjens kandidater så langt til højre, at de vigtige midtervælgere flygter.
Men for begge fløje blinkede der røde advarselslamper tirsdag. Der blæser nye vinde over Washington - igen, og ingen kan føle sig sikker. Vælgerne trækker tilsyneladende mod begge fløje, men ser ud til at have et til fælles: De vil have nye ansigter, mens alt der bare lugter af det etablerede og af Washingtons indercirkler er blevet et akut problem.
Kendte dømt ude
Status er - efter fire centrale primærvalg (Utah, Kentucky, Pennsylvania, Arkansas) - at to kendte og erfarne senatorer er dømt ude, mens én skal i kampvalg den 8. juni.
I Kentucky var der ingen siddende kandidat, men her tabte det republikanske partis favorit stort til Tea Party-kandidaten Rand Paul (søn af tidl. præsidentkandidat Ron Paul). Også i Utah var det for nylig netop den historie, som demokraterne håber vil gentage sig: En erfaren republikansk senator tabte til en mere radikal Tea Party-kandidat. Men tirsdagens valg viser, at også demokraterne kan blive ramt af samme tendens.
I Pennsylvania tabte senator Arlen Specter til den uerfarne Joe Sestak, og det trods præsident Obamas aktive støtte.
Man kan indvende, at Specter havde sine egne problemer, manden er 80 år og skiftede i fjor fra det Republikanske Parti tilbage til Demokraterne. Men resultatet 54-46 var end ikke tæt. I Arkansas skal den erfarne og ligeledes midtsøgende demokratiske senator Blanche Lincoln ud i kampvalg med en kandidat, der er mere venstreorienteret.
Og lektien? Blandt de amerikanske analytikere var der i går enighed om, at den klareste tendens er vælgernes hang til outsidere og til at forkaste alt, der lugter af establishment og de samme gamle toner fra Washington.
Fra Pennsylvania til Kentucky slog vinderne på samme budskab: Demokraten Sestak erklærede, at »det kan ikke komme som en overraskelse, at borgerne vil have forandring.«
Mens den ligeledes politisk uerfarne Rand Paul fejrede sin storsejr som en besked fra Tea Party-bevægelsen:
»Vi er kommet for at tage vores regering tilbage.«
Mistillid til politikere
Paul brugte også sin sejrstale på at anklage Obama for at have »mødt op i København med Mugabe, Chavez og Morales for at undskylde for den industrielle revolution.« (angiveligt ved klimatopmødet, red.)
En måling fra Pew Research Center viste i sidste måned, at kun 22 pct. af amerikanerne har tillid til deres politiske ledere, og en måling fra Washington Post viste for nylig, at kun en tredjedel har i sinde at støtte den forsvarende kandidat, det laveste antal siden 1994.
NBC's politiske redaktør, Mark Whitaker, peger på, at vælgerne allerede har forkastet det etablerede ved flere valg i træk: Først stemte de mod det republikanske styre i 2006. Dernæst valgte de Obama, først som det friske pust over for Clinton-maskinen og siden som en præsident, der ville forandre nationen.
Men de er ikke færdige, ser det ud til. Nu er der også finanskrisen og frygten for arbejdsløshed og tvangsauktion at være vred over. Og USA ser ud til at gå efter endnu mere forandring, ikke kun i form af politikere, der vil arbejde for den, men i form af helt nye ansigter.
Det store spørgsmål er så, hvad det kommer til at betyde på valgdagen i november? Et jordskred til Republikanerne? En demokratisk styrkeprøve? Eller en kongres fuld af uprøvede kræfter? Hvis Obama har måttet kæmpe for sin reformdagsorden i den nuværende kongres, så bliver det næppe nemmere. Men både for præsidenten, for Republikanerne og Demokraterne, er der et mere presserende spørgsmål: Hvordan går man til valg som forsvarende kandidat, hvis netop det får vælgerne til at flygte?
»Hvis din titel begynder med senator, så bliver du opfattet som en del af problemet,« siger Jennifer Duffy fra det uafhængige Cook Political Report til USA Today.
Men selv om demokraterne næppe undgår at miste mandater i november, det gør præsidentens parti som regel, så er slaget ikke tabt. I den demokratiske lejr var der i går stor glæde over tirsdagens sejr ved et tillægsvalg i en enkelt kreds i Pennsylvania - den eneste afstemning tirsdag mellem en demokrat og en republikaner, afholdt i en traditionel svingkreds, som gik til McCain i 2008.
For de, der ønsker en moderat kongres, befolket af midtsøgende politikere, som kan samarbejde på tværs, er dette års folkestemning imidlertid ildevarslende nyt - som magasinet Economist bemærker om Arlen Specter:
»Efter rigtigt at have indset, at der ikke var plads til ham i nutidens Republikanske Parti, opdagede han tirsdag aften, at der heller ikke er plads i det demokratiske ditto.«
Eller som et par vælgere siger til avisen USA Today:
»Jeg er træt af alle dem fra Washington. Jeg tror virkelig, at jeg i år vil stemme på enhver, der er ny,«  udtalte Clarence Sprout, selvbeskrevet demokrat, Harrisburg.
»Man kan dårligt se forskel på en republikaner og en demokrat længere. Jeg leder efter en, der tager afstand fra eliten,« siger Fred Friedmann ved et Tea Party-møde i Louisville.

