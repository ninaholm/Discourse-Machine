Mexico er ikke en fejlslagen stat
Kategorien 'fejlslagen stat' bør være reserveret til lande som Somalia, Zimbabwe og Afghanistan. Og her hører Mexico - verdens 12. største økonomi - naturligvis ikke hjemme trods 5.000 dræbte alene sidste år i narkokrigen
Mexicansk politi står over to lig, dræbt i narkoopgør i Ciudad Juarez lige ved grænsen til USA. Over 5,000 blev dræbt alene i 2008.


 Lige nu er USA's udenrigsminister, Hillary Clinton, i Mexico for at afklare forholdet mellem de to lande - og med god grund. 
Fra USA's politiske top er Mexico gentagne gange blevet kaldt "en stat på randen af sammenbrud". 
Den nordamerikanske efterretningstjeneste CIA har sammenlignet Mexico med Pakistan og nu advares alle USA's unge, der skal på forårsferie (spring break) om at rejse til deres sydlige nabo, som de fleste har for vane. Alt sammen på grund at den igangværende narkokrig. 
Og sandt er det, at krigen raser: I 2008 og 2009 har den mexicanske regerings erklærede krig mod narkokarteller og -baroner kostet mere end 7.000 dødsofre. 
Men inden frygten tager overhånd, kan det være fornuftigt at se på, hvem der rammes af krigen mod narko. 
Mere end to tredjedele af de omkomne er direkte relateret til narkokartellerne selv. Af den resterende knap tredjedel er langt de fleste ofre politifolk og soldater. Samtidig er narkokrigens ofre koncentreret i kun fire af Mexicos godt 2.400 kommuner, hvor godt halvdelen af samtlige mord og likvideringer har fundet sted. Og endelig: Selv med det enorme antal ofre for narkokrigen, har Mexico - efter latinamerikansk målestok - stadig en relativ lav mordrate på 11 pr. 100.000 indbyggere. Til sammenligning er mordraten i USA godt det halve af Mexicos, nemlig 5,6. 
Narkokrigens ofre er derfor hovedsageligt narkokartellerne selv, politifolk og mexicanske soldater. Der er derfor ingen grund til, at turister, forretningsfolk eller andre pludselig skulle holde sig væk fra Mexico. 
De uløste problemer
Om årsagen til USA's heftige retorik og urealistiske sammenligninger skal findes helt andre steder end i frygten selv, kan der kun gisnes om. Men sikkert er det, at den mere end 3.000 km lange grænse mellem de to lande har været genstand for stridigheder, længe inden narkokrigen blev til et sikkerhedspolitisk emne i USA. 
Det har i årevis handlet om frygten for noget helt andet, nemlig arbejdspladser og nationaløkonomi. Og det har den aktuelle økonomiske krise ikke lavet om på. Tværtimod. USA og Mexico er bundet tæt sammen - ikke mindst qua den nordamerikanske frihandelsorganisation, NAFTA. Mexico er USA's anden største eksportland, og den anden vej går mere end 80 procent af Mexicos samlede eksport til USA. 
Samtidig opholder omkring 20 millioner mexicanere sig i USA, hvoraf et par millioner skønnes at være illegale indvandrere. De har i årevis holdt gang i særligt det sydlige USA's landbrug og plantagedrift, i den nu trængte byggebranche og i barer og restauranternes køkkener og andre lavtlønsområder. 
En handelskrig lurer
Med den økonomiske krise er det særligt arbejdspladser, som både den mexicanske og den nordamerikanske regering har fokus rettet imod. 
Og i ly af den verserende narkokrig udspiller der sig også en mindre handelskrig mellem de to naboer. USA's regering har således netop stoppet et pilotprogram, der tillod mexicanske transportfirmaer at operere ind i USA. Og Mexico har svaret igen ved at sætte importtold på en lang række nordamerikanske landbrugsprodukter. 
Med andre ord er der derfor også andre interesser i at forsegle grænseovergangen mellem Mexico og USA. Og en god del af de nye initiativer, som USA's regering lige nu har på tegnebrættet for at hjælpe med at bekæmpe narkokartellerne i Mexico, handler netop om at øge kontrollen med grænsen. 
Hillary: USA's ansvar
Men det var primært narkokrigen det handlede om, da Mexicos præsident, Felipe Calderón, sent onsdag aften dansk tid mødtes med USA's udenrigsminister, Hillary Clinton. På det efterfølgende pressemøde sagde Hillary Clinton: 
"Vores efterspørgsel efter ulovlige stoffer er narkotrafikkens rod. Det er vores manglende evne til at stoppe den ulovlige handel med våben over grænsen, som bevæbner de kriminelle og er skyld i politifolk, soldater og civiles død. Jeg føler derfor helt klart, at vi har et medansvar." 
Det har USA's udenrigsminister fuldstændig ret i. Men den nordamerikanske indrømmelse er stadig beskeden i forhold til det ansvar, som USA's politiske administration nødvendigvis bør og skal bære - der skal stikkes dybere endnu. 
For kampen mod narko, bør i langt højere grad handle om kampen mod markedet. Og her har den mexicanske præsident Calderón været inde på, hvad det handler om, da han under et erhvervstopmøde med nordamerikanske forretningsfolk i tydelig irritation spurgte hoben af pressefolk: 
"Hvordan forklarer man et så stort narkomarked - det største i verden - uden at det involverer korruption blandt visse af USA's myndigheder?" 
For narkobaroner er noget man fanger i Mexico, Mellemamerika og Colombia - ikke i USA. Men hvem styrer narkomarkedet i USA, der målt i priserne på gadeplan må udgøre en værdi, der mindst er det tredobbelte af de 25 mia. dollar årligt, som Mexico's narkobander skønnes at slås om?


