Lidegaard: Klimaet skal reddes inden år 2020
COP18 kan ikke løse klimaets største udfordring: nemlig den eksplosive stigning i CO2-udledning, der sker lige nu. Derfor søger Danmark og EU nye veje for at begrænse udledningen
Demonstranter ved COP18 i Doha forsøger at råbe deres regeringer op.


 Der er mindre end tre døgn til, at klimatopmødet i Doha lukker og slukker. Inden da skal en lang række forhandlinger afsluttes, men ifølge den danske klima- og energiminister mangler der fokus på det virkelige problem – den aktuelle CO2-udledning, der hvert år sætter nye rekorder.
»Det er frustrerende. Den store elefant i glasbutikken, som ingen taler om, er det voksende hul i CO2- regnskabet. Ingen af de igangværende processer her fokuserer på det. Alt handler om, hvad der skal ske efter 2020,« siger Martin Lidegaard, der vil have fokus på klimatopmødet ændret.
Under sidste års klimatopmøde i Durban, Sydafrika, blev verdens ledere enige om, at en global klimaaftale først skal træde i kraft fra 2020. Og som kritikere hævdede dengang, er det blevet til en gigantisk sovepude. I øjeblikket vokser afstanden mellem, hvor meget CO2-udledning kloden kan tåle, uden at temperaturen stiger mere end to grader, og så den udledning, der rent faktisk finder sted. 2011 blev nyt rekordår.
»Derfor har det været mit fokus siden jeg landede natten til tirsdag, at vi er nødt til at skabe handling her og nu,« siger klimaministeren.
Afkørsel fra FN sporet
I al sin enkelthed går ministerens nye forslag ud på, at så mange lande som muligt frivilligt skal hæve deres ambitionsniveau og nedbringe CO2- udslippet frem mod 2020.
En metode, hvor der bruges mere gulerod end pisk, men hvor landene skal acceptere at deres udledninger måles, vejes og registreres. Det gælder om at skabe handling og få et overblik.
»Det, vi tilbyder, er, at landene selv driver deres processer, altså uden at de binder sig til bestemte mål, men at deres indsats bliver noteret og tæller med i det store regnskab,« siger Martin Lidegaard, og fortsætter:
»Al fokus er på EU’s udslip, men det giver slet ikke mening.
I 2020 vil det udgøre blot otte procent af det samle udslip. Derfor vil vi lave en ny alliance af lande, der er villige til handling,« siger Martin Lidegaard, der peger på, at det sandsynligvis ikke bliver en alliance med nogle af de store CO2-udledere som USA og Kina, men derimod en alliance mellem EU og en lang række mindre og mellemstore ulande. »International Cooperative Initiative, ICI, som det nye udspil er døbt, kommer til at køre uden for FN-sporet, men skal regnes med ind i det samlederegnskab under FN,« siger Martin Lidegaard.
Overblik i 2014
Og der kan sagtens gøres meget mere for klimaet her og nu, mener klimaministeren. I dag er det allerede teknologisk muligt at nedbringe CO2 -udslippet ved simpel energieffektivisering, og så vil en omlægning af støtten til kul, olie og gas kunne bidrage væsentligt, forklarer Martin Lidegaard:
»Det giver slet ikke mening, at der er ulande, der bruger op mod 25 procent af deres BNP på at subsidiere fossile brændsler.
Det Internationale Energiagentur har regnet på, at hvis vi bruger samme beløb på energieffektivisering, som vi anvender i subsier til olie og gas, så lukker vi hullet. Det er den vej, vi ønsker at gå.«
Samtidig er det nødvendigt at skabe et overblik. Lige nu eksisterer globalt en lang række initiativer, men ingen ved præcis, hvad der er i gang. Det skal der klarhed over.
»Der ligger 20 forskellige brikker på bordet. Der er intet overblik. Nu vil vi samle puslespillet og se, hvilke brikker, der mangler,« siger Martin Lidegaard, der peger på, at næste vigtige skridt bliver i 2014, hvor også den næste store klimarapport fra FN’s klimapanel, IPCC, udkommer.
»Så vi ved præcis, hvad der er i kassen. Og så er det i 2014 muligt at skrue op for indsatsen,« siger Martin Lidegaard: »Men derfor skal vi have en proces i gang fra i dag og så bliver 2014 det år, hvor vi afgør, hvordan vi lukker hullet.«
Alliance med de fattige
Initiativet, der er udviklet sammen med EU-Kommissionen, blev også nævnt på dagens EU-pressemøde, hvor EU´s klimakommissær, Connie Hedegaard, ligeledes pegede på, at det er eneste vej frem mod 2020.
»Jeg mener blot, at der er mange helt åbenlyse muligheder lige nu. Så jeg synes ikke, at vi skal gøre det mere kompliceret end det behøver at være.«
Men om det overhovedet er realistisk at skabe en alliance, det ved Martin Lidegaard ikke. Lige nu forhandler han og EU-Kommissionen med en lang række udviklingslande for at søge opbakning.
»Jeg ville ønske, at der var en global klimaaftale allerede i dag, men når der ikke er det, så er det her det næstbedste, vi kan gøre« siger Martin Lidegaard, der trods stor optimisme er klar over, at der er langt igen, før hans plan lykkes.
»Man skal altid passe på, og man kan hurtigt blive for begejstret. Der er ingen garantier for at det her redder klimaet, men det er et forsøg. Og fredag ved vi, om det lykkedes at skabe opbakning til forsøget.«
 

