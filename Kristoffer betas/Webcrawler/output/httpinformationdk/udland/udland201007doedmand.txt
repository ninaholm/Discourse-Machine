Død mand i rutefly skaber panik i Libanons regering
Eventyrlysten 20-årig gemte sig i landingsstellet på rutefly fra Beirut og har udløst hektisk politisk aktivitet


 Der skal noget til at mobilisere otte ministre, sikkerhedsmyndighederne, generaldirektøren for luftfart og chefen for Libanons udviklings- og genopbygningsråd, men det er hvad den eventyrlystne - eller muligvis kæreste-
syge - 20-årige Firas Haidar har gjort. Haidar blev lørdag fundet død i landingsstellet på et saudiarabisk rutefly efter landing i Riyadh fra Beirut.
Den unge mand blev set af passagerer og stewardesser, da han løb mod flyet med sin rygsæk, kort før det lettede fra Rafik Hariri-lufthavnen, og slog alarm til cockpittet, men det saudiske lavprisflys pilot valgte at ignorere det, og lettede med den blinde passager i hulrummet til et landingshjul, der havde ørerne tilstoppet med cigaretfiltre. De filterløse cigaretter blev senere fundet ved et hul i lufthavnhegnet.
Nu diskuterer den libanesiske offentlighed, hvad der mon lå bag denne desperate flyvetur. Teorierne går på alt fra sindsforvirring til, at den unge mand var forelsket i en saudisk pige, som han ville besøge. En af hans venner har fortalt avisen al-Akhbar, at Haidar havde læst en historie om en mand, der smuglede sig til USA skjult i et flys bagagerum. Avisen afviser, at manden var skør, dels stod han foran en eksamen i computer- og regnskabsteknologi, dels havde han udfyldt et ansøgningsskema til Libanons interne sikkerhedstjeneste.
Til gengæld har selvmordsaktionen forvirret nationen. Tirsdag holdt premierminister Saad Haririn krisemøde med en stab af ministre og embedsmænd, herunder indenrigsminister og udenrigsminister, og dødsfaldet fører nu til udvidede sikkerhedsforanstaltninger og indførelse af overvågningskameraer af lufthavnsterrænnet.
Mønsterdemokratiet
Men som altid er der også en politisk vinkel på affæren, nemlig at sikkerhedschefen for lufthavnen, en vis Wafiq Choucair, er sendt på en måneds ferie.
Straks efter fundet af den døde mand i Riyadh tilbød han at gå af, men når regeringen ikke umiddelbart accepterede tilbuddet, kan det skyldes, at alle skal være enige, og at Choucair ikke er hvem som helst. Han var medårsag til den 'lille borgerkrig' i maj 2008, der kostede mere end tre snese dødsofre, da det shiamuslimske Hizbollah-milits angreb mål i det sunnidominerede Vestbeirut og de drusisk dominerede Chouf-bjerge. Det skete, efter at druserlederen Walid Jumblatt og den daværende premierminister, Fouad Siniora, havde forsøgt at fyre Choucair, der står Hizbollah nær, og demontere militsens mobiltelefonsystem, der opereres uafhængigt af det libanesiske televæsen. Bataljerne førte til den såkaldte Doha-aftale i Qatar, der resulterede i valget af ny præsident og dannelsen af en samlingsregering med såvel Hizbollah som de kristne partier og med sunni-lederen Hariri som premierminister.
Og Saad Hariri synes at have lært lektien fra maj-dagene: Man godkender ikke en afskedsbegæring fra Hizbollahs venner uden Hizbollah-chef Hassan Nasrallahs samtykke. Som der nu er en måned til at forhandle på plads.
Velkommen til den arabiske verdens parlamentariske mønsterdemokrati.

