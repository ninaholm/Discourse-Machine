Putin sætter sin ærkefjende på fri fod
Den russiske præsident benådede i går manden, der engang var Ruslands rigeste og brugte sine rigdomme til at udfordre hans magt – eksoligarken Mikhail Khodorkovskij er nu i Berlin
 
	Mikhail Khodorkovsky forlod straks efter sin frigivelse Rusland, og han opholder sig nu i Berlin.


 
	Mikhail Khodorkovskij, systemkritiker og forhenværende russisk oligark, er atter på fri fod efter over et årti bag tremmer. Det et sket, fordi Ruslands præsident, Vladimir Putin, torsdag underskrev et dekret om at benåde landets tidligere rigeste mand, som af Kremls kritikere blev betragtet som en politisk fange.

	Khodorkovskij forlod i går den fangelejr i det nordlige Rusland, hvor han afsonede sin straf. Han blev derpå straks sat på et fly til Berlin, hvor det tyske udenrigsministerium i aftes kunne bekræfte hans ankomst. I modtagelseskomiteen befandt sig angiveligt den tidligere tyske udenrigsminister, Hans Dietrich Genscher. Han blev siden genforenet med sin kræftsyge mor, der også opholder sig i Berlin.

	Putins dekret benåder Khodorkovskij, der skulle have været løsladt til august næste år, under henvisninger til ’humanismens principper’.

	Den tidligere oligark, som blev en skarp kritiker af Kreml efter at være blevet dømt for økonomisk kriminalitet i en proces, som mange betragter som politisk motiveret, blev som fri mand set som en potentiel politisk trussel mod Putin. Khodorkovskij har tidligere afvist at bede om benådning, da dette ville svare til erkendelse af egen skyld.

	Putin hævdede dog torsdag, at han faktisk havde modtaget en sådan anmodning underskrevet af Khodorkovskij: »For ikke så længe siden appellerede han til mig om benådning. Han har allerede tilbragt 10 år bag tremmer – det er en streng straf. Han nævnte humanitære hensyn, da hans mor er syg. I betragtning af alt dette bør den korrekte afgørelse træffes, og et dekret om hans tilgivelse vil blive underskrevet meget snart.«

	Advokater for den tidligere oliemagnat siger dog, at de ikke kender til en sådan anmodning, men det forlyder, at Khodorkovskij skal have modtaget besøg af embedsmænd i fængslet, der fortalte ham om hans mors forværrede tilstand og advarede om, at der muligvis ville blive rejst en ny sag imod ham. På den baggrund rådede de ham til at skrive under på anmodningen, lyder det fra russiske medier.

	Khodorkovskijs mor, Maria Khodorkovskaja, udtalte til tv-kanalen Russia Today: »Jeg kan næsten ikke fatte det. Der er sket så meget siden i går – jeg kan bare ikke tro det.«

	Nøje planlagt af Putin

	Khodorkovskijs navn var ikke med på listen over dem, der nød godt af den omfattende amnesti, som Ruslands parlament bevilgede onsdag, da to fængslede medlemmer af punkbandet Pussy Riot fik at vide, at de ville blive frigivet før tid, og 30 tilbageholdte Greenpeace-aktivister fik lov til at forlade Rusland i løbet af de kommende dage. Putins pludselige anfald af godhed ses som et forsøg på at forbedre Ruslands image forud for de Olympiske Vinterlege, der skal afholdes i Sotji til februar. Alligevel kommer hans beslutning om at befri Khodorkovskij som en overraskelse.

	Da Putin kom til magten i 2000, tilbød han en uformel aftale med Ruslands oligarker: De kunne beholde deres enorme rigdomme i fred, så længe de afholdt sig fra at blande sig i politik. Den aftale brød Khodorkovskij. Opsat på at gøre sit firma, Yukos, til en moderne international virksomhed fremsatte han beskyldninger om korruption i Kreml og finansierede politiske oppositionspartier. Mange russere betragter stadig oligarkerne med afsky på grund af de formuer, de havde held til at tilvende sig i 1990’erne, mens det meste af befolkningen forblev nedsunket i fattigdom. Men Khodorkovskijs ti år i fængsel har givet ham en vis sympati. Amnesty International har erklæret ham for samvittighedsfange, og især i de store byers nye middelklasse er der en vis opbakning til hans kritik af Putin.

	Khodorkovskij har sagt, at når eller hvis han blev løsladt, var det vigtigste for ham at tilbringe tid sammen med familien, men mange ser ham som en person, der vil kunne forene den splittede opposition mod Putin.

	Den politiske analytiker Dimitrij Oresjkin, der har forbindelse til Ruslands oppositionskræfter, mener ikke, at der stikker andet end kyniske motiver bag Putins beslutning om at frigive Khodorkovskij.

	»Putin indså, at der var et reelt problem med landets image i Vesten, her umiddelbart før OL begynder. Dette var et nøje planlagt skridt timet til at ske lige før jul, så alle ville skrive om, hvor storartet det er og glemme alt om det i det nye år.«

	 

© The Guardian og Information.

Oversat af Niels Ivar Larsen.

