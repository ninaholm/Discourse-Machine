Cameron genopliver kontroversiel overvågning
Med et flertal i parlamentet har premierminister David Cameron varslet en genoplivning af en kontroversiel lov, der skal give efterretningstjenesterne yderligere overvågningsbeføjelser
I en overraskende tilføjelse til regeringens lovprogram for det kommende år har premierminister David Cameron varslet en ’modernisering’ af landets kommunikationslov.


 Parallelt med at det amerikanske senat i denne uge har sat en stopper for sikkerhedstjenesternes ubetingede ret til masseovervågning af egne borgere, har landets nærmeste allierede, Storbritannien, valgt at drage en anden lære af Edward Snowdens afsløringer; nemlig at der er behov for at give sikkerhedstjenesterne endnu flere beføjelser.
I en overraskende tilføjelse til regeringens lovprogram for det kommende år har premierminister David Cameron varslet en »modernisering« af landets kommunikationslov. Menneskerettighedsgrupper og medier tolker det som et klart signal om, at den konservative regering vil bruge sit nyvundne flertal til at genfremsætte – og udvide – kontroversiel lovgivning, som kritikere har døbt »Snoopers Charter« – overvågningsloven.
Loven forventes ikke kun at inkludere den oprindelige lov, der blandt andet vil udvide sikkerhedstjenesternes adgang til personlige kommunikationsdata, som sporer den enkeltes kommunikation via email, internettet og de sociale medier. Den forventes også at give tjenesterne bedre muligheder for at få adgang til deres indhold.
Tilbage i januar, i kølvandet på terrorangrebet på det franske satiremagasin Charlie Hebdo, annoncerede Cameron desuden, at han agtede at forbyde visse typer kryptering, hvis han blev genvalgt.
Selv om regeringen endnu ikke har afsløret detaljerne i den kommende lov, tilkendegav indenrigsminister Theresa May allerede dagen efter valgsejren, at hun agter at genoplive den omdiskuterede lov, der i 2012 blev blokeret af de konservatives daværende koalitionspartner, Liberaldemokraterne.
»David Cameron har allerede sagt – og jeg har sagt – at en konservativ regering vil give sikkerhedstjenesterne og ordensmagten de beføjelser, de har behov for, og som sikrer, at de er opdaterede,« sagde hun til BBC.
»Vi blev forhindret i at gennemføre den lovgivning i sidste regering på grund af koalitionen med Liberaldemokraterne, og vi er fast besluttede på at gennemføre det, fordi vi mener, at det er nødvendigt for at sikre, at vores sikkerhedstjenester har de redskaber, de har brug for for at kunne fortsætte deres glimrende arbejde med at beskytte os.«
Indenrigsministeriet har desuden tilføjet, at den såkaldte ’Lov om Efterretningsbeføjelser’, som den nu hedder, vil »lukke hullerne i disse tjenesters evner til at indsamle efterretninger og beviser, hvor personer af interesse, mistænkte og sårbare personer har kommunikeret online«.
Både politikere – sågar fra David Camerons eget parti – og civilrettighedsgrupper har udtrykt dyb skuffelse og varsler at kæmpe imod loven.
»Vores tætteste allierede, USA, med dens NSA (National Security Agency), som fuldt ud spejler (den britiske kommunikationstjeneste) GCHQ, bevæger sig, mens vi taler, væk fra masseindsamling af data og behandler det som fuldstændig forfatningsstridigt,« sagde den fremtrædende konservative parlamentariker David Davis i parlamentet som reaktion på den varslede lovstramning.
Liberaldemokraternes afgående formand, Nick Clegg, advarede i samme debat om, at de britiske borgeres rettigheder er »truet af en turbo-udstyret overvågningslov«.
Selv om partiet nu er reduceret til kun otte parlamentarikere i Underhuset, har det varslet, at det vil bruge sin stadigt markante tilstedeværelse i Overhuset til at revidere loven.
Den liberale gruppeformand i Overhuset, Lord Wallace, har antydet, at partiet vil udfordre fortolkningen af den såkaldte Salisbury-konvention, der siger, at Overhuset ikke må underkende et valgløfte fra det vindende partis valgprogram.
De konservative lovede i deres program at fremsætte lovgivning, som »vil sikre myndighedernes fortsatte evne til at opsnappe indholdet af mistænktes kommunikation, samtidig med at vi vil fortsætte med at styrke kontrollen af disse beføjelsers brug«.
Civilsamfundet
Talrige civilsamfundsgrupper har i årevis kæmpet imod indførelsen af den kontroversielle ’overvågningslov’, som, de mener, er unødvendig og krænker borgernes privatliv. De advarer ikke overraskende regeringen imod at genfremsætte loven i ny forklædning.
»Titlen er blevet ændret fra en Kommunikationsdatalov til en Lov om Efterforskningsbeføjelser, men det vil blive interessant at se, om indholdet er blevet ændret radikalt,« siger Renate Samson, forkvinde for organisationen Big Brother Watch, i en udtalelse.
»Et nyt lovforslag bør anerkende, at jo større høstakken er, jo sværere vil det blive at finde nålene,« tilføjer hun.
Avisen The Guardian konstaterer som David Davis, at Storbritannien - og flere af landets europæiske partnere - synes at bevæge sig væk fra deres amerikanske allierede.
»Storbritannien og Frankrig går i én retning; Tyskland og USA i en anden. I den politiske debat om dataopbevaring blandes privatlivets fred og sikkerhed sammen,« skriver avisen på lederplads med henvisning til, at Frankrig for nylig vedtog en kontroversiel lov, der gav »sikkerhedsstyrkerne ret til at udspionere borgerne stort set uden kontrol«.
»Meningsmålinger viser, at europæerne ikke bryder sig om eller ønsker de fleste af disse udviklinger. Regeringerne burde være mere opmærksomme på, hvad deres borgere rent faktisk ønsker, hvilket er en kombination af både sikkerhed og privatliv,« tilføjer lederskribenten.

