Pakistansk religiøs leder er kontroversiel på alle fronter
Det har vakt postyr i Danmark, at den pakistanske religiøse leder Tahir-ul-Qadri i dag deltager i en dansk konference om radikalisme, selv om han har været inddraget i udformningen af den pakistanske blasfemilov. Men også i Pakistan er Qadri kontroversiel
Pakistanske Tahir-ul-Qadri har angiveligt optrådt som rådgiver i forbindelse med udformningen af Pakistans hårde blasfemilov. Loven har de seneste uger været genstand for fornyet opmærksomhed, efter at en 14-årig kristen og mentalt handikappet pige blev fængslet – mistænkt for at have brændt nogle sider fra Koranen. I dag taler han i København.


 Han læner sig tilbage i sin mørkebrune læderkontorstol og smiler til Informations udsendte, da han bliver spurgt til sin mening om lederen af organisationen Minhaj-ul-Quran, Tahir-ul-Qadri. Som et fast medlem af Pakistans shariadomstol i næsten 25 år og som seniorrådgiver siden 2000 har Qazi Fazal Elahi en ekstremt detaljeret viden om Pakistans ulemaer – eller religiøse lærde – og de rygter, der omgiver dem.
»Ja, Qadri er ret kontroversiel,« siger Qazi Fazal Elahi. »Jeg mener, at det er et stykke tid siden, shariadomstolen har bedt ham om råd.«
Det er en sen mandag eftermiddag, og Qazi Fazal Elahi har inviteret inden for på sit kontor, som ligger på anden sal i den diamantformede shariadomstol i Pakistans hovedstad, Islamabad. Shariadomstolen bruger en lang liste af navne på ulemaer, som de inviterer ind som juridiske rådgivere. Tahir-ul-Qadri stod engang på denne liste, men ifølge Elahi bliver han sjældent brugt i dag.
»Jeg har ikke tal på det, men vi har ikke bedt ham om råd siden sidst i 1980’erne,« siger Elahi. Det var i 1980’erne, at Pakistans nuværende blasfemilovgivning, som første gang var blevet nedskrevet som lov under det britiske kolonistyre, fandt sin nuværende form under general Zia-ul Haqs militærregime.
I sidste uge aflyste integrationsminister Karen Hækkerup sin deltagelse i Ny-Dansk Ungdomsråds konference om politisk og religiøs radikalisme, efter at det kom frem, at konferencen som hovedtaler havde inviteret Tahir-ul-Qadri, som har optrådt som rådgiver i forbindelse med udformningen af Pakistans hårde blasfemilov. Loven har netop været genstand for fornyet opmærksomhed, efter at en 14-årig kristen og mentalt handikappet pige blev fængslet for angiveligt at have brændt nogle sider fra Koranen.
Pigen blev dog løsladt i weekenden, efter at politiet havde anholdt en muslimsk præst, som blev anklaget for at have plantet beviser hos pigen.
Pakistans blasfemilov er uhørt hård, og ifølge de pakistanske myndigheder er mindst 52 mennesker blevet dræbt efter anklager om blasfemi. Ifølge Elahi har Tahir- ul-Qadris indflydelse på lovens udformning dog været begrænset.
Tahir-ul-Qadri og hans Minhaj ul Quran-bevægelse er nemlig lidt af en ’anomali’ i forhold til de andre ulemaer, der har fungeret som rådgivere for shariadomstolen. Qadri er kendt for at praktisere biddat – eller innovation – inden for Islam. Noget som mere konservative islamister ser som et forsøg på at presse nogle ting ned over religionen, som slet ikke hører til.
Upopulær blandt islamister
Maulana Abdul Aziz fra Islamabads Røde Moské mener, at Qadri er alt for liberal: »De har nogle praksisser, som vi er fuldstændig uenige med,« siger Aziz til Information. For Aziz er Qadri ikke et eksempel på en muslim, der følger de helt rigtige principper. Snarere det modsatte.
Qadris 600-siders fatwa mod terrorisme, som han blandt andet har præsenteret i Danmark, har heller ikke udløst klapsalver blandt Pakistans konservative grupper.
»Jeg kan ikke forstå, hvorfor Qadri tror, at en fatwa mod terrorisme vil løse noget som helst. Jeg har da ikke hørt, at han er kritisk over for USA og deres droneangreb. Eller at han på noget som helst tidspunkt forsøger at forstå, hvorfor folk bliver terrorister,« siger Aziz, hvis Røde Moské blev internationalt kendt i 2007, da pakistanske regeringsstyrker stormede den, efter at militante studerende under ledelse af den yderliggående imam Abdul Rashid Ghazi havde forskanset sig sammen med over 100 civile for at stille krav om islamisk lovgivning.
Minhaj ul Qurans informationssekretær i Pakistan, Qazi Faiz ul Islam, forklarer, at Qadris fatwa mod terrorisme har gjort det livsfarligt for ham at blive i Pakistan. Efter fatwaen er Qadri blevet upopulær blandt mange islamister, som blandt andet beskylder ham for at være vestlig agent.
»Hr. Qadri har forladt Pakistan og bor nu i Canada, fordi Minhaj ul Qurans råd mente, at hans liv var i fare, så længe han blev her,« siger Qazi Faiz ul Islam til Information.
Qadris omdømme blandt islamister gør ham dog heller ikke til en populær liberal figur. Qadri har offentligt sagt, at man skal straffe blasfemi med døden. Og han er kendt som fortaler for statens dominerende politik over for Ahmadiyya-bevægelsen – en minoritet, der er blevet erklæret ikkeislamiske under landets lovgivning, selv om de selv kalder sig muslimer.
Lektor i politik og historie på Islamabads Quaid-e-Azam-universitet Ahsan Kamal mener, at det er umuligt at sætte Qadri i den ene eller anden bås: »Mærkatet ’konservativ’ eller ’liberal’ er utrolig misvisende. Når man forsøger at sætte en som Qadri i bås, ser man bort fra nuancerne i hans position, og at man sagtens kan være enig med ham på et område, mens man er uenig på et andet. Man skal i stedet for se hans meninger hver for sig,« siger Ahsan Kamal til Information.
»Der er mange amerikanske politikere, der går ind for dødsstraf, men jeg mener da ikke, at man hører om europæiske politikere, der siger nej til at sidde i et panel sammen med amerikanere, bare fordi man ikke er enig i alt. Man skal da altid engagere sig i debat – også når der er tale om en, der har meninger som dem, Qadri har.«
Sharialov og blasfemiparagraf
Qazi Fazal Elahi har bedt sin assistent om at hente næsten 20 år gamle mapper frem fra shariadomstolens arkiver, efter jeg fortæller ham, at man i Danmark mener, at Qadri har spillet en central rolle i udformningen af sharialoven og blasfemiparagrafferne.
Elahi kan godt huske, at Qadri var tilkaldt ligesom mange andre lærde, men han mener ikke, at Qadri var hverken instrumentel eller en central figur overhovedet, når det kommer til udformningen af de kontroversielle blasfemiparagraffer.
Ifølge Elahi får man kun dødsstraf, hvis man vanærer profeten. Derfor var dødsstraf ifølge Elahi aldrig på tale i forbindelse med den omdiskuterede sag om den 14-årige pige, som blev anklaget for at have brændt sider fra koranen. Det får man livstidsfængsel for, ikke dødsstraf.
Ifølge Elahis dokumenter har Tahir-ul-Qadri ikke spillet nogen betydelig rolle i udformningen af blasfemiparagrafferne. I paragraffen, hvor dødsstraf bliver omtalt, er han slet ikke en del af det panel, som rådgav shariadomstolen.
»Tahir-ul-Qadri har ikke noget at gøre med de pakistanske blasfemiparagraffer i deres nuværende form,« siger Minhaj ul Qurans informationssekretær, Qazi Faiz ul Islam, til Information.
»Det er forkert at sige, at han havde nogen betydelig rolle – eller overhovedet nogen rolle – når det kommer til reglerne omkring blasfemi.«
Ifølge Ahsan Kamal bør man huske på, at blasfemiparagrafferne blev implementeret i en betændt politisk kontekst: »Det hele skete i løbet af 1980’erne – i Den Kolde Krigs sidste årti. Militærdiktatoren General Zia ul Haq var godt i gang med det islamiseringsprojekt, der spillede en central rolle i at legitimere hans offensiv imod Sovjetunionen i Afghanistan. Det var forresten et islamiseringsprojekt, som Vesten støttede, og som skabte forudsætningerne i Pakistan for, at man implementerede for eksempel blasfemiparagrafferne,« siger Ahsan Kamal.

