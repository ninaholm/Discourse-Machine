Strauss-Kahns løsladelse giver nyt håb for Frankrigs socialister
Den tidligere direktør for Den Internationale Valutafond, Dominique Strauss-Kahn, fik i aftes ophævet sin husarrest i New York, efter det kom frem, at hovedvidnet i voldtægtssagen mod ham har løjet


 ParisDet var et chok, ingen havde set kommeeller turdet håbe påda den tidligere direktør for Den Internationale Valutafond, IMF, Dominique Strauss-Kahn, i går aftes fik ophævet sin husarrest ved retten i New York. Samtidig ophævede retten den enorme kaution på seks millioner dollarsen million i kontanter, resten som garantisom hustruen Anne Sinclair havde stillet.
Det var første gang, Strauss-Kahn kunne bevæge sig frit, siden han blev anholdt i New York den 14. maj og sigtet for forsøg på voldtægt af en stuepige på et luksushotel i byen.
Allerede i går morges kunne franskmændene læse i den amerikanske avis The New York Times, at anklagerne om seksuelt overgreb imod Dominique Strauss-Kahn, var radikalt svækket. Ifølge det amerikanske dagblad havde stuepigen Nafissatou Diallo løjet flere gange i sagen, og hun kan knyttes til kriminelle aktiviteter såsom hvidvask af penge. Desuden har hun talt i telefon med en mand, der sidder i fængsel, for at drøfte fordele og ulemper ved at forfølge anklagen imod Strauss-Kahn. Nafissatou Diallo har tilmed indrømmet, at hun rent faktisk gjorde endnu et værelse rent efter Strauss-Kahns, selv om hun i første omgang sagde, at hun havde fortalt om overgrebet med det samme.
De franske socialister glædede sig allerede fra morgenstunden. Dominique Strauss-Kahn var før anholdelsen favorit til at blive socialistpartiets præsidentkandidatmed gode chancer for at vinde valget næste år. Det var derfor ikke uden en vis fryd i stemmen, at parlamentsmedlem Jean-Marie Le Guen i går morges deltog i et radioprogram på en af Frankrigs største stationer, France Inter.
»Alle de, der har trukket ham gennem sølet, ser måske lidt anderledes på tingene i dag«.
Le Guen er en af de få blandt Dominique Strauss-Kahns støtter, som har nægtet at vælge mellem socialistpartiets øvrige kandidater til præsidentvalget i Frankrig i 2012.
Ingenmandsland
Alligevel var kodeordet for socialisterne i går forsigtighed. For når selv Strauss-Kahns trofaste tilhængere udtaler sig med forbehold, skyldes det, at anklagerne imod ham nok er svækket, men at sigtelsen ikke er frafaldet. Strauss-Kahn kan fortsat ikke forlade USA, for retten beholdt hans pas.
Dominique Strauss-Kahn opholder sig med andre ord fortsat i det ingenmandsland, som en kompliceret retssag med så alvorlige anklager udgør.
Derfor ved ingen endnu, om han har en reel chance for at vende tilbage til fransk politik.
Alligevel er sagen vigtig. Det viser ikke mindst den modtagelse, nyheden fik i Frankrig, hvor medierne straks ryddede spalteplads og taletid til historien. Udviklingen i sagen om Dominique Strauss-Kahn havde nemlig også betydning for ugens to andre store nyheder i Frankrigde var begge afledt af Strauss Kahns fald.
Den første bestod i, at formanden for socialistpartiet, Martine Aubry, meldte sig i konkurrencen om at blive socialisternes kandidat til præsidentvalget. Hendes betingelse for at stille op har hidtil været, at hun ikke ville kæmpe imod Strauss-Kahn.
Senere på ugen blev det offentliggjort, at landets tidligere finansminister Christine Lagarde var blevet valgt som formand for Den Internationale Valutafond, IMF. Den post overtager hun efter Dominique Strauss-Kahn, som valgte at sige op kort efter anklagen imod sig.
Døren er åbnet
Med Strauss-Kahn mulige comeback kan alting være forandret. Ikke for Christine Lagarde og IMFdet tog er kørt. Men for socialisterne kan den tidligere topkandidat vende op og ned på alting.
Det turde de ikke tænke på i går. Martine Aubry understregede, at hun udtalte sig som »Dominiques ven«, da hun glædede sig over nyheden. Ingen politiske udmeldinger vedrørende hendes kandidatur.
Det samme gjaldt Strauss-Kahns potentielle konkurrenter, der som Aubry blot udtalte sig om den menneskelige side af sagen.
François Hollande er den af partiets kandidater, der har nydt bedst af, at Strauss-Kahn var ude af billedet. Han sagde til nyhedsbureauet AFP, at han håbede, at »de nye elementer i sagen ville gøre det muligt at ophæve alle anklagerne imod Dominique Strauss-Kahn. Det vil være en lettelse for ham, hans familie og hans nærmeste«. Stort set det samme lød fra Ségolène Royal, der var socialisternes præsidentkandidat ved det seneste valg. Den franske regering forholdt sig i første omgang passivt til udviklingen i sagen.
Men der er altså lang vej endnu for Strauss-Kahn. Men der er en vej. Som en lille reminder herom nævnte Jean-Daniel Lévy, der leder opinionsundersøgelserne hos analyseinstituttet Harris, via Twitter en meningsmåling, der nu er et par uger gammel. Her spurgte Harris franskmændene, hvad der var den værste fejl, en kandidat til præsidentposten kunne begå.
Svaret lød: ikke at holde sine valgløfter. Det er ganske rammende for, hvordan franskmændene opfatter Sarkozys periode som præsident. En af de fejl, som deltagerne i undersøgelsen til gengæld er ligeglade med, er utroskab mod sin ægtefælle. Det er en af de ting, Strauss-Kahn er kendt for.



