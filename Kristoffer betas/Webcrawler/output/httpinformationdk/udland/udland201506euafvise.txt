EU vil afvise flygtningeforslag



 Der er udsigt til, at EU-landenes stats- og regeringschefer senere på ugen vil skrotte EU-Kommissionens forslag om en bindende fordelingsnøgle for 40.000 flygtninge, der er ankommet til Italien og Grækenland.
Seneste udkast til topmødets sluterklæring lægger op til, at medlemslandene siger okay til, at de i løbet af de næste to år skal omfordele de 40.000.
Men i stedet for at fordele dem i henhold til den fordelingsnøgle, kommissionen har regnet ud, lægges der op til, at medlemslandene i løbet af juli selv skal forhandle sig frem til, hvordan migranterne skal fordeles mellem dem.
Samtidig understreges det i seneste udkast, at der er tale om en midlertidig løsning og en engangsforeteelse. Danmark ville selv, hvis der blev tale om bindende kvoter, ikke være bundet af forslaget på grund af retsforbeholdet. Mens Storbritannien og Irland har en tilvalgsordning og ville kunne vælge at deltage. Blandt de øvrige EU-lande har der den seneste måned været markant forskellige holdninger til ideen om bindende kvoter. Især Italien, der står som første ankomstland for mange tusinde migranter, har været stor fortaler for at kunne sende hovedparten af de nyankomne videre til andre EU-lande.

