Om fem år kan det være for sent
Den barske sandhed er, at klimaforandringerne er undervurderede, og at alting løber hurtigere end forudset, siger 26 førende klimaforskere i ny rapport til klimatopmødet


 26 af verdens førende klimaforskere, de fleste af dem forfattere til rapporter for FN's klimapanel IPCC, taler nu højt og i kor til de repræsentanter for alle verdens lande, som på mandag mødes i Bella Centret i København for at forhandle en global klimaaftales substans på plads.
»Dette er den sidste videnskabelige appel til klimaforhandlerne fra 192 lande,« siger Hans Joachim Schellnhuber, direktør for Potsdam Institute for Climate Impact Research og formand for den tyske regerings klimaråd, WBGU.
»De er nødt til at kende den barske sandhed om den globale opvarmning og de risici uden fortilfælde, der er involveret,« påpeger han.
Forskernes anbefaling er ikke til at tage fejl af. Verden går mod op til syv graders temperaturstigning i 2100, hvis ikke der handles markant nu, fastslår de.
»De globale udledninger må toppe og derefter falde hastigt inden for de nærmeste 5-10 år, hvis verden skal have en rimelig chance for at undgå de allerværste følger af klimaforandringerne,« lyder den overordnede konklusion i rapporten The Copenhagen Diagnosis, resultatet af et års arbejde med at opdatere klimavidenskaben siden den seneste IPCC-rapport i 2007.
Nær nul
»For at stabilisere klimaet er det nødvendigt at nedbringe de globale udledninger af CO2 og andre drivhusgasser til nær nul i god tid inden århundredets afslutning,« hedder det. For den enkelte verdensborger betyder det, at »den gennemsnitlige årlige udledning pr. hoved må indskrænkes til et godt stykke under ét ton CO2 i 2050. Det er 80-95 pct. under udledningerne pr. person i i-landene i år 2000.«
Professor Matthew England, direktør for det australske Climate Change Research Centre, understreger, at »en bindende aftale er bydende nødvendig for at sikre, at de store udleder-lande handler på hjemmebane.«
Alting accelererer
En del af baggrunden for forskernes forstærkede uro er, at CO2-udledningerne og  -koncentrationen bliver ved at stige. CO2-koncentrationen i atmosfæren er i dag med sikkerhed højere end den har været i 800.000 år og muligvis højere end i 3-20 mio. år.
»De globale CO2-udledninger fra fossile brændsler var i 2008 næsten 40 pct. højere end i 1990. Selv hvis de globale udledningsrater stabiliseres på dagens niveau, så vil blot 20 års fortsatte udledninger indebære 25 pct. sandsynlighed for, at ...
opvarmningen overstiger to grader - også selv hvis udledningerne fra 2030 var nul,« oplyser rapporten.
The Copenhagen Diagnosis tilbageviser påstande om, at opvarmningen nu skulle være stoppet, eller at naturlige forhold som ændringer i solens aktivitet skulle kunne forklare den aktuelle opvarmning.
»Hvert år i dette århundred - 2001-2008 - har været blandt de 10 varmeste år siden målingernes begyndelse, på trods af at solens stråling har været relativt svag de seneste år (...) Der har ikke været nogen afkøling de seneste 10 år, uanset påstande herom fra visse lobbygrupper, viderebragt af nogle medier.«
Nye studier peger på, at solen kun har bidraget med 10 pct. til overfladeopvarmningen i sidste århundred og med et forsvindende bidrag de seneste 25 år.
»Der er ikke blevet offentliggjort noget troværdigt videnskabeligt studie siden (IPCC-rapporten i 2007) AR4, som støtter alternative hypoteser til forklaring af opvarmningen,« lyder afvisningen af visse klimaskeptikeres udsagn.
Til gengæld er der siden IPCC-rapporten indløbet en række nye vidnesbyrd om opvarmningens konsekvenser.
»Satellit- og direkte målinger viser nu, at såvel Grønlands som Antarktis' iskapper mister masse og bidrager til havstigninger med tiltagende hast,« hedder det.
»Havene er steget med mere end fem centimeter de seneste 15 år, omkring 80 pct. mere end IPCC's forudsigelser fra 2001. Med virkningen fra iskapper og gletschere kan den globale havstigning overstige én meter i 2100, med en stigning på to meter vurderet som en øvre grænse til den tid. Det er meget højere end tidligere vurderet af IPCC. Efter år 2100 må havstigninger på adskillige meter forventes over de kommende få århundreder.«
Tipping points
Professor Tim Lenton fra University of East Anglias School of Environmental Sciences understreger, at »klimaændringerne accelererer mod de polare iskappers 'tipping point'. Det er derfor, vi nu angiver fremtidig havstigning i meter frem for i centimeter.«
Også sommersmeltningen af havisen i Arktis »har langt overskredet de værst tænkelige fremskrivninger i klimamodellerne fra IPCC's rapport« fra 2007, og det betragtes nu som »meget sandsynligt, at en isfri sommer i Arktis er uundgåelig.«
Andre 'tipping points' i det globale system kan også være tæt på at blive overskredet, fremgår det.
»Adskillige sårbare elementer i klimasystemet - f.eks. de kontinentale iskapper, Amazonas' regnskov, den vestafrikanske monsun og andre - kan blive skubbet mod pludselige eller uafvendelige forandringer, hvis opvarmningen fortsætter som 'business as usual' gennem dette århundred. Risikoen for at overskride kritiske tærskler - 'tipping points' - øges stærkt ved fortsatte klimaændringer. Det indebærer, at en venten på højere grad af videnskabelig sikkerhed kan føre til, at nogle 'tipping points' vil blive overskredet, før de er identificeret.«
Professor i fysisk oceanografi Stefan Rahmstorf, Potsdam Institute, sammenfatter øjebliksbilledet med ordene: »Desværre viser datamaterialet nu, at vi hidtil har undervurderet klimakrisen.«
Klimatopmødet med start på mandag løber frem til 18. december. Alle verdens lande og foreløbig 95 statsledere deltager.


