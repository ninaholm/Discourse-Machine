Revisionsfirma rådgiver: Sådan undgår man at betale skat i Afrika
Den verdensomspændende rådgivningsvirksomhed Deloitte vejleder sine kunder i, hvordan de undgår at betale skat i afrikanske lande. Dybt uansvarligt, mener ekspert. Deloittes danske direktør afviser, at rådgivning i skatteunddragelse er gængs praksis
Deloittes præsenterer Mozambique som eksempel på, hvordan selskaber kan investere i et afrikansk land og efterfølgende udgå at betale skat i landet ved at oprette et skuffeselskab på Mauritius. Gadefejere på gaden i hovedstaden Maputo i  Mozambique.


 
	Investér i Mozambique, og betal skat af dine indtægter. Eller ... Investér i Mozambique, opret et holdingselskab på Mauritius og undgå at betale skat.

	Tre slides i en power point-præsentation fra det verdensomspændende konsulentfirma Deloitte forklarer, hvordan virksomheder kan oprette skuffeselskaber på Mauritius og dermed undgå at betale skat i et af verdens fattigste lande. Det dokumenterer en rapport fra den internationale udviklingsorganisation ActionAid, som offentliggøres i dag.

	Power point-præsentationen blev vist den 5. juni i år på konferencen China-Africa Investment Forum 2013 i Beijing arrangeret af International Financial Law Review. En Deloitte-medarbejder fra Mauritius holdt oplæg under overskriften Investing in Africa through Mauritius, og hans power point-præsentationen er tilgængelig på arrangørens hjemmeside.

	Lars Koch, politikmedarbejder i u-landsorganisationen IBIS, har beskæftiget sig indgående med internationale virksomheders skatteunddragelse i u-landene. Han er ikke overrasket over, at Deloitte er involveret i vejledning om skattely.

	»Rådgivningsbranchen går normalt under radaren, når det handler om skattely. Derfor er det er enormt sundt at få det frem i lyset. For de tilbyder skatteløsninger, de ved kun vil være lovlige, indtil de bliver opdaget. Selv kalder de det skatteoptimering, men det er anstødeligt, at rådgivningsfirmaerne bruger ressourcer på at minimere skattebetalingen for dem, der har allermest, ved at tage fra verdens allerfattigste lande,« siger han.

	Deloittes rådgivning er som sådan ikke ulovlig, understreger Lars Koch. Men når store internationale firmaer undlader at betale skat i de lande, de opererer i, går fattige lande glip af milliarder af dollar i skatteindtægter.

	Ifølge ActionAid ender halvdelen af alle investeringer i udviklingslande i skattely, og OECD skønner, at udviklingslande på grund af skatteunddragelse hvert år går glip af tre gange så mange penge, som de får ind i udviklingsbistand.

	Fatale konsekvenser

	I Deloittes power point-præsentation bliver Mozambique brugt som eksempel til at vise, hvordan selskaber kan investere i et afrikansk land og efterfølgende udgå at betale skat i landet ved at oprette et skuffeselskab på Mauritius. I Mozambiques tilfælde betyder det, at virksomheder kan reducere deres kildeskat (den skat, en virksomhed betaler af sin indkomst) med op til 60 pct. og deres kapitalvindingsskat med hele 100 pct., fra 32 til nul pct.

	Generalsekretæren i ActionAid Danmark, Frans Mikael Jansen, siger:

	»De her slides er ’en smoking gun’. Derfor har vi nu bedt Deloitte om en redegørelse for, hvorvidt de mener, det er deres opgave at rådgive firmaer til ikke at betale skat i de lande, hvor de skaber deres værdier,« siger han.

	Mauritius bliver ofte beskrevet som en ’indgangsport til Afrika’ for internationale virksomheder. Landets regering har på nuværende tidspunkt dobbeltbeskatningsaftaler med 14 afrikanske lande og forhandler med yderligere 10. Ud over de mange dobbeltbeskatningsaftaler er Mauritius også attraktiv for investorer i kraft af landets medlemskab af de afrikanske handelssamarbejder SADC og COMESA. Men når virksomhederne placerer deres indtægter i skattely på Mauritius, ender afrikanske lande som Mozambique med et hul i statskassen, og det har fatale følger, forklarer Frans Mikael Jansen.

	»Det betyder, at de afrikanske landes muligheder for at skabe menneskerettigheder, uddannelse, forebyggende og helbredende arbejde og infrastruktur har trange kår, fordi de ikke får del i de indtægter, der bliver skabt gennem produktionen.«

	Skamfuldt

	Deloittes rådgivning om muligheden for at unddrage sig skattebetaling i udviklingslandene finder sted, selvom virksomheden både internationalt og i Danmark gør meget ud af at fremhæve sit samfundsengagement.

	På Deloittes hjemmeside har koncernens ledelse bl.a. skrevet under på, at Deloitte har et ansvar for ikke kun at se på og tænke i økonomi, men »to look beyond the bottom line (se ud over bundlinjen, red.)«. Og på Deloittes danske hjemmeside skriver virksomheden: »… vi (er) bevidste om vores rolle i samfundet og vores ansvar over for vores interessenter. Vi udfylder rollen som offentlighedens tillidsrepræsentant …«

	Lars Koch er ikke enig:

	»Jeg synes, det er skamfuldt, at Deloitte bruger deres ressourcer på at minimere skattebetalingen i afrikanske lande i stedet for at hjælpe de fattige lande. Det er dybt uansvarligt. Det har intet med samfundsansvar at gøre,« siger han. Information har forelagt sagen for Deloitte i Danmark, og direktør Anders Dons siger til Information:

	»I relation til skatteplanlægningen er vores holdning klar. Vi tager skarp afstand fra skatteunddragelse. Det vil Deloitte ikke bidrage til, og vores etiske regler opremser skarpe konsekvenser for ansatte, som overskrider reglerne. Skatteregler skal overholdes.«

	Han vil nu undersøge sagen og tage kontakt til Deloitte på Mauritius.

	 

	 

