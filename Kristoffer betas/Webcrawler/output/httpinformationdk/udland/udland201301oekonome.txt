Økonomer: Fem års tørke venter EU’s og Danmarks økonomi
Mens nogle adspurgte økonomer slet ikke vil spå om de nærmeste års vækstrater, vurderer andre, at vi ikke har set det værste til krisen endnu, og at der kan blive tale om nulvækst de kommende fem år. Enkelte optimister nævner op til to pct. som mulig vækstrate
Økonomerne er ikke optimistiske med hensyn til mulighederne for at få bremset den økonomiske krise i Europa.


 OECD skriver i sin seneste Economic Outlook fra november 2012:
»Efter fem år med krise svækkes den globale økonomi på ny. Det er ikke udtryk for et nyt mønster. I nyere tid har tegn på udstigning fra krisen mere end en gang måttet vige for fornyet afmatning eller endog recession i nogle lande. Risikoen for en ny stor sammentrækning kan ikke udelukkes. En recession pågår i eurozonen. Den amerikanske økonomi vokser, men præstationerne er fortsat under, hvad man forventede tidligere på året. En afmatning har vist sig i mange fremvoksende markedsøkonomier, delvis som en afspejling af recessionen i Europa.«
Eurostats seneste bud på EU’s BNP-vækst i 2012 lyder på minus 0,3 pct. og for eurozonen minus 0,4 pct., mens den danske regerings skøn for vækstresultatet for Danmark i 2012 er minus 0,4 pct.
På den baggrund har Information bedt en række økonomer give deres bud på, hvilke vækstrater der kan forventes i EU og Danmark de nærmeste fem år.
Svaret fra professor Carl-Johan Dalgaard, Økonomisk Institut på Københavns Universitet, er karakteristisk:
»Konjunkturbilledet forekommer fortsat meget mudret. I denne situation er viden om den langsigtede udvikling i væksten ikke til megen nytte. Så dette spørgsmål kan man med sikkerhed ikke besvare med nogen form for præcision.«
Duncan Wigan, finansøkonom ved Department of Business and Politics på CBS, siger tilsvarende:
»Jeg er skeptisk over for substansen i enhver påstand om autoritativ forudsigelse, og jeg foretrækker at afstå fra at give en sådan forudsigelse autoritativ fremtræden i form af et fast tal.«
Wigan benytter dog lejligheden til at kritisere den førte krisepolitik i EU:
»Jeg vil imidlertid sige, at den aktuelle besparelsespolitik i Europa ikke rummer noget grundlag for fornyelse. At beskære offentligt og privat forbrug samtidigt udelukker rent logisk vækst, og fraværet af enhver overordnet vision (som f.eks. en ’grøn revolution’) modarbejder det ydermere.«
Flere påpeger tilsvarende, at økonomiens vækst eller ikke-vækst i afgørende grad bestemmes af politikernes dispositioner.
»Hvad der kommer til at ske, afhænger vældig meget af politik. Derfor giver økonomisk forudsigelse ikke så meget mening (…) I EU har håndteringen af den finansielle krise og eurokrisen bidraget betydeligt til at uddybe krisen og til at lægge byrderne på de svageste,« hedder det i svaret fra professor Inge Røpke, Center for Design, Innovation and Sustainable Transitions ved Aalborg Universitet.
»Uinteressant spørgsmål,« lyder reaktionen fra professor Frede Hvelplund, Institut for planlægning på Aalborg Universitet:
»Det, det drejer sig om, er, om EU er i stand til at løse dets ressourceproblemer ved at mobilisere den store arbejdsressource, der heldigvis p.t. er ledig. ’Heldigvis’, for arbejdsløsheden bærer kimen til de ressourcemæssige problemløsninger. Hvis det lykkes – hvilket der desværre ikke p.t. er meget, der tyder på – vil konsekvensen være en periode med vækst, som er drevet af, at man energirenoverer huse, etablerer omfattende materialegenbrugssystemer, bygger vedvarende energianlæg og i det hele taget nedbringer Europas ressourcebelastning.«
»I så fald vil væksten i en periode kunne være på mellem 2 og 4 pct. årligt,« vurderer Hvelplund.
Også Katarina Juselius, professor ved Økonomisk Institut, KU, peger på den grønne omstilling som den reelle mulighed for at sætte gang i den europæiske økonomi:
»Hvis sparepolitikken fortsætter med at dominere, vil EU næppe vokse i de kommende fem år. En større satsning på en omstilling til en grøn økonomi og en forbedret (natur)ressourceproduktivitet i EU kan give mere vækst.«
’Vi har ikke nået bunden’
Generelt hersker der blandt økonomerne udbredt pessimisme om mulighederne for ny europæisk vækst over de kommende fem år. Adspurgt om vækstudsigterne svarer f.eks. Jakob Brøchner Madsen, dansk økonom med professorat på det australske Monash University:
»Bad!!! Det bliver i hvert fald ikke over 1 pct.«
Professor Bengt-Åke Lundvall, Institut for økonomi og ledelse, Aalborg Universitet:
»Tilbagegang og stagnation indtil euroen virkelig truer med at bryde sammen – herefter kan ingen spå.«
Lektor Henrik Plaschke, Institut for statskundskab, Aalborg Universitet:
»Fortsat krise og stagnation – vi har ikke nået bunden.«
Professor Hans Aage, Institut for samfund og globalisering på RUC, og miljøøkonom Mikael Skou Andersen, Det Europæiske Miljøagentur, spår begge en EU-vækst på 0 pct. de kommende fem år.
Tidligere overvismand, professor Christen Sørensen, Syddansk Universitet, professor Peder Andersen, Fødevareøkonomisk Institut på KU, samt professor Finn Østrup, Center for kreditret og kapitalmarkedsret på CBS, hælder alle til en gennemsnitlig vækstrate i EU de næste fem år omkring 1 pct.
En anelse mindre pessimistisk synes tidligere overvismand, professor Niels Kærgård og professor Søren Kjeldsen-Kragh, begge Fødevareøkonomisk Institut på KU, at være med et vækstbud på 1-1,5 pct. for EU, mens professor Bo Sandemann Rasmussen, Institut for økonomi på Aarhus Universitet, siger 1-2 pct. pr. år og Jørgen Ørstrøm Møller, Asia Research Centre, CBS, 1,5-2 pct., måske stigende til mere end 2 pct. i de sidste to-tre år af perioden.
For Danmark angiver økonomerne typisk samme vækstudsigter de nærmeste fem år som for EU, for enkelte dog »måske lidt mere grundet et bedre udgangspunkt end EU-gennemsnittet«, som Christen Sørensen udtrykker det med sit bud på 1,25 pct. årlig vækst i dansk økonomi.
»Danmark nyder godt af krisen i Sydeuropa i form af gratis kapitaltilførsel til den danske stat. En mindre økonomdomineret regering kunne bruge dette til at finansiere en ambitiøs grøn infrastruktur – men det sker nok ikke,« lyder en kommentar fra Bengt-Åke Lundvall.
Den vurdering deles af Frede Hvelplund, der godt kan se en dansk vækst på 2-4 pct. for sig, »hvis det lykkes at gennemføre en systematisk grøn politik, bl.a. på energiområdet. Men det er der heller ikke p.t. meget, der tyder på. Målsætningerne er gode nok, men midlerne er slet ikke tilstrækkelige.«
Lektor Anders Chr. Hansen, Institut for miljø, samfund og rumlig forandring, RUC, giver et samlet billede af den økonomiske politik i Danmark, hvor væksten de næste fem år »i hvert fald ikke bliver høj.«
»I 2013 falder de offentlige investeringer markant for hurtigere at opnå balance på de offentlige budgetter. De private investeringer fremmes med investeringsvindue og fremme af energiinvesteringer, men det forventes fortsat ikke at kunne opveje den løbende nedslidning og forældelse af kapitalapparatet. Kapitalapparatet skrumper. Uanset lave renter og høje fradrag udskyder virksomhederne deres investeringer i ny produktion, indtil der er en efterspørgsel efter den. Til gengæld giver skattereformen husholdningerne større budgetter, men det er usikkert, om de vil blive brugt til at betale af på gæld eller forbruge mere. Tilbage står eksporten, men eurolandene – også Tyskland – er i recession og vil være det ind i 2013, så de vil importere mindre. Selv Sverige har negativ vækst ved udgangen af 2012. Uden investeringspolitikken og skattelettelserne ville det gå værre, men der skal nok mere til for at vende job-kurven,« vurderer Anders Chr. Hansen.
Flere konkluderer som Henrik Plaschke:
»Væksten kommer ikke tilbage af sig selv. Hvis en holdbar og længerevarende vækst skal genereres på ny, fordrer det en radikalt anderledes form for økonomisk udviklingsmodel med hensyn til organisering af produktion, forbrug, transport, energi osv. Og det er først og fremmest et politisk projekt, der p.t. ikke har nogen solid form for politisk eller social opbakning.«

