Menneskejagt i Frankrig: Politiet anholder syv personer
Fransk politi jager intenst de to formodede gerningsmænd til onsdagens terrorangreb mod Charlie Hebdo
 Fransk politi har i løbet af natten anholdt syv personer i forbindelse med terrorangrebet på det franske satiremagasin Charlie Hebdo. Fotoet er fra en aktion i Reims, nord for Paris.


 Fransk politi har i løbet af natten anholdt syv personer i forbindelse med terrorangrebet på det franske satiremagasin Charlie Hebdo. Det siger den franske indenrigsminister, Bernard Cazeneuve.
Udtalelsen er i tråd med en tidligere udtalelse fra den franske premierminister, Manuel Valls.
De to hovedmistænkte er dog stadig på fri fod, understregede Valls.
»Adskillige er blevet tilbageholdt i løbet af natten. De to mistænkte er ikke blevet fundet endnu. De er kendt af efterretningstjenester, og man har uden tvivl holdt øje med dem forud for onsdagens angreb,« siger Manuel Valls til radiostationen RTL.
Fransk politi har udstedt arrestordre på den 32-årig Cherif Kouachi samt den 34-årige storebror Said Kouachi, som mistænkes for at stå bag massakren. Begge er født i Frankrigs hovedstad Paris.
En tredje medgerningsmand, den 18-årige Hamyd Mourad, født i 1996, meldte sig selv til politiet natten til torsdag. Hans rolle i angrebet har angiveligt været at køre de formodede gerningsmænd til Charlie Hebdos redaktion i Paris.
Ifølge det franske medie Linternaute.com kom politiet på sporet af de tre formodede gerningsmænd, efter at Said Kouachis id-kort blev fundet i flugtbilen, som de maskerede mænd kørte væk i efter massakren.
12 personer blev dræbt og 11 såret i forbindelse med angrebet på det satiriske magasins redaktion i den franske hovedstad lidt før klokken 12 onsdag. Fire af de sårede er i kritisk tilstand.
Tusindvis af politifolk deltager i arbejdet med at tilbageholde de formodede gerningsmænd.
Frankrigs præsident, François Hollande, har erklæret national sørgedag torsdag og sagt, at alle officielle bygninger skal sætte flaget på halv de næste tre dage. Der holdes desuden et minuts stilhed klokken 12 torsdag.
 Fransk politi har i løbet af natten anholdt syv personer i forbindelse med terrorangrebet på det franske satiremagasin Charlie Hebdo. Fotoet er fra en aktion i Reims, nord for Paris.
Scanpix

