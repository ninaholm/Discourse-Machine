Optræk til ballade på OPEC-møde
Sammenslutningen af olieeksporterende lande, OPEC, holder i dag krisemøde i Wien. Der er lagt op til konfrontation, for ikke alle vil sænke produktionen
I dag mødes OPEC-landene til krisemøde i Wien. Irans olieminister har gjort sig til talsmand for en reduktion af olieproduktionen med to millioner tønder om dagen, men det får han formentlig svært ved at komme igennem med.


 Det er repræsentanter fra en række magtfulde nationer, der i dag er samlet til krisemøde i den østrigske hovedstad, Wien. 
OPEC hedder sammenslutningen af lande, der er kaldt til samling. Tilsammen står medlemmerne for 40 procent af verdens samlede olieproduktion, og med de historisk lave oliepriser som følge af den økonomiske krise er der krisestemning i kartellet.
Iran og Venezuela er to af de OPEC-lande, der forud for dagens møde har været varme fortalere for en nedskæring i medlemmernes samlede olieproduktion med stigende markedspriser til følge.
"De er afhængige af, at olieprisen stiger, da landenes sociale programmer er bygget op om denne indtægt," siger Jerome Davis, der er medlem af Canada Research Chair in Oil and Gas Policy.
Irans olieminister, Hossien Nozari, er heller ikke bleg for at sætte tal på det samlede antal tønder olie, han gerne ser produktionen reduceret med. 
"To millioner vil stabilisere markedet," sagde han i går ved sin ankomst til Wien. 
Alligevel er det langtfra givet, at Iran og Venezuela får deres ønske opfyldt. Med ved bordet sidder nemlig verdens største olieproducent, Saudi-Arabien.
"Hvis ikke Saudi-Arabien er med på ideen, så kommer der ikke til ske noget," konstaterer Jerome Davis og fortsætter: "Det kan godt være, at Saudi-Arabien af ren høflighed siger, at de vil skære ned på produktionen, men det er langtfra sikkert, at det kommer til at ske i virkeligheden."
Det ansvarlige medlem
Ifølge Davis spiller Saudi-Arabiens forhold til USA- verdens største forbruger af olie - en central rolle i den forbindelse. Amerikanske virksomheder nyder godt af de historisk lave oliepriser - og det ved saudiaraberne.
"Saudi-Arabien ønsker ikke at skade deres forhold til USA ved at tvinge prisen i vejret. Det bliver underbygget af, at de tidligere har set sig selv som det ansvarlige medlem af OPEC, der ved gentagne lejligheder har påpeget, at olieprisen har været unaturligt høj," siger Davis, der er ansat ved det canadiske Dalhousie University.
Dog kan det vise sig, at olieprisen på et tidspunkt bliver så lav, at Saudi-Arabien føler sig tvunget til at handle. Jerome Davis mener, at en pris på 45-50 dollar tønden er den laveste pris, kongedømmet kan tolerere.
I går var prisen på en tønde olie omkring 65 dollar. Det er den laveste pris i 16 måneder og et fald på mere end 56 procent siden den rekordhøje pris på 147,50 dollar i juli 2007. 


