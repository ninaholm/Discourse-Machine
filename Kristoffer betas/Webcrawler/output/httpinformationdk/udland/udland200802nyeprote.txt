Nye protester mod tegning



 Den tredje fredag efter danske avisers genoptryk af en Muhammedtegning var endnu en gang præget af demonstrationer i den muslimske verden. I Pakistan blev muslimernes traditionelle fredagsbøn fulgt op af protester mod Danmark i byerne Karachi, Quetta, Multan, Hyderbabad, Rawalpindi samt i hovedstaden Islamabad. Flere af demonstrationerne var arrangeret af to af Pakistans muslimske partier, Jamiat Ulma-e-Islam og Jamaat-I-Islami. Uropoliti blev sat ind, da de 300 demonstranter, alle studenter fra Islamabads Quaid-e-Azam-universitet, forsøgte at marchere mod den danske ambassade. 
ritzau/dpa

