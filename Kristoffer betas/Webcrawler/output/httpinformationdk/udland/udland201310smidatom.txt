’Smid en atombombe midt i Irans ørken’
Den proisraelske lobby i USA er foruroliget over præsident Obamas åbning mod Iran. I sidste uge gik mangemilliardær Sheldon Adelson til yderligheder, da han i en debat på et jødisk universitet foreslog at true ayatollaherne med et atomangreb
 
	Den jødiske mangemilliardær Sheldon Adelson giver store donationer til republikanske politikere og har en klar holdning til spørgsmålet om Israels sikkerhedssituation og Vestens optøning i forhold til Iran: Spræng en atombombe i den iranske ørken og sig så: ’Så I det?! Næste gang sker det i midten af Teheran. Foto: Scanpix


 
	På overfladen virker den amerikanske mangemilliardær og Las Vegas-magnat Sheldon Adelson som en elskværdig herre – lidt af en hyggeonkel.

	Men bag masken på den kontroversielle republikanske og jødiske filantrop finder man en benhård og selvsikker forretningsmand, der føler sig overbevist om, at hans kæmpe succes berettiger ham til stor politisk indflydelse i USA og Israel.

	Adelson instruerer f.eks. gerne USA’s præsident og Israels premierminister i den politik, de bør føre.

	Det blev illustreret til fulde, da den normalt publikumssky rigmand i sidste uge deltog i en debat på Yeshiva University i New York om en iransk atombombes eksistentielle trussel mod Israels og jødernes overlevelse.

	Her gav Adelson præsident Barack Obama nogle håndfaste råd om, hvordan USA bør forhandle med det teokratiske styre i Teheran.

	»Det værste, man kan gøre, inden man starter forhandlinger med en modstander, er at give indrømmelser. Det ved jeg af egen erfaring. Så det var helt hen i vejret, da Obama fra begyndelsen tilkendte Iran retten til at berige uran til civil anvendelse,« sagde Adelson.

	En ret, Iran imidlertid er garanteret ifølge traktaten om ikke-spredning af kernevåben.

	Spillekongens militante linje over for Iran er næppe fuldt ud repræsentativ for amerikanske jøders holdning til forhandlingerne i Wien. I den østrigske hovedstad forhandles der om en begrænsning af Irans atomprogram til kun at omfatte energiudvinding – til gengæld for en ophævelse af de vestlige økonomiske sanktioner.

	Under debatten på det historisk jødiske universitet foreslog Adelson ligefrem at intimidere ayatollaherne ved at sprænge en atombombe i den iranske ørken og herpå true med at gøre det samme »midt i Teheran«, medmindre de makker ret og afmonterer hele atomprogrammet.

	Ingen af paneldeltagerne protesterede eller udvandrede.

	Prædikanten

	Yeshiva University ligger i en lille enklave af smukke bygninger fra århundredskiftet på i nordlige del af Manhattan.

	Debatmødet var arrangeret af den konservative rabbiner Shmuley Boteach – en selvpromoverende prædikant, der arbejder på at redde amerikanske jøder fra at blive assimileret og miste deres etniske og religiøse identitet.

	Når det gælder forsvaret af Israels eksistens, har 81-årige Sheldon Adelson været en fantastisk rundhåndet donor – både i Israel og i USA.

	I anledning af debatmødet havde han reklameret for det ved at betale for en helsidesannonce i The New York Times. Prisen på en sådan svinger mellem 75.000 og 100.000 dollar.

	Og der var fuldt hus i Yeshiva-universitetets auditorium. Forinden havde rabbiner Shmuley, Adelson-parret og andre notabiliteter feteret de distingverede gæster og nogle journalister med kosher-anretninger (plus sushi) samt vand og vin i det smukke højloftede bibliotek.

	Det var ved denne lejlighed, en anden paneldeltager blev præsenteret af rabbiner Shmuley. Han hedder Bret Stephens og er viceredaktør for opinionssiderne i The Wall Street Journal, hvor han ugentligt skriver en klumme om udenrigspolitik.

	Stephens kvitterede ved at præsentere sin italienskfødte mor, der flygtede til USA i 1950, fordi – som sønnen pointerede – man dengang i Europa ikke kunne leve åbent som jøde. Stephens vandt dette års Pulitzerpris for bedste kommentator.

	Den jødiske filantrop

	I universitetsauditoriet sad unge og ældre side om side. Ved paneldeltagernes indtræden på scenen blev de budt velkommen med et bragende bifald.

	Ordfører Shmuley lagde aftenens snit ved at præsentere Adelson som »en af de mest succesrige forretningsmænd i menneskehedens historie« og »vor tids største jødiske filantrop«.

	Rabbineren endte sin fine introduktion med følgende iagttagelse: »Kun få mænd i vores 4.000-årige historie har besiddet en sådan magt til at omforme jødedommen.«

	Straks udspandt der sig en fascinerende duel mellem den unge Stephens og den ældre Adelson om, hvilken israelsk leder der ville angribe Iran først, hvis iranerne skulle fremstille en atombombe. Stephens pegede på tidligere premierminister Ehud Olmert; Adelson på Benjamin Netanyahu.

	Trods denne uenighed var ingen af de to debattører i tvivl om, at et atombevæbnet Iran ville udgøre en dødelig trussel mod staten Israels eksistens.

	Stephens: »Israel bør ikke stole på USA’s garantier. Israel skal aldrig udleje sin sikkerhed til Barack Obama, men slå til mod Iran på egen hånd. Husk på en ting: Atombomber eksisterer for at blive brugt. Hvis Iran havde én, ville de frit kunne terrorisere hele verden.«

	Ovationerne skyllede ned over den Pulitzer-vindende kommentator.

	Sprængning i ørkenen

	Herefter spurgte rabbiner Shmuley Las Vegas-magnaten, om han ville støtte de nuværende forhandlinger med Iran, hvis de først indvilligede i at stoppe berigelse af uran.

	»Nej«, svarede Adelson. »Hvad mener du med at støtte forhandlinger? Hvad skal vi forhandle om?«

	»Du griber din mobil og giver ordre til Nebraska om at sprænge en atombombe i ørkenen … Bortset fra et par klapperslanger og en skorpion, dræber den ikke en sjæl. Bagefter siger man: ’Så I det?! Næste gang sker det i midten af Teheran.’ Det er det eneste sprog, iranerne forstår.« Adelsons forslag blev mødt med spredte klapsalver i universitetsauditoriet.

	Efterfølgende er den rabiate idé blevet nævnt på flere amerikanske websites. I avisen Jerusalem Post har rabbiner Shmuley fremført, at Adelsons forslag var ment som en provokation, der skulle rippe op i den hykleriske venstreorienterede elite.

	»De råbte ikke op, da Irans ekspræsident Mahmoud Ahmadinejad benægtede, at holocaustet fandt sted,« skriver rabbineren.

