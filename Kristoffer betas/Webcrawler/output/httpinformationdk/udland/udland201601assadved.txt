Assad er ved at genvinde fodfæstet
Både den syriske opposition og IS er voldsomt pressede forud for mandagens fredsforhandlinger


 Både den syriske opposition og IS er voldsomt pressede forud for mandagens fredsforhandlinger
Ruslands bombning af den syriske opposition og koalitionens intensiverede angreb på Islamisk Stat (IS) har styrket præsident Assads regime forud for fredsforhandlingerne i Genève på mandag. Flere militære oppositionsledere bekræfter over for Reuters, at de er pressede af de især de russiske angreb, men også af Assads landstyrker, der tilsyneladende har fået øget støtte fra Libanons shiitiske Hizbollah-milits, der kæmper side om side med det syriske regime.
I sidste uge mistede oppositionen bl.a. kontrollen over den strategisk vigtige by Salma i det vestlige Syrien, som ifølge Reuters’ kilder er netop det område, Assad-styret p.t. forsøger at generobre kontrollen med.  Også IS er presset, rapporterer flere medier. Ifølge dokumenter, som er lækket fra IS, er det såkaldte kalifat bl.a. presset på pengepungen. I slutningen af året beordrede ledelsen derfor alle lønninger halveret til cirka 200 dollar. Pengeproblemerne er opstået, efter at den internationale koalition i efteråret udvidede sine angreb til at omfatte IS’ illegale oliesalg, og dertil kommer de historisk lave oliepriser på 25-27 dollar tønden, som betyder, at prisen på smuglerolie også styrtdykker.  
Både regimet og de største oppositionelle paraplyorganisationer har meddelt, hvem deres forhandlere bliver. Ifølge den regeringskontrollerede syriske avis al-Watan bliver det bl.a. Syriens FN-ambassadør Bashar al-Jaafari og viceudenrigsminister Faisal al-Mekdad, der skal forhandle for Assad-regimet, mens Syriens Koalition af Politiske og Væbnede Oppositionsgrupper bliver repræsenteret af den saudiskstøttede Mohammed Alloush, der leder den islamistiske oprørsgruppe Jaish al-Islam (Islams Hær, red.)
Gruppen betragtes af både Assad-regimet og dets russiske støtter som en terrororganisation.

