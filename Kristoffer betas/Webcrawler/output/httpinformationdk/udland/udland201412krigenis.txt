Krigen mod IS svækker Syriens moderate opposition
Bashar al-Assads regime er reelt fredet, så længe USA-koalitionen fører krig mod Islamisk Stat i Syrien og Irak med det resultat, at Syriens moderate opposition afgørende svækkes


 »Det er ikke svært at bevare pessimismen«. Så dystert beskriver Hazem Saghieh den syriske moderate oppositions tilstand. Saghieh, politisk redaktør på den internationale arabiske avis, al-Hayat, tilføjer i telefonen fra Beirut, at »en væbnet moderat opposition er ikke-eksisterende, men er enten slået af det syriske regimes styrker eller af islamiske militser som Islamisk Stat (IS) og Jabhat al-Nusra, der i vidt omfang har enten dræbt eller opslugt dens medlemmer, så man kan ikke længere tale om nogen uafhængig, moderat opposition af betydning«.
Den libanesiske redaktør peger på USA og koalitionens krigsindsats mod de radikale islamiske militser i Syrien som hovedårsagen til svækkelsen af de moderate oprørsgrupper især i det nordlige Syrien. Saghiehs analyse stemmer overens med, hvad diplomatiske kilder i regionen fortæller, nemlig at almindelige syrere og den moderate syriske opposition simpelt hen ikke kan forstå, hvorfor kun Islamisk Stat (IS) (og andre radikale militser som Jabhat al-Nusra og den salafistiske oprørsgruppe, Ahrar al-Sham, red.) angribes, mens regimet styrker sin militære position i ly af de amerikanske bombardementer, hvoraf der alene i sidste uge var 450 angreb i Syrien og mere end 500 angreb mod IS-mål i Irak.
Forbløffelsen har vendt sig til vrede mod USA-koalitionen, der påvirker den i forvejen dalende tilslutning til de moderate oprørsgrupper, hvis medlemmer i stort tal deserterer til radikale islamiske militser.
Regimet er styrket
USA-koalitionens de facto fredning af Assad-regimets styrker har medført, at regimet har kunnet trække tropper væk fra frontafsnit vendt mod Islamisk Stat og indsat dem mod de moderate FSA-enheder, der af Bashar al-Assad ses som hovedtruslen mod hans regime som følge af deres demokratiske agenda.
I første halvdel af november, da USA-koalitionens krigsførelse mod IS var koordineret og sat på skinner, gennemførte Damaskus-regimets kampfly 581 luftangreb og kastede 257 tøndebomber mod mål i oprørskontrollerede områder, hvor mere end 100 blev dræbt, militante og civile. I sidste halvdel af oktober smed regimet 401 tøndebomber, der med ondskabsfuld effekt rammer i flæng.
Angrebene, der er øget efter USA-koalitionens offensiv mod IS, har ifølge de diplomatiske kilder medført, at de moderate oprøreres relative styrke i forhold til såvel IS som regimet »har lidt et alvorligt knæk«, som det udtrykkes, og på sigt kan betyde, at Islamisk Stat, der står lige uden for storbyen Aleppo, kan rykke ind og overtage det hele.
Al Qaeda er hovedfjenden
Heller ikke den udvikling kommer bag på Hazem Saghieh: »Amerikanerne ser Islamisk Stat og de andre al Qaeda-relaterede grupper som hovedfjenden,« siger han, »for dem er der tale om en total krig, så de koncentrerer krigsindsatsen mod Islamisk Stat. Obamas strategi – eller mangel på samme – er, at det syriske regime lige nu ikke er et mål, men skal lades i fred. Det hører også med til billedet af fredningen, at amerikanerne i øjeblikket ikke har travlt med at udfordre Iran, der er det syriske regimes nærmeste allierede, da det kan påvirke de igangværende forhandlinger om Irans atom-program, hvilket er top-prioritet i Obama-administrationen.
Det betyder ikke en egentlig alliance mellem USA og Bashar al-Assad, der er mere tale om en udsættelse af opgøret med hans regime, indtil IS er nedkæmpet. Men her er problemet, at IS ikke kan nedkæmpes med den krigsindsats, vi nu er vidne til.«
Denne sidste vurdering støttes af udtalelser fra en major Sonny Alberdeston, der fra Shaw-basen i South Carolina styrer planlægningen af de amerikanske bombeangreb på IS-mål i Syrien og Irak. »Normalt planlægger man angreb mod en fjendtlig nationalstat ud fra årtiers granskning af stationære mål,« siger han til The New York Times, »men de fyre bevæger sig rundt. De kan være et sted, og ugen efter er de et andet«.
USA’s fantomhær
Amerikanerne har de sidste uger overflyttet et antal bombefly fra Afghanistan for at styrke indsatsen mod Islamisk Stat, og i sidste uge mødtes 200 officerer fra 33 lande i USA’s luftvåbens centralkommando i Tampa, Florida, med det formål at ’synkronisere og raffinere koalitionens militære kampagne designet til at nedbryde og besejre ISIL’, som det hedder med en afvisning af at bruge betegnelsen IS for Islamisk Stat.
Sideløbende fastholder amerikanerne officielt at træne og udstyre en planlagt styrke på 5.000 moderate fra FSA, hånligt kaldet ’fantom-hæren’ i den arabiske presse. Og i den forløbne uge blev et andet initiativ lanceret med henblik på at oprette en styrke på 7.000 oprørere i en såkaldt ’hurtig operationsstyrke’, der kan sættes ind mod regimets styrker med kort varsel. Denne plan blev drøftet på et møde mellem 72 oprørsgrupper i den tyrkiske by Gaziantep nær den syriske grænse, som i sig selv blev en demonstration af oppositionens splittelse. Angiveligt var formålet med mødet at danne en ny paraply-organisation, Det revolutionære Kommandoråd, der kan koordinere oprørsgruppernes militære bevægelser.
Men allerede under de tre dages møder klagede moderate militsledere over, at de islamistiske militser havde kuppet dem ved at besætte 11 ud af 17 pladser i den nye organisations militære ledelse. De moderate kommandanter var desuden utilfreds med, at det dokument med politiske principper for den nye organisation intet sted nævner ordet ’demokrati’. På den anden side afspejler også den strid om ord, at de moderate oprøreres rolle i den syriske borgerkrig synes udspillet.
Moderate brigader afvæbnet
En anden og meget synlig årsag er, som tidligere skildret her i avisen, at de våben, CIA trods alt har leveret til vestligt støttede oprørere, Grad-raketter og TOW-panserværnsmissiler (der i øvrigt er behæftet med betingelser om, at brugerne gør nøje regnskab for deres anvendelse, bl.a. med tilbagelevering af brugte rakethylstre) ofte falder i forkerte hænder.
Så sent som i fredags afvæbnede den islamiske milits, Jabhat al-Nusra, to FSA-militser – Ansar-brigaden i Idlib og Haqq-Fronten i Hama-regionen – og konfiskerede deres CIA-leverede våben. Det skete samtidig med, at repræsentanter for de to FSA-militser sammen med Jabhat al-Nusra deltog i det stiftende møde mellem de 72 oprørs-grupper.
Ifølge Hazem Saghieh støtter Vesten for lidt og for sent. »Syrien er reelt opdelt i tre regioner, en alawitisk, en sunnitisk og en kurdisk,« siger han, »og det kræver en koordineret, international politisk indsats med deltagelse af alle interessenter at holde Syrien samlet. Og der er jeg ikke optimist.«

