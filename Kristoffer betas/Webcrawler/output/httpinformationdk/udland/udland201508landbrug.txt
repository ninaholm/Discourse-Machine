Landbrug skulle sikre Afrikas fremtid - men de unge søger væk
Landbruget i Afrika syd for Sahara kunne potentielt trække millioner ud af fattigdom. Men de unge drager i stigende grad mod byerne i jagt på en uddannelse og et liv som i Vesten. Landbruget kæmper med en gammeldags og bagudskuende livsstil, som de unge ikke er tiltrukket af, siger ekspert
 Ebenezer K. Dogbatso, 25 år, fra Ghanas Volta-region
– Hvorfor forlod du din region?
»Min mor arbejder som landmand, men alle vores penge blev brugt på investeringer, og der var ikke nok til, at hun kunne betale for, at jeg kunne få mere uddannelse end mellemskolen. Så jeg rejste til Accra for fire år siden for at arbejde som byggearbejder og spare penge sammen til en uddannelse.« – Hvordan er livet i Accra anderledes end i landsbyen? »Det er et hårdt liv i min region. Man skal være hårdtarbejdende. Nogle dage er der ikke noget arbejde, og så må man vente på, at der er nogen, som har brug for ens arbejdskraft. Livet i Accra er også hårdt, men jeg kommer igennem det.« – Hvilke ønsker har du for fremtiden? »Jeg vil gerne tjene penge til en uddannelse. Men hvis jeg kunne få økonomisk hjælp til at starte et større landbrug, ville jeg forlade Accra på stedet og rejse hjem til min egen region. Desværre koster det mange penge at starte et landbrug, og jeg ville også få brug for teknisk udstyr.«


 Michael Owusus rager godt op i mængden med sine 190 cm. Hans skæggede, smilende ansigt spejder igennem trafikken efter kunder til hans lille vejbod med malerier.
Trafikken er så tæt, at den næsten står stille i Ghanas hovedstad, Accra. En mand slæber rundt med sin slipsebutik over skulderen og forsøger at sælge varer til forbipasserende i rundkørslen. Længere nede ad vejen sælger andre kopisolbriller, smartphone-opladere og hjemmelavede plastikarmbånd.
Over dem smiler bankmænd og popstjerner ned fra meterhøje reklameskilte.
Ligesom mange andre unge sælgere kommer 27-årige Michael Owusu fra landet og var født til et liv med hakke og såsæd. Men de unge vil mere end bare at kæmpe for overlevelse i en gammel og umoderne sektor. Derfor rejser de til byen for at realisere sig selv, få en uddannelse og få et tv.
Unge afrikanere syd for Sahara flygter fra landbruget, fordi lønnen er for dårlig til, at de kan realisere deres drømme om en vestlig livsstil og et moderne job. Men spørger man politikerne, forskerne og det internationale samfund, er det lige netop i landbruget, at der på sigt og med de rigtige tiltag kan skabes job og gode lønninger.
Intet liv på landet
Michael Owusu er opvokset seks timers kørsel fra Accras travle handelsgade Oxford Street i Ghanas Ashanti-region som det mellemste barn i en søskendeflok på syv. Forældrene dyrker stadig kakao og yams på et lille område, men ligesom Michael har fem af hans søskende lagt livet på markerne bag sig i håbet om en lysere fremtid i storbyen. Når den yngste bror om få år har færdiggjort skolen, forlader han sandsynligvis også hjemstavnen. Så er der kun forældrene tilbage.
Michael Owusu kom til Accra som 19-årig, efter han havde afsluttet en uddannelse, der svarer til gymnasiet.
»Det er ikke, fordi livet i Accra er let. Men det er bedre end i landsbyen. Det eneste, du kan lave, er at være landmand. Der er ingen elektricitet, intet internet, intet rindende vand, ingenting. Hvis du gerne vil se Ghanas landshold spille fodbold, må du gå tre timer til den nærmeste landsby med elektricitet og tv.«
»Jeg var nødt til at tage til Accra for at skabe mig et liv, og jeg har besluttet mig for aldrig at vende tilbage til landsbyen.«
De første to år i Accra sov han på gaden sammen med to venner. Men langsomt sparede de penge sammen, og i dag har Michael Owusu en lejlighed med tv og penge nok til en gang imellem at sende et lille beløb hjem til familien.
Vandring mod storbyerne
Ifølge tal fra Verdensbanken er antallet af ghanesere, der bor i byerne, steget med halvanden million fra 2004 til 2013. Det er en udvikling, der gør sig gældende for hele Afrika syd for Sahara. De seneste ti år har mere end fire millioner afrikanere syd for Sahara hvert år bevæget sig fra landområderne til byerne.
De unge afrikaneres vandring mod storbyerne er også et farvel til arbejdet som landmand. I Ghana er andelen af befolkningen, som er beskæftiget i landbruget, således faldet med 15 procent fra 2006 til 2010.
At der bliver færre unge i faget, kan også ses på de ghanesiske bønders gennemsnitsalder, der i dag er oppe på 55 år, mens den forventede levealder ligger på 55-60 år. En alderstendens, som gør sig gældende på tværs af subkontinentet.
Ifølge Nana Akua, der forsker i ghanesiske unges forhold til landbrug og uddannelse ved University of Ghana, knytter tendensen sig til en stræben efter en vestlig livsstil,
»Den måde vi altid har dyrket vores landbrug på – og stadig gør – forbindes med en traditionel måde at leve sit liv på. Det er gammeldags. Men at få en vestlig uddannelse har altid handlet om at flytte os hen mod noget mere moderne – europæisk. I den forbindelse har livet som landmand fået et bagudskuende og underudviklet ry,« siger hun.
Men tendensen skaber problemer, da landbruget har potentiale til at forbedre livet for millioner af unge afrikanere.
Ifølge Verdensbankens udviklingsrapport fra 2008 er investeringer i landbruget minimum dobbelt så effektive i forhold til at reducere fattigdom og skabe job end investeringer i nogen anden sektor.
Guld, olie og kakao
Den gennemsnitlige ghanesiske landmand har omkring to hektar land, hvilket svarer til størrelsen på fire fodboldbaner. På den jord skal han producere mad nok til sin kone, sine børn og til også at sælge på markedet, så der er råd til at betale for skolegang, nyt tøj og lægebesøg. Når alt det er betalt, er der sjældent råd til også at investere i udvikling af landbrugsproduktionen. Til sammenligning er størrelsen på et gennemsnitligt dansk landbrug 30 gange så stort, og landmændenes produktion bliver hentet direkte på gården og kørt ad en jævn asfaltvej til forarbejdning, inden det sælges i butikkerne.
Historisk set har de afrikanske lande syd for Sahara altid været landbrugsøkonomier. Sammen med guld og olie er kakao stadig Ghanas største eksportvare. Ifølge de politiske visioner skal landbruget fortsat have en afgørende betydning, og det fremhæves som det, der skal drive landets udvikling.
Problemet er bare, at landbruget aldrig er blevet udviklet til en forretning. Selv om mere end halvdelen af den afrikanske befolkning syd for Sahara arbejder i landbruget, bidrager det kun med en tiendedel til landenes samlede økonomi. Men unge afrikanere vil ikke bare overleve. De vil skabe deres eget, moderne liv.
I Danmark har vi også oplevet en affolkning af landområderne. Men til forskel fra Afrika var vores affolkning drevet af en industrialisering af samfundet. Landbrugsmaskiner gjorde de store mængder arbejdskraft overflødige i landbruget. Samtidig skreg byerne på unge friske hænder. De, der ikke var plads til i byerne, rejste til USA eller Australien.
I Afrika er det omvendt. Her søger de unge afrikanere væk, fordi udviklingen aldrig er kommet. Ganske vist vokser olieindustrien, men det er ikke her, man finder arbejdspladser til Afrikas store ungdomsårgange, hvor halvdelen af befolkningen syd for Sahara er under 25 år.
»Den stigning, som vi blandt andet ser inden for servicefagene, kommer fra så lavt et udgangspunkt, at det langtfra er nok til at skabe arbejde til de unge. Derfor er landbruget så vigtigt i forhold til at skabe arbejdspladser i Afrika,« siger den amerikanske forsker Karen Brooks, der er førsteforfatter på flere rapporter fra Verdensbanken om jobskabelse i Afrika og potentialet i den afrikanske landbrugssektor.
Byen, hvor de unge forsvandt
Landbyen Sayoo ligger i Ghanas nordlige region, der er et af landets fattigste områder og oplever den største fraflytning. Ved et af landsbyens lerklinede huse ryger bålet, mens en kvinde rører rundt i en sort jerngryde med suppe.
Mændene har sat sig i en rundkreds udenfor. De er mellem 38 og 65 år. Ud over at bo i samme by og dyrke de samme afgrøder som ris og tomater har de alle en ting til fælles: Deres ældste sønner har alle forladt dem for at tage sydpå. Kun de børn, som stadig går i skole, er tilbage.
»De unge bliver inspireret af hinanden. De, der engang tog af sted, ændrer deres måde at leve på. Man kan se det på deres tøj og på måden, de kaster om sig med penge, når de kommer hjem på besøg. Når de andre unge ser det, får de også lyst til at tage af sted,« siger Ihdraha Adrunah.
Han er 38 år gammel og har fem børn. De to ældste er rejst til Kumasi for at finde arbejde. Den ene arbejder som murer. Den anden er chauffør.
Det er syv år siden, de tog af sted. Dengang gjorde det Ihdraha Adrunah ked af det, fordi der nu var færre til at hjælpe i marken. De tre yngste børn går i skole og har ikke tid til at hjælpe.
På den anden side gav deres udpinte jordlod ikke udbytte nok til dem alle. Derfor var de to drenge nødt til at tage af sted. I dag er han glad, fordi hans to ældste drenge klarer sig godt. Det ved han, fordi de sender penge hjem.
»Jeg ved godt, at de aldrig kommer tilbage hertil. Og det er okay. Det er i Kumasi, de tjener deres penge, og det er på den måde, de kan hjælpe resten af familien,« siger han.
Nana Akua fra University of Ghana peger på, at forældrene ofte selv spiller en aktiv rolle i at skubbe de unge væk fra landbruget.
»De forældre, jeg har interviewet, arbejder rigtig hårdt for at give deres børn en uddannelse, så de ikke behøver at være landmænd. Forældre ønsker det bedste for deres børn og har ambitioner på deres vegne,« siger hun.
Den politiske vilje er til stede
Politikerne ønsker at vende udviklingen og ændre landbruget fra tradition til forretning. I 2009 underskrev Ghana Den Afrikanske Unions fælles Comprehensive Africa Agriculture Development Programme, som har til formål at stille krav til, hvor meget landbruget skal øge produktionen, og regeringerne skal investere i udviklingen af landbruget. En beslutning, som 36 andre medlemslande også har taget.
Men i den nordøstlige region er midlerne fra regeringen til landbruget begrænsede. Fødevareministeriets regionale direktør Musbau Alhaji Ahmed forstår godt, at pengene sjældent ender i landbruget trods ambitionerne, for skoler og sygehuse skal også finansieres.
»Det handler om prioritering. Landbrugets problem er, at selv om der er brug for investeringer og modernisering, kan folk stadig dyrke jorden uden at få hjælp. Men hvis der ikke er nogen lærere, får børnene ingen undervisning. Og hvis der ikke er nogen læger, dør vores patienter.«
Men det er en forkert måde at anskue tingene på, der kan få store konsekvenser, mener Karen Brooks.
»Landbruget har et stort potentiale for at skabe job til de unge. Men der er brug for adgang til jord, penge til investeringer og viden om nye teknikker til produktionen. Hvis de unge får det, vil de også gerne være med til at udvikle landbruget i den rigtige retning,« siger hun.
»Hvis landbruget derimod får lov til at stå i stampe, er der udsigt til dybere fattigdom både i land- og byområderne, højere fødevarepriser og færre udenlandske investeringer.«
Ikke mad til de dovne
Solen er ved at gå ned. På Oxford Street i Accra garanterer lygtepælene, restauranterne, kasinoerne og de enorme fladskærme stadig lys og muligheder til byens beboere.
På en cementblok sidder Michael Owusu og gør dagens kunstsalg op.
Han har arbejdet fra klokken ni om morgenen til klokken syv om aftenen. Sådan er det hver dag.
Michael Owusu er i gang med at spare sammen, for han har en drøm. Han vil ud og opleve verden.
»De to venner, jeg ankom til Accra med, bor i dag i Sydafrika og Dubai. Dem vil jeg gerne besøge,« siger han.
Han siger farvel til en kammerat med et klassisk ghanesisk håndtryk, der slutter med et fingerknips. I morgen er han igen på sin vante plads på Oxford Street.
»No food for lazy man. Husk det.«
Hans ord forsvinder ud i natten og blander sig med larmen fra de forbipasserende biler og musikken fra diskoteket ved siden af.
I artiklen er unge vurderet som værende mellem 15 og 34 år. Det er den aldersafgrænsning, Ghanas regering definerer ungdommen ud fra

