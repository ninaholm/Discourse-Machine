Militærkup og demonstrationer lammer Georgien
Et afværget militærkup, russisk troppeforøgelse nær grænsen og interne demonstrationer, der har lammet parlamentet i en måned. Georgien er atter centrum for stærke storpolitiske spændinger
I snart en måned har op mod 50.000 demonstranter blokeret centrum af Georgiens hovedstad, Tbilisi, og reelt lukket landets parlament. De kræver præsident Saakashvilis afgang, og et flertal af georgierne støtter kravet om et nyt præsidentvalg. For to år siden slog regeringen hårdt ned mod en lignende demonstration med stærk international kritik til følge. Denne gang har Saakashvili lært lektien og ladet demonstranterne være i fred.


 I går afværgede Georgiens regering angiveligt et mytteri blandt landets væbnede styrker. Dramaet udspillede sig blot 20 km fra den georgiske hovedstad, Tbilisi, da en kampvognsbataljon på Mukhrovani-basen fra morgenstunden nægtede at følge ordrer. 
Samme formiddag på den georgiske tv-kanal Rustavi 2 kunne forsvarsminister David Sikharulidze afsløre, at de oprørske soldater var ude på at kuppe landet militært og forhindre en stor NATO-øvelse, der begynder i dag. Fra indenrigsminister Vano Merabishvili lød det, at mytteriet så ud til være "koordineret med Rusland", og at regeringen havde kendt til planerne i to måneder.
Få timer senere mødte præsident Mikhail Saakashvili personligt op på basen og opfordrede for åben skærm kupmagerne til at lægge våbnene frivilligt.
Regeringen er tidligere blevet afsløret i at opstille falske russiske attentatforsøg mod præsident Saakashvili, og det er endnu for tidligt at bedømme, hvad der er op og ned i denne sag, siger Georgien-kenderen Tom Trier, der er seniorforsker og regional leder for Kaukasus-centret ved Det Europæiske Center for Mindretalsspørgsmål. Han har boet i Georgien de seneste fire år.
"Det virker meget mærkeligt. Vi må vente og se, om det er et påskud for at standse intern uro, eller om der ligger noget reelt bag," siger Tom Trier over telefonen fra Tbilisi.
Parlamentet blokeret
Det afværgede kupforsøg falder sammen med store demonstrationer i hovedstaden. Siden 9. april har op mod 50.000 demonstranter blokeret centrum af byen og reelt lukket landets parlament. De kræver præsident Saakashvilis afgang. De er utilfredse med hans og regeringens håndtering af den økonomiske krise og augustkrigen mod Rusland, der har fordrevet 25.000 georgiere fra deres hjem og slukket håbet i befolkningen om at blive genforenet med udbryderrepublikkerne Sydossetien og Abkhasien.
Mange bebrejder Saakashvili for tankeløst at have fremprovokeret den russiske intervention, og det kan potentielt vælte præsidenten af pinden, vurderer Märta-Lisa Magnusson, der er ekstern lektor i separatistkonflikter ved Institut for Statskundskab på Københavns Universitet. Hun var i Georgien under krigen og oplevede, hvordan myndighederne svigtede de mange flygtninge.
"De tabte territorier er meget følsomme emner, for det handler ikke bare om enkelte menneskeskæbner, men om en vrede i befolkningen," siger Magnusson.
I en Gallup-måling støtter 42 pct. af georgierne demonstranternes krav om nye præsidentvalg, 25 pct. var imod, mens 33 pct. var i tvivl.
Demonstranter får fred
Fra sit kontor nær hovedgaden Rustavelli har seniorforsker Tom Trier fulgt demonstrationer på nærmeste hold. Først var opbakningen stor med op mod 50.000 deltagere, men de seneste uger har der højst været 5.000 demonstranter, vurderer han.
I november 2007 slog regeringen en lignende demonstration ned med hård hånd med stærk international kritik til følge. Men denne gang har Saakashvili lært lektien og ladet demonstranterne være i fred.
I et sidste forsøg på at fremtvinge en konfrontation ville oppositionen i går have blokeret indfaldsvejene til Tbilisi. Det er en klar optrapning i forhold de lovlige demonstrationer, mener Tom Trier.
"De vestlige ambassader holder øje med udviklingen, så demonstranterne vil gerne fremprovokere en situation, hvor der bliver slået ned på dem," siger Tom Trier.
Af frygt for at blive anklaget for kupplaner måtte oppositionen i går udskyde blokaden. Men Tom Trier anbefaler alligevel Saakashvili til at gå i dialog med de dele af oppositionen, der er villige til at gå på kompromis.
"Nu handler det om at give efter for nogle af de grupper, der er sat uden for politisk og økonomisk indflydelse. Et kompromis kunne måske være at udskrive parlamentsvalg inden for de næste seks måneder for at sikre, at oppositionen har andre kanaler end demonstrationer til at komme til orde," siger Tom Trier.
Mulig russisk invasion
Lykkes det ikke Saakashvili at genskabe stabiliteten, kan det få langt voldsommere konsekvenser end et præsidentvalg, vurderer Tom Trier.
"Rusland har set, at det er begrænset, hvilke skridt NATO og Vesten vil tage over for Rusland i Georgien, så det er ikke et umuligt scenarium, at Rusland vil bruge øget spænding i konfliktområderne til at legitimere en decideret invasion," siger Tom Trier
De seneste uger har Rusland og Georgien beskyldt hinanden for at opruste på grænsen til udbryderrepublikken Sydossetien, der i august var centrum for krigen mellem de to lande. 
Den anerkendte militæranalytiker for den russiske oppositionsavis Novaja Gazeta, Pavel Felgenhauer, har spekuleret i, at den russiske oprustning er første fase i en ny invasion af Georgien med det mål at afsætte Saakashvili.
I første omgang bliver præsident Saakashvili dog reddet af en længe planlagt NATO-øvelse i landet. Øvelsen skydes i gang i dag og omfatter tusind NATO-soldater, der over den næste måned skal træne side om side med georgiske tropper. Den konfrontation ønsker Rusland næppe, vurderer Tom Trier.


