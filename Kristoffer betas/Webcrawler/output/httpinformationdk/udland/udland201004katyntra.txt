Katyn-tragedie bærer kimen til polsk-russisk forsoning
Efter den polske præsidents voldsomme død nær Katyn-skoven - et historisk sår i polakkers bevidsthed - står ikke blot forholdet mellem Polen og Rusland på spil, men også Østeuropas, EU's og USA's relationer til styret i Moskva
Den russiske premierminister Vladimir Putin ses her sammen med den polske ambassadør i Rusland ved præsident Lech Kaczynskis kiste i lufthavnen i Smolensk, hvorfra kisten blev fløjet til Polen.


 BERLIN - Hvis man skal lede efter et enkelt lyspunkt i lørdagens tragiske flyulykke nær den historisk forbandede Katyn-skov i vestlige Rusland, må det være i præsident Dimitri Medvedevs, premierminister Vladimir Putins og almindelige russeres medfølende reaktion på den polske præsident Lech Kaczynskis og hans prominente følges voldsomme død på russisk jord.
I dag er der erklæret landesorg i Rusland. I går aftes blev den store polske filminstruktør Andrzej Wajdas film om massakren på 22.000 polske krigsfanger i 1940 for anden gang i en uge vist på statslig russisk tv. Lørdag lagde moskovitter blomster foran den polske ambassade.
Nogle af de fremmødte russere fældede tårer og beklagede sig over ulykkens tragiske dobbelttydighed - at Katyn endnu engang har krævet polske ofre. Som om det ikke var nok, at der i denne skov på ordre af Josef Stalin for 70 år siden blev henrettet 4.000 polske officerer og underofficerer, og yderligere 18.000 polske krigsfanger blev myrdet på nærliggende steder. Formanden for Dumaens udenrigsudvalg, Konstantin Kosatjev, var med sin familie taget til den polske ambassade. Til den polske avis Gazeta Wyborcza udtalte han: »Jeg er helt slået ud af denne frygtelige tragedie for Polen. For os er det også en sørgelig begivenhed, at Katyn endnu engang kræver ofre, men jeg håber inderligt, at det ikke vil friste nogen til at spekulere i tragedien.«
Velbegrundet frygt
Den russiske politikers frygt er velbegrundet. Intet andet navn og ingen anden begivenhed end massakren ved Katyn har præget forholdet mellem Polen og Rusland så markant gennem de sidste 70 år. Her blev næsten hele det polske officerskorps og store dele af intelligentsiaen likvideret af Stalins bødler for at umuliggøre genoprejsningen af den selvstændige nation mellem Rusland og Tyskland, som havde eksisteret i mellemkrigsårene.
Da massegravene blev opdaget af de tyske invasionsstyrker i 1941, lagde Stalin uforbeholdent skylden på Hitler. Denne løgn viderebefordrede de polske kommunister i efterkrigstiden, hvor al tale om russernes ansvar var et emne belagt med officielt tabu. Først i 1989 medgav den daværende sovjetiske præsident Mikhail Gorbatjov Stalins ansvar.
Siden Sovjetunionens opløsning i 1991 er det gået trægt med opklaringen af forbrydelsen. Putins overtagelse af magten efter Boris Jeltsin var et tilbageslag. I 2004 afviste de russiske efterforskere at overgive dokumenter, som ville kunne løfte sløret for gerningsmændenes identitet, hvilket hindrer Polens mulighed for at søge om erstatning for ofrenes slægtninge. Putin har også nægtet at undskylde på Ruslands vegne og vil ej heller acceptere et krav om at kalde massedrabet et 'folkemord'.
Derfor var det en positiv overraskelse, da Putin indbød sin polske kollega Donald Tusk til en mindehøjtidelighed ved Katyn sidste onsdag og med bøjet hoved knælede foran en mindestøtte for de 22.000 polske ofre. Han kritiserede Sovjetunionens løgne om Katyn og fordømte Stalin-tidens henrettelser, hvilket i Polen blev set som et beskedent skridt i den rigtige retning.
Kaczynskis valfart
Men for præsident Kaczynski var det ikke nok. Gennem deres politiske liv har han og tvillingebroderen Jaroslaw (fhv. ministerpræsident og formand for partiet Lov og Retfærdighed) standhaftigt krævet Ruslands anerkendelse af dets fulde retlige ansvar for massakren. Herudover havde præsidenten måttet lide den tort ikke at blive inviteret af den russiske regering til ceremonien i sidste uge.
Det er på den baggrund, man skal forstå Kaczynskis valfart til Katyn tre dage efter den officielle polsk-russiske ceremoni. Hvor ministerpræsident Tusk fra partiet Borgerlig Platform repræsenterer det liberale, udadvendte og over for Rusland mere forsonlige Polen, stod Kaczynski og hans parti for en højrekatolsk, nationalistisk og anti-russisk linje.
At han skulle dø undervejs til sit første besøg ved mindesmærket i Katyn, ovenikøbet på russisk jord, er ikke alene en historisk ironi. Det vil utvivlsomt for ligesindede polakker gøre Kaczynski til en national martyr. Det er noget, Putin og Medvedev for alt i verden vil undgå. Med bagklogskabens øjne må det nu stå dem klart, hvilken brøler de begik ved at undlade at invitere Kaczynski til ceremonien og i stedet gav præsidenten en adskilt indrejsetilladelse.
Uagtet den uforudsete flyulykke er det for en stormagt altid uklogt at uddybe den indre splittelse i en nabostat om et fælles og så centralt historisk anliggende som Katyn. Det risikerer den russiske regering at skulle betale en meget høj pris for.
Storpolitiske følger
Hvis de russiske luftfartsmyndigheder er ansvarsfrie for flystyrtet, og det kan lægges udelukkende på piloternes og præsidentens insisteren på at lande, vil 'skaderne' formentlig kunne begrænses til et polsk krav om ubegrænset adgang til det otte mio. sider store statsarkiv om Katyn-massakren. Der kan også blive tale om en officiel russisk undskyldning og erstatning.
Kaczynskis død kan derved sætte skub i Ruslands nødvendige opgør med Stalintidens forbrydelser på samme vis, som Tyskland siden 1970'erne har gjort regnskab med sin kriminelle fortid.
Set med vesteuropæiske og amerikanske øjne kan tragedien altså under ideelle omstændigheder og betinget af ansvarlig politisk håndtering af krisen i  Moskva og Warszawa føre til et bedre forhold mellem Rusland og Østeuropa - Sovjets tidligere lydstater.
Den største udfordring for et positivt udkomme ligger i Polen. Ikke alene er landets præsident og populære intellektuelle frue omkommet: Det er også en række højtstående civile embedsmænd og diplomater, den øverstbefalende for de væbnede styrker og cheferne for de fire værn samt nationalbankdirektøren og indflydelsesrige parlamentarikere fra landets fire ledende partier.
Anna Walentynowicz, det kvindelige revolutionære symbol på den frie fagforening Solidarnoscs oprør mod kommunismen i 1980-81, hører til ofrene.
Jokeren Jaroslaw
Disse personer udgør langt fra hele Polens regerende elite, kun delvist. At Katyn-sagen til en vis grad har splittet de to partiers holdning til Putins Rusland betyder, at ingen ministre var inviteret med på rejsen af præsidenten. Derfor har Polen stadig den samme regering.
Kun præsidenten er udskiftet. Også her synes der at være et lyspunkt i mørket. Parlamentets formand, Bronislaw Komorowski, er blevet konstitueret som præsident og er ved et tilfælde samtidig Borgerlig Platforms kandidat til embedet ved det planlagte præsidentvalg i september. Valget skal nu udskrives inden 14 dage og afholdes senest 24. juni.
Komorowski ligner umiddelbart en sikker vinder, hvilket ikke alene vil gavne forholdet til Rusland, men også til de vesteuropæiske stormagter, især til Tyskland og Frankrig. Kaczynskis EU-fjendtlige holdning var blødt noget op på det seneste; ikke desto mindre vil man i Bruxelles byde en Komorowski-sejr yderst velkommen. En polsk præsident har stor indflydelse på udenrigspolitik.
Men først når chokket har lagt sig, vil de tydelige konturer af fremtiden tegne sig. Ingen kan udelukke, at partileder Jaroslaw Kaczynski vil stille op og forsøge at ride ind i præsidentpaladset på en bølge af sympati for hans brors angivelige nationale selvopofrelse i Katyn-skoven.


