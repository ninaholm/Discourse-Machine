Irak graver 470 soldaterlig op fra massegrave
Irakiske myndigheder anslår, at op mod 1.700 soldater sidste sommer blev udsat for en massakre, og at deres lig angiveligt ligger gemt i en række massegrave


 Resterne af 470 soldater, der menes at være blevet henrettet af jihadister, er blevet gravet op i nærheden af den irakiske by Tikrit.Den militante gruppe Islamisk Stat (IS) menes at stå bag i forbindelse med dens blodige togt i det nordlige Irak i løbet af det seneste år.
På et pressemøde i går i landets hovedstad, Bagdad, fortæller den irakiske sundhedsminister, Adila Hammoud, at de hundredvis af unge soldater blev dræbt sidste år i det, der er blevet kendt som Speicher-massakren.»Vi har gravet ligene af 470 Speicher-martyrer op fra gravsteder nær Tikrit,« siger Adila Hammoud.
De mange soldater blev angiveligt likvideret i juni sidste år. Soldaterne kom fra Camp Speicher, en tidligere amerikansk base uden for Tikrit, og basen er blevet et symbol på IS-krigernes brutale færd.
Irakiske myndigheder anslår, at op mod 1.700 soldater sidste sommer blev udsat for en massakre, og at deres lig angiveligt ligger gemt i en række massegrave, der er fundet nær Tikrit.
Irakiske retsmedicinere begyndte i starten af maj udgravningen af 12 massegrave, der altså menes at indeholde soldaternes lig.
De irakiske myndigheder siger, at de første navne på de døde soldater vil blive offentliggjort i næste uge.
Ritzau/AFP

