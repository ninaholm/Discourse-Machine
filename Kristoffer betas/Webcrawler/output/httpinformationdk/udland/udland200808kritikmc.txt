Kritik af McCain for at have syv huse
Ordkrig om huse i den amerikanske valgkamp kort før Obama peger på sin vicepræsidentkandidat.




 CHESAPEAKE - Demokraten Barack Obama rettede torsdag hård kritik mod sin republikanske rival John McCain og beskyldte ham for at være ude af trit med den almindelige amerikanske borger, fordi han ikke kunne sige, hvor mange huse han ejer.
 Få dage før demokraternes partikonvent i Denver kritiserede Obama og hans partifæller McCain for et interview, hvori han bliver spurgt om, hvor mange huse, han er ejer af.
 - Jeg tror. . . Jeg får min stab til at give dig svaret, siger McCain i interviewet.
 Rådgivere for den republikanske præsidentkandidat siger, at han ejer fire huse, men PolitiFact.com, som stillede spørgsmålet, mener, at svaret er syv: familiens ranch i Sedona, Arizona samt ejendomme med ejerlejligheder, som står i McCains hustru, Cindys, navn. 
 Obama sagde i en tale, at "hvis man har syv eller måske otte huse, så virker økonomien fundamentalt sund for én, Men hvis man har problemer med at skaffe penge til terminen, så ser det helt anderledes ud".
 Obama sagde, at det var et klart tegn på forskellige opfattelser af, hvad der sker i Amerika. 
 - Man behøver ikke at fået Nobelprisen i økonomi for at forstå, at den ikke har været i fremgang for de fleste, tilføjer Obama i et angreb på McCains tro på, at de fleste har fået det bedre økonomisk under præsident George W. Bush.
 Rådgivere og talsmænd for McCain tog til genmæle over for Obama. De fremhæver, at Obama selv har mange penge. 
 - Ønsker en mand, der tjente over fire millioner dollar sidst år, og som netop er vendt hjem fra en ferie på en privat strand på Hawaii, og som købte sit millionærvilla med hjælp fra en dømt forbryder, virkelig at gå ind i en debat om huse, spørger McCains talsmand Brian Rogers med henvisning til skriverier om Obama. Han mindede også om, at Obama har fremsat en omstridt udtalelse om, at mange mennesker "klynger sig" til pistoler og religion, når de er ude i økonomisk krise, og han spurgte om dette var et tegn på, at man er i trit med almindelige amerikanere.
 Ordkrigen kommer på et tidspunkt, hvor der ventes med spænding på, hvem Obama vil pege på som sin vicepræsidentkandidat.
 Avisen USA Today skriver på sin netavis, at Obama har bekræftet, at han har fundet personen, men han vil hverken sige navnet på den pågældende eller røbe, om kandidaten er indviet i Obamas beslutning.
 - Jeg vil ikke kommentere det, før jeg har præsenteret kandidaten for verden, siger Obama i et interview med avisen.
 Det ventes, at Obama i løbet af meget kort tid præsenterer sit valg og så møder op sammen med Demokraternes vicepræsidentkandidat ved et vælgermøde i Springfield i Illinois lørdag. Derefter ventes de to at drage på valgturné igennem fire delstater, inden de kommer til partikonventet i Colorado.
