Tyskerne stejler over ny EU-krisepakke
Fattige tyskere skal nu til at brødføde rige debitorer
Tyskland, som i forvejen ikke har den bedste økonomi, er ikke meget for at skulle træde til og hjælpe Irland økonomisk. Her er det lukningstruede Tagescnest, med udsigt ud mod byggeboomet i Berlin.


 »Den keltiske tiger gisper efter vejret,« proklamerede en kommentator i denne uge i det tyske dagblad Süddeutsche Zeitung. Derved henledte han opmærksomheden på den udbredte frygt i Europas største økonomi for, at det er herfra, man skal levere det livreddende kunstige åndedræt.
At Tyskland bliver nødt til at træde til, hersker der ikke tvivl om, selv om Irland indtil videre afviser at have behov for akut hjælp. Det er derfor intet under, at et brændende spørgsmål i den tyske offentlighed lige nu er, præcis hvor stor en del af byrden Tyskland kan forventes at skulle løfte.
De tyske skatteydere vånder sig stadig over den milliardstore krisepakke til Grækenland, som afkastede grimme overskrifter i massetabloiden Bild om overdrevent ødsle grækere og fik frustrerede tyskere til at aflyse deres ferie på Kreta i protest mod at skulle betale for andre europæeres »ukontrollable udskejelser«.
Et halvt år senere har den tyske vrede over Irland ikke nået samme højder, men der er stigende bekymring for udsigten til, at Tyskland endnu engang skal betale for at afværge en bankerot i et andet europæisk land  så meget desto mere, når der er tale om et land, som har en gennemsnitsindkomst pr. capita på 34.000 euro (253.500 kr.), hvilket ligger over den tilsvarende tyske på 30.000 euro (223.600 kr.)
»De fattige tyskere bliver nødt til at brødføde rige debitorer«, skrev Die Welt i en analyse med slet skjulte bitre undertoner.
Den tyske vrede næres også af de voksende protester fra irske og græske ledere. De er sure over, at forbundskansler Angela Merkel skulle have skræmt deres obligationsmarkeder og udløst en enorm stigning i låneomkostningerne i Irland og Portugal  med sine gentagne forslag om, at tvinge de markeder og banker, der har finansieret de høje nationale gældssættelser, til selv at betale omkostningerne ved eventuel misligholdelse  (frem for at overlade det til skatteyderne).
Blomstrende marked
Hvis Irland får den ventede EU-redningspakke, vil Tyskland alene være ansvarlig for at rejse omkring en tredjedel af midlerne. Tyskland søger fortvivlet at slippe af med sin rolle som hele euroområdets kasserer, siger kilder i den tyske regering, hvor man dog lader til at have indset, at dette meget vel kan være en forgæves kamp.
I mellemtiden bliver almindelige tyskere stadig mere utålmodige: »Hvis vi først skal rage kastanjerne ud af ilden for Grækenland og så for Irland, kommer vi aldrig af med den rolle,« siger Andreas Barsche, en børsvekselerer fra Berlin. »Før vi ved af det, kan Portugal stå for tur. Og dernæst følger måske Italien.«
Han betegner det som urimeligt, at tyskerne skal holde for på grund af andres økonomiske uansvarlighed og det tilmed på et tidspunkt, hvor det genforenede Tyskland kan glæde sig over, at der er kommet gang i væksten  den ventes at overstige 3 procent i år  og arbejdsløsheden er faldet til sit laveste niveau i 20 år.
Ej heller bør tyskerne efter hans mening skamme sig over sit blomstrende eksportmarked, skønt andre europæiske partnere gerne så dette en smule nedskaleret for at skabe bedre balance på tværs af den fælles valutazone.
»Vi vil ikke stå model til bebrejdelser over, at vi fremstiller kvalitetsprodukter,« understregede en trodsig Merkel i denne uge.
»Vi vil eksportere Made in Germany-varer til hele verden.«
»Men,« siger 46-årige Barsche, »heri består netop den tyske kvide ved vores medlemskab af eurozonen. Vi vidste, at vi ville komme til at bære den største risiko og det største ansvar, men Helmut Kohl solgte det til os som vores pligt som tyskere at skulle gøre netop dette.«
Nemt at glemme
Til trods for sin boomende økonomi har krisen gjort Tyskland mindre attraktivt for investorer. Rentesatserne på de tyske statsobligationer, der engang blev set som sikkert tilflugtssted for investorerne, er skudt i vejret over de seneste dage, og førnævnte værdipapirer opfattes i stigende grad som risikobetonede. Oven i dette er Tysklands såkaldte credit default swaps, som er det instrument, som obligationsindehavere bruger til at forsikre sig mod misligholdelse, steget med 21 pct. over de seneste to uger.
»Investorerne kræver mere beskyttelse af den simple grund, at de mener, at det kan blive en dyr historie for Tyskland at skulle redde eurozonen«, bemærker Die Welts ledelsesskribent.
På trods af forudsigelser fra nogle økonomer om, at Tyskland en dag kan beslutte sig for at fravælge euroområdet, er det endnu kun meget få røster i Tyskland  og ingen fra de etablerede partier  der har gjort sig til fortalere for dette skridt.
I stedet har Merkel erklæret, at det, som står på spil i kampen for at redde euroen, er intet mindre end freden på vort kontinent. Den fælles valuta er en beskyttelse mod krig.
»Vi taler om noget stort her,« siger hun ved den årlige partikongres i CDU, hendes parti, tidligere i denne uge. »Dette her handler om det europæiske ideal om fred.«
Hun tilføjede, at »midt i al den megen tale om krisemekanismer, stemmeandele, kontrakter, stabilitetskultur, redningspakker, IMF, valutaspørgsmål og Den Europæiske Centralbank«, er det blevet »nemt at glemme«, hvad årsagen til at skabe euroen var i første omgang.
»Hvis euroen slår fejl, slår også Europa fejl,« erklærede hun  en aforisme, som uanset udfaldet af den nuværende krise, har potentiale til at brænde sig fast som en af hendes mere mindeværdige udtalelser.
© The Guardian og Information
Oversat af Niels Ivar Larsen

