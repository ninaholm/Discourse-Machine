Tysklands Merkel gambler med guldægget — euroen
Tysks økonomis fordele ved medlemskab af møntunionen er åbenlyse — et værn  mod devaluering, stor fremgang for eksporten og betalingsbalanceoverskud.  Alligevel forventes Angela Merkel ikke at give ved dørene på EU-topmødet fredag


 BOSTON — Topmødet i Bruxelles fredag i denne uge bliver en skelsættende begivenhed for den europæiske møntunions fremtid.
På overfladen deltager regeringschefer fra alle 27 EU-lande, men dybest set vil alle øjne være rettet mod den tyske kansler. Det er kansler Angela Merkel, der sidder med nøglen til en løsning på euroens eksistentielle krise.
Europas efterhånden ubestridte leder skal afgøre med sig selv og sit folk, hvad der dybest set er i Tysklands interesse.
Er tyskerne rede til at betale størsteparten af regningen for at bevare en fælles valuta, der har været en kæmpe gevinst for landets økonomi siden 2001 og især mellem 2009 og 2011?
Eller vil de blindt insistere på, at sydeuropæiske lande skal lære at følge reglerne for ordentlig husholdning, inden de modtager hjælp til en omfinansiering af deres gæld? Det vil medføre en høj risiko for valutaunionens opløsning.
»Merkel har nogle udmærkede ideer om, hvordan man i eurozonen skaber mere budgetdisciplin gennem automatiske sanktioner mod synderlande,« siger den britiske finansekspert Sebastian Mallaby, ph.d.-stipendiat ved Council of Foreign Relations i Washington.
»Problemet er, at det vil tage tid, og at der kun er kort tid til at redde euroen. Merkel kan ikke nå det, førend nogle banker med beholdninger af nedskrevne statsobligationer, snart går fallit. Og så er katastrofen sket. Der er ingen vej tilbage.«
1. klasse på Titanic
En interessant parallel kan drages mellem Europas dramatiske tilstand og situationen på luksuslineren Titanic i 1912. Mens skuden tog vand ind, og passagererne på de nedre dæk kæmpede desperat for at få plads i redningsbådene, skålede førsteklassepassagererne roligt og tålmodigt på det øverste dæk i champagne.
Læren fra Titanic-katastrofen er, at flere rige end fattige passagerer fik plads i bådene og overlevede. Er Tyskland som passagerer på euroens førsteklasse ligeledes villig til at vente til det sidste øjeblik og risikere at det europæiske projekt drukner og går ned?
Stædighed på topmødet fredag kan sætte en uigenkaldelig kædereaktion i gang, der fører til valutaunionens sammenbrud og en splittelse mellem nord og syd samt øst og vest i Europa såvel som i flere af de enkelte lande (Italien, Spanien, Belgien og selv mellem øst og vest i selve Tyskland).
Udfaldet afhænger af Tysklands nøgterne vurdering af sine økonomiske fordele af medlemskabet i eurozonen.
Gevinsterne er ikke til at kimse af, mener Karl Kaiser, mangeårig direktør hos Det Tyske Udenrigspolitiske Selskab (Deutschen Gesellschaft für Auswärtige Politik) og professor i statsvidenskab ved Bonns Universitet.
»En stabil valuta i hele euro-området har værnet Tyskland mod andre landes devaluering. Industri-eksporten er vokset kolossalt i de seneste 10 år, og EU tegner sig for mere end halvdelen af tysk udlandshandel,« siger Kaiser, der har været gæsteprofessor på Harvard University siden 2007.
Faldende ledighed
Den økonomiske statistik taler sit eget sprog. I en periode med lav international konjunkturer vil Tysklands eksport stige med 12 pct., og landets økonomi vokse med tre pct. i 2011. Næste år forventes eksporten at gro med seks pct. og økonomien med en pct. Ledigheden er ifølge den tyske arbejdsformidling faldet fra 6,9 pct. i sommer til 6,4 pct. i november — trods gældskrisen.
Hertil skal lægges de monetære fordele ved euromedlemskabet. I de første år af euroens levetid tjente tyske banker godt på at investere overskudskapital i relativt lukrative sydeuropæiske statsobligationer — obligationer, som siden har tabt meget i værdi under eurokrisen og derfor er blevet et passiv for pengeinstitutterne, påpeger Kaiser.
Siden gældskrisen begyndte for to år siden med afsløringen af et hidtil ukendt højt græsk budgetunderskud — skabt ved kreativ bogføring — er kapitalstrømmen gået i modsat retning.
Indtil 2008 havde pengene flydt til Sydeuropa, som i kraft af middelhavslandenes medlemskab af valutaunionens ansås for at være lige så kreditværdige som nordeuropæiske økonomier.
Fra 2009 vendte strømmen. Tyskland er nu stormodtager af kapital på flugt fra sydeuropæiske statsobligationer og banker, hvilket har sænket den tyske obligationsrente.
Ifølge det økonomiske forskningsinstitut Re-Define i Bruxelles har den tyske stat sparet 20 mia. euro (150 mia. kr.) i renteudgifter mellem 2009 og 2011, og en tilsvarende fremtidig besparelse er bygget ind i nyligt solgte statsobligationer. En gevinst på i alt 40 mia. euro.
Eksport og overskud
Ingen økonomer betvivler den gavn, Tyskland har haft af at kunne eksportere sine produkter til 16 andre eurolande (plus fastkurslandet Danmark) til stabile varepriser uden risiko for andre landes devaluering af deres nationalmønt.
I 10-året op til indførelsen af euroen i januar 2001 nedskrev f.eks. Italien liren flere gange for at indhente tabt konkurrenceevne.
Inden for valutaunionen har Tyskland gradvist akkumuleret store overskud på sin betalingsbalance, som stort set opvejer opbyggede underskud i gældslandene.
Under normale omstændigheder — flydende valutakurser — ville overskudskapital genereret af Tysklands løntilbageholdenhed, besparelser på offentlige budgetter og produktivitetsforbedringer i slutningen af 1990’erne og begyndelsen af 00’erne være blevet korrigeret ved en revaluering af D-marken.
»Uden euroen ville Tyskland aldrig have akkumuleret så stor velstand,« siger finanseksperten Sebastian Mallaby, der er tidligere chefredaktør på Economist Magazines amerikanske udgave.
Denne unægtelige fordel anerkendte den tyske økonomiminister Philipp Rösler i et interview med Frankfurter Allgemeine Zeitung i søndags.
»Tyskland er blevet til et økonomisk lokomotiv i Europa dels på grund af vores eksportsucces, dels på grund af Agenda 2010 (reformer af arbejdsmarkedet, pension og sygesikring under den socialdemokratiske og grønne regering i 2003-05, red.),« sagde Rösler, der politisk er Fri Demokrat.
Han tilføjede sigende: »Det er kun sket på grund af euroen. Med D-marken havde det været noget ganske andet.«
Ingen gratis solidaritet
Men økonomiministeren erklærede i samme åndedrag, at der ikke kan blive tale om betingelsesløs overførsel af tysk kapital til gældstyngede økonomier i Sydeuropa i form af fælles euroobligationer eller den europæiske centralbanks ubegrænsede opkøb af statsobligationer.
»Vi mener, at den europæiske redningsfond (EFSF) er et godt alternativ, fordi lånene til gældsplagede lande vil være forbundet med betingelser, som skal opfyldes, og desuden har Tyskland vetoret i fonden. I Den Europæiske Centralbanks bestyrelse gælder derimod flertalsprincippet (de to tyske direktionsmedlemmer kan blive nedstemt, red.),« siger den tyske minister til Frankfurter Allgemeine.
I en tale i Forbundsdagen i sidste uge gentog Angela Merkel det velkendte synspunkt, at en fælles forpligtelse i valutaunionen til at dække andre landes offentlige gæld vil fratage finansielt uansvarlige lande et incitament til at holde balance i regnskaberne.
Den opfattelse deler mange tyskere. De frygter, at en tilgivelse — ved at udstede euro-obligationer eller via centralbanken — af sydeuropæernes gæld vil skabe inflation og forringe deres private opsparing og pension. Kun få tyskere sidder i gæld og drager derfor nytte af inflation.
Trods de åbenlyse fordele ved euromedlemskabet bliver tysk solidaritet ikke gratis. Der vil blive stillet betingelser.
»Tyskland og andre nordeuropæiske lande har ret til at kræve gennemgribende strukturreformer i Sydeuropa for den hjælp, de forventes at skulle yde. Presset for reformer ville blive lettet ved direkte overførsler,« mener professor Kaiser.
Urealistiske betingelser
Men er det en politisk realistisk strategi for Tyskland at lægge alle æg i den kurv?
Det mener Sebastian Mallaby ikke.
»Merkel siger, det er i Tysklands interesse at holde sammen på valutaunionen; ellers vil det europæiske projekt brase sammen. Nuvel, men så bør hun samtidig erkende, at tyskerne ikke kan kan få alt. Hverken Mario Monti (Italiens nylig udpegede ministerpræsident, red.) eller Mariano Rajoy (kommende konservativ spansk ministerpræsident, red.) vil kunne overleve at gennemføre reformer efter tysk mønster,« siger han.
Den dybere liggende pointe er, at andre lande ramt af en gældskrise gladeligt har accepteret Den Internationale Valutafonds betingelser for at modtage lån og derefter udvandet kriterierne.
»Det er en klassisk bommert,« siger den britiske finansekspert, Sebastian Mallaby forfatter til en bog om Verdensbanken.
»Hverken Den Europæiske Centralbank, redningsfonden eller Tyskland kan bibringe radikale forandringer af økonomisk politik i Sydeuropa. Sådan er verden ikke skruet sammen.«
Den tyske regering er uenig. Den ser eurokrisen som en enestående chance for at få saneret ud i middelhavslandenes husholdning med reformvenlige regeringer i Grækenland, Italien og Spanien ved magten.Det paradoksale er, de sydeuropæiske økonomier kan blive mere effektive og produktive, hvis projektet lykkes.
»Det kunne skade tysk eksport,« forudser professor Karl Kaiser.

