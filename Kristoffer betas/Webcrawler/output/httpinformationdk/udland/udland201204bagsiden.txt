Bagsiden: Fingrene væk fra butterdejen
En lille detalje i den britiske finanslov har sat gang i en ny britisk klassekamp
Briterne er glade for ’pasties’, som mange spiser dagligt. Men de skal nu ifølge finansminister George Osborne stige med 20 procent – til stor frustration for briterne.


 En lille butterdejsrulle fyldt med kød og grøntsager – oprindeligt ’opfundet’ som en praktisk madpakke for minearbejdere – har fået det britiske samfund til at krakelere langs historiske klasseskel.
Eller rettere prisen på den. For fra oktober vil den stige med 20 procent, efter at finansminister George Osborne har besluttet at skrabe lidt ekstra sammen til statskassen ved at pålægge varm mad købt i supermarkeder og bagerier moms.
Beslutningen bliver dog set som en ekstraskat på den hårdtarbejdende britiske arbejderklasse pålagt af millionærpolitikere, der beskyldes for ikke at kunne sætte sig ind i almindelige menneskers liv og præferencer.
Osborne – der er af aristokratisk herkomst – har måttet erkende, at han ikke kan huske, hvornår han sidst spiste en pasty. Og han skulle aldrig have pointeret, at kold mad stadig vil være momsfri.
»Det er tydeligt, at han aldrig har været inde i Greggs (bagerkæde, red.), så han har ingen idé om indvirkningen af denne beslutning. ’Lad dem spise kolde pasties’ – hvor hjerteløst. Det lyder præcis som Marie Antoinette,« sagde Labours John Mann med henvisning til den franske dronning, der skulle have sagt »Lad dem spise kage« efter at være blevet fortalt, at bønderne ikke havde noget brød.
Cameron og bageren
Premierminister David Cameron er ikke kommet meget bedre ud af ’Pasty Gate’, efter at han udførligt fortalte reportere, hvornår og hvor han sidst havde købt en Cornish Pasty. Desværre for ham viste det sig hurtigt, at den pasty-bager på Leeds togstation, han påståede at have handlet hos, var lukket for fem år siden. En spindoktor holdt efterfølgende desperat fast i, at han »virkelig købte en pasty på en tur ud af London for nylig.«
Måske. Til gengæld synes de fleste briter ikke at have købt hans forklaring. I avisen The Telegraph mener klummeskriver Jenny McCartney, at »klassebaseret beskatning er fremtiden«.
Blandt andet foreslår hun en skat på pommes frites af »den slags, der kommer gennemvædet af eddike og salt og pakket ind i papir fra en hovedgade-chippie. Alt beskrevet som en ’frite’ af den slags, der serveres i skåle på dyre restauranter skal naturligvis fritages, alene fordi de ikke er indpakkede og derfor ikke bidrager til massespild af papir, der bidrager til ødelæggelsen af regnskovene, som vi alle er forfærdede over«.
Jo, de velskrivende journalister har det sjovt. Men er de selv – og mange af deres læsere – virkelig hårdt pressede pasty-spisende kernebritiske arbejdere? Financial Times’ artikel om emnet var afslørende. I erkendelse af, at deres læsere sikkert ikke ville ane, hvad en pasty var for en størrelse, dømte avisen momsen en ’samosa-skat’.

