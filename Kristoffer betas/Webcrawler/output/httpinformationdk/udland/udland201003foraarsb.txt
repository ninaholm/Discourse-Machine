Forårsbebudere
Island sagde nej til pres, Grækenland fik hjælp fra døtre i udlandet, og de danske bankbosser grinede hele vejen til... ja, banken


 Det blev igen en uge i økonomien hvor dem, der har en rigtig dårlig en af slagsen var i centrum. Islandsagde tak men ellers tak til en tilbagebetalingsaftale med Holland og Storbritannien trods trusler fra IMF og de nordiske lande om at indefryse allerede lovende lån. At IMF vælger den fremgangsmåde er næppe overraskende, men ifølge Enhedslisten er det usympatisk og usolidarisk, at Danmark følger trop. Derfor har de bedt finansminister Claus Hjort Frederiksen redegøre for, hvorfor udbetalingen af de lån, som de nordiske lande har lovet Island, er blevet forsinket, samt garantere at Danmark øjeblikkeligt udbetaler de lovede lån.
»I stedet for aktivt at støtte Storbritanniens og Hollands ublu krav, burde de nordiske lande støtte Island i at få en aftale, som gør det muligt for Island at komme ud af sine økonomiske vanskeligheder på en måde, som ikke fører til ruin for landets borgere,« udtaler Enhedslistens Per Clausen.
Grækenlandkan derimod regne med Europa - hvis det bliver 'nødvendigt', understregede den franske præsident Nicolas Sarkozy søndag efter et møde med den græske premierminister George Papandreou. »Hvis Grækenland har brug for os, er vi der,« sagde Sarkozy. Men til trods for, at kreditvurderingsguruen Moodys endnu engang i ugen nedjusterede forventingerne til landets økonomiske rekonvalens, afviste den græske nationalbankdirektør George Provopoulos i den tyske udgave af Financial Times, at landet har brug for international hjælp: Ingen IMF lån, tak, var meldingen. »Et scenario hvor international hjælp er nødvendigt vil ikke blive en realitet,« sagde Provopoulos og lovede, at der ikke vil komme »fremtidige overraskelser.«
Men der var en slags udland, der trådte til: Det ofte meget velhavende græske diaspora. Og hvem anden end Nana Mouskouri skulle være talskvinde for dem. Hun meldte i ugen ud, at hun nu vil give afkald på sin folkepension - og at hun håbede, at andre velhavende udeboende ville følge trop. »Jeg tror på stoltheden og offerviljen hos alle,« sagde den bebrillede sanglærke til den britiske avis The Guardian:
»I Grækenland kalder vi det
philotimo- en særlig stolthed, ikke arrogance. At sige; jeg vil gør noget for mit land. Det kan man forvente - i hvert fald af dem, der kender til krisen«
Om vi kan forvente at de danske bankbosserudviser philotimo i krisen er tvivlsomt. Men at de kender til krisen er i hvert fald helt sikkert. I Danske Bank og flere andre banker gik statslig gældsætning og privat indtjening ligefrem hånd i hånd: I takt med at statens gæld i 2009 voksede på grund af redningspakkerne til bankerne, voksede også bankdirektørernes lønninger. Ugebrevet A4 har regnet ud, at i fem af landets ti største banker har direktørerne samlet fået mere i løn i 2009 end i 2008. I Danske Bankfik tre af direktørerne en lønstigning på mere end en million, mens ordførende direktør Peter Straarup dog måtte nøjes med de samme 8,6 millioner som i 2008.
Mærsk fik en dårlig uge, og det ser ud til, at der er mere kasse i, at sælge klodser end at transportere dem rundt i verden, og det fik chefen at mærke. Legooffentliggjorde et overskud på 2,2 mia. i 2009 og topchef Jørgen Vig Knudstorpindkasserer i den forbindelse fire-fem ekstra månedslønninger, mens resten af de ansatte får en tiendedel årsløn oven i martslønnen. Om man i samme grad smører indtjeningen ud på de ansatte hos kartoffelgartner Steen Henriksen i Bjæverskov, var ved redaktionens slutning endnu uvist. Men sikkert er det, at han kom først med årets drivhuskartofler(ikke at forveksle med glaskartoftler). De indbragte 800 kr. kiloet. Den lille forårsbebuder er nok ikke det, der vil holde gang idet danske landbrug, men lidt støtte er også godt. Som Nana Mouskouri poetisk og årstidsrelevant sagde: »De siger, at en fugl ikke bringer foråret med sig. Men lidt er da noget.«
Hebs & ANSP

