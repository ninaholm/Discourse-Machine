Danmark kritiseres for at blokere for øget datasikkerhed
Danmark og Storbritannien ventes at komme under kritik for at opgive deres modstand mod øget databeskyttelse for EU’s borgere på et EU-topmøde i næste uge


 
	EU-Kommissionens forslag til en ny forordning om databeskyttelse af EU’s borgere ventes at blive genstand for et hårdt politisk opgør EU-landene imellem. Storbritannien har med dansk og svensk støtte længe blokeret for, at EU kan nå til enighed om nye skrappere regler for databeskyttelse til afløsning af et forældet EU-direktiv fra 1995. Men Frankrig vil med støtte fra Tyskland nu sætte sagen på dagsordenen for EU’s topmøde senere på måneden i håb om at skabe et gennembrud. På topmødet den 24–25. oktober vil man også drøfte, hvordan Europa bliver teknologisk og økonomisk mere uafhængig af de store amerikanske aktører på det digitale område som Google og Facebook.

	»Nu bliver det op til de politiske chefer på det øverste niveau at skabe fremdrift i arbejdet,« siger EU’s justitskommissær, Viviane Reding, der talrige gange har givet udtryk for sin irritation over, at en række af EU’s medlemslande ikke har villet gå seriøst ind i forhandlingerne om de nye databeskyttelses-regler, som har stået på i næsten to år.

	Afsløringen af den amerikanske aflytningstjeneste NSA’s overvågning og spionage i Europa har fået flere EU-lande til at presse på for at få gang i forhandlingerne om en ny databeskyttelsesforordning. Mens Storbritannien hidtil kategorisk har afvist, at EU har brug for nye fælles regler, har den tyske forbundskansler, Angela Merkel, kastet sin politiske vægt ind for at sikre større data-beskyttelse gennem EU.

	»Beklageligvis har en række medlemslande ikke indset, at det er i Europas interesse at forhindre amerikansk dominans på det digitale område,« siger en højtstående diplomat fra et af de lande, der forsøger at drive EU-samarbejdet frem på området. »Det giver sig desværre udslag i forhandlingerne om en fælles europæisk databeskyttelse.«

	Diplomaten fremhæver Storbritannien, Sverige og Danmark som de tre lande, der hele tiden stritter imod i forhandlingerne om data-reglerne.

	Balance

	EU’s justitsministre mødtes i sidste uge i Luxembourg til en ny forhandlingsrunde om databeskyttelsen. Justitsminister Morten Bødskov (S) afviser, at Danmark blokerer for skærpede EU-regler. Men han siger, at man skal passe på med at udforme for detaljerede regler.

	»På den ene side skal vi sikre en ordentlig databeskyttelse. Men på den anden skal databeskyttelsen ikke spærre for alt det, vi også gerne vil have. En effektiv offentlig sektor og et fungerende erhvervsliv. Det gælder om at finde en balance,« siger justitsministeren.

	På mødet i Luxembourg drøftede ministrene også, hvordan man skal forholde sig til afsløringen af overvågningen af EU-borgere gennem NSA-programmet PRISM. Morten Bødskov oplyser, at der er nedsat en fælles europæisk-amerikansk embedsmandsgruppe, der skal skabe større klarhed om affæren.

	Sverige, der også er modstander af øget databeskyttelse gennem EU, har angiveligt samarbejdet med NSA om fælles aflytning i årevis. Under en høring i Europa-Parlamentet i sidste måned fremgik det, at Sverige havde givet NSA adgang til telekommunikationskabler i Østersøen med det formål at kunne aflytte kommunikation til og fra de baltiske lande, Finland og Rusland.

	Den svenske statsminister, Fredrik Reinfeldt, ville efterfølgende hverken bekræfte eller dementere, at Sverige har et sådant samarbejde med NSA. Men han sagde til avisen Dagens Nyheter, at svenske statsborgeres »integritet er beskyttet gennem lovgivning«, når det gælder Sveriges samarbejde med udenlandske efterretningstjenester.

	De nationale datatilsyn i de 28 EU-lande har i et fælles brev til EU-Kommissionen i august krævet svar på en række spørgsmål om NSA’s aktivitet i Europa. »Meget tyder på, at der er skabt store huller i data-sikkerheden,« siger hollænderen Jacob Kohnstamm, der er formand for de europæiske datatilsyns arbejdsgruppe, VG-28.

	28 forskellige regelsæt

	Det danske datatilsyns direktør, Janni Christoffersen, mener, at det er naturligt, at de nationale datatilsyn i fællesskab søger en afklaring om, hvad der er sket i PRISM-sagen.

	»Jeg vil blot advare mod, at man forsøger at blande det sammen med de nuværende forhandlinger om den nye forordning om datasikkerhed, siger hun. »Den udspringer dels af en forældet lovgivning og af, at både borgere og erhvervsliv I EU har det svært med at skulle leve med 28 forskellige regelsæt.«

	Janni Christoffersen vedkender, at det danske datatilsyn har udtalt sig skeptisk om dele af EU-Kommissionens forslag til en forordning om databeskyttelse.

	»Det drejer sig især om, at centrale og velfungerende regler i den nuværende lovgivning ikke kan opretholdes, f.eks. om kreditoplysningsvirksomhed,« siger Datatilsynets direktør.

