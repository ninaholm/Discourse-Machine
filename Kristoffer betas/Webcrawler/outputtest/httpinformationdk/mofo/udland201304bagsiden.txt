Homoægteskaber synes at være tidens store fascination. De, der ikke drages mod at indgå dem, indlader sig i lidenskabelig diskussion om deres legitimitet. Gemytterne koger hele vejen fra Thyborøn Missionshus til USA’s højesteret.
Og i Storbritannien minsandten også. Her har den konservative premierminister David Cameron vakt postyr i sit eget parti ved at sætte sig i spidsen for legalisering af giftermål mellem samkønnede. Det er ikke den eneste lovgivning, Cameron døjer med at få på plads. Han skal også have Under- og Overhus til at foretage de ændringer i retstilstanden, der er nødvendige for at sikre kønsligelig adgang til tronen, hvis det barn, som kronprinsesse Kate Middleton nedkommer med til sommer, skulle vise sig at være en pige. Altså en manøvre svarende til den, som blev gennemført ved dansk folkeafstemning forud for kronprinsesse Marys førstefødsel.
Nu er det gået hverken værre eller bedre end, at de ærværdige medlemmer af Overhuset har givet sig til at sammenkoble arvefølgeloven med homoægteskabsloven. Avisen The Daily Telegraph kan fortælle om lovændringsforslag gående ud på, at kun børn født »i et ægteskab mellem en mand og en kvinde« kan betragtes som ægte tronfølgere.
Det konservative Overhus-medlem med det respektindgydende navn lord True spørger offentligt: »Hvad vil ske, hvis vi i et samkønnet ægteskab har en lesbisk dronning, som bliver gravid med donorsæd?«
Hvad homoseksuelle konger kunne finde på for at sikre sig et tronfølgende afkom, afstår lord True fra at reflektere over.
Til gengæld understreger lord True, at han ikke er imod homoseksuelle ægteskaber, men at han synes, at også de kongelige successionsregler bør tage højde for dem.
Nu har imidlertid regeringens talsmand i Overhuset, lord Wallace af Tankerness, bedyret:
»Lovene, der regulerer tronskiftet, foreskriver, at arvingen skal være et naturligt født barn af ægtemand og -hustru.«
Om tilstanden herhjemme erklærer forfatningsekspert og juraprofessor Henrik Palmer Olsen i Kristeligt Dagblad, at også tronfølgere må være omfattet af den danske lov om ægteskab mellem samkønnede.
Men tronfølgeloven fastslår, at »tronen nedarves inden for kong Christian X og dronning Alexandrines efterslægt«.
Kravet om egentligt slægtskab betyder ifølge Palmer Olsen, at en dronning kan lade sig inseminere til en tronarving. Men en konge kan jo ikke lade sig inseminere til et barn, og det kan hans eventuelle lovformelige mandlige ægtefælle heller ikke. Altså kan homoseksuelle konger kun lave tronfølgere ved indlade sig i seksuelle forhold, der strider mod deres natur.
Sig så ikke, at der ikke diskrimineres mod mænd her i landet. Endda på allerhøjeste plan.
 
