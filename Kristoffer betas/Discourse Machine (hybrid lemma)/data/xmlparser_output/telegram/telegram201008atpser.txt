ATP ser skeptisk på regeringens udspil
ATP er ikke overbevist om, at regeringens udspil om at bruge fem milliarder pensionskroner til at hjælpe mindre virksomheder, er den rigtige vej at gå.


 Danmarks største pengekasse, ATP, ser store udfordringer i statsminister Lars Løkke Rasmussens tanker om, at der skal bruges fem milliarder pensionskroner på at hjælpe små virksomheder. 
- Jeg synes, at man skal anerkende, at der er nogle særlige vanskeligheder i forbindelse med projektet. For hvis vi i forvejen mente, at der var en god forretning at gøre, gjorde vi det nok allerede.
Det siger Lars Rohde, der er administrerende direktør i ATP. Han peger på, at der ofte vil være tale om ret beskedne beløb, som skal investeres i hver enkelt virksomhed. 
- Der er nogle faste omkostninger forbundet med investeringerne. Og de omkostninger der er til den slags, fylder mere på et lille lån end et stort. Udfordringen for alle parter bliver derfor at finde en metode, så pensionskasserne kan investere med god samvittighed over for vores kunder og medlemmer, siger Lars Rohde. 
ATP's direktør pointerer, at han er enig med regeringen i, at der er behov for at styrke små- og mellemstore virksomheders kapitalgrundlag, men at det også kunne ske på anden vis.
- En lang rækker banker har nogle udfordringer i forbindelse med ophøret af bankpakke 2. Derfor skal vi kunne tage højde for, at det bliver sværere og dyrere af få bankfinansiering for virksomhederne, så en indirekte måde at hjælpe dem på er at styrke bankernes egenkapital, siger Lars Rohde.
Han peger på, at ATP og andre store investorer er aktionærer i bankerne, og at de derigennem kunne styrke bankerne.
Spørgsmål: Men det er jo ikke det Lars Løkke taler om? 
- Nej, men nu må vi indgå i en drøftelse med regeringen, siger Lars Rohde.
