Folkekirken og de hurtige holdninger
Det er moderne at have en mening om stort set alt. Det er mindre moderne at have en viden om det, man har en mening om. Det afspejler den seneste debat om mobning af kvindelige præster
Biskopperne (siddende fra venstre) Elisabeth Dons , Erik Normann Svendsen, Karsten Nissen, Jan Lindhardt, Steen Skovsgaard og Lise-lotte Rebel er parate til at skride hårdt ind over for præster i folkekirken, som modarbejder kvindelige kolleger, meddelte de efter et møde i sidste uge. Men hele debatten om mobning af kvindelige præster baserer sig på en tvivlsom undersøgelse.

Da man i Danmark - som et af de første lande - indførte kvindelige præster i 1948, var der i visse dele af det kirkelige landskab mere eller mindre oprørsstemning. Alt efter standpunkt kunne man sige, at nogle fløje henholdsvis truede med eller tilbød at udtræde af Folkekirken, hvis man tillod kvinder at blive ordineret. Så da Fyns grundtvig-tidehvervske biskop Hans Øllgaard som den eneste sagde ja til at ordinere kvindelige præster, skete det med truslen/tilbuddet lige om hjørnet.Udmeldelserne udeblev stort set, og få år senere var der kun én biskop, som ikke ville ordinere kvinder. Siden har modstanden mod de kvindelige præster været ganske lille, om end den fylder meget i mediebilledet. De fleste mener, den i dag ligger på omkring 10 procent af den samlede danske præstestand, som i øvrigt om få år vil have en markant overvægt af kvinder.Når man har tilladt holdningen at være modstander af kvindelige præster, hænger det sammen med ønsket om rummelighed. En rummelighed, som både har plads til det missionske, det tidehvervske, det grundtvigske og hvad der nu ellers kan komme inden for rammerne af de folkekirkelige bekendelsesskrifter.Hvad angår modstandere af kvindelige præster, har det afgørende punkt altid været, om de pågældende ville samarbejde med andre præster med en anden observans, herunder kvindelige kolleger. Vil de ikke det, har de et problem.Rummeligheden gælder holdninger, ikke retten til at fravælge kolleger.SelvsvingSådan bør det i al fald være efter langt de flestes opfattelse.Nu er debatten om temaet så kommet frem efter Politikens undersøgelse forleden, hvor en række kvindelige præster blev stillet nogle spørgsmål. Nogle af svarene indeholdt så markante beretninger om mandlige kollegers chikanerier, at der opstod en livlig debat om, hvad man stiller op med de præster, som tilsyneladende foretager sig mere eller mindre uhyrlige handlinger som f.eks. at erklære alteret 'urent', hvis en kvindelig kollega har stået ved det. Det er den slags mærkværdige beretninger, som sammen med de statistiske oplysninger har affødt mange kommentarer.Hvad angår de statistiske oplysninger, er det hidtil fremgået, at man ved undersøgelsen har spurgt 929 kvindelige præster. Af dem har 470 ønsket at deltage i undersøgelsen. Af de 470 angiver 40,3 procent, at de flere gange selv har hørt deres mandlige kolleger give udtryk for den holdning, at kvinder ikke kan være præster, mens 18,2 procent har hørt det en enkelt gang. Der siges således ikke noget om de nærmere omstændigheder eller hvornår. Det kan være i går eller for 20 år siden.Herefter gik der selvsving i det. Det vrimlede pludselig med markante meninger om emnet. Man fik nærmest det indtryk, at en meget stor gruppe af landets kvindelige præster i deres daglige arbejde er chikaneret af en flok hysteriske og fanatiske bibelfundamentalistiske kolleger, og at der i Folkekirken hersker totalt ledelseskaos og et middelalderligt kvindesyn.Alarmerende situationAllerede samme dag som undersøgelsen blev offentliggjort, fremkom Rune Engelbreth Larsen med en kommentar i Politiken. To dage efter fulgte han op på den med en ny og et par dage efter endnu en. På baggrund af de kvindeforskrækkede præsters opførsel forlangte Engelbreth i sine kommentarer intet mindre end adskillelse af stat og kirke. Et synspunkt han i forvejen ikke er ukendt for.Knap så rabiate forslag havde Niels Krause-Kjær i Berlingske Tidende, hvor han skrev, at "Politiken ... har været i kontakt med hver fjerde af Folkekirkens 2.000 kvindelige præster" , hvilket har givet et "alarmerende svar", hvorefter en række af de horrible eksempler blev linet op. I det, Krause-Kjær kalder "den virkelige verden", ville sådan en opførsel være i strid med alle love og regler, men i kirken lader man bare den slags passere, mener han.Krause-Kjærs kommentar rummer en hel del fejlagtige antagelser. Han omtaler Folkekirkens "2.000 kvindelige præster", men det samlede antal præster i Folkekirken er 2.000, alt inklusive. Hvad angår opdelingen i "virkelighedens verden" og så Folkekirkens verden, hvor ingen regler tilsyneladende gælder, er det naturligvis brud på såvel skrevne som uskrevne regler, hvis en mandlig præst nægter at samarbejde med en kvindelig præst.Hvis en biskop får en sag af den slags på sit bord (hvilket stort set aldrig er sket), vil den pågældende præst helt klart blive irettesat og få stillet en fyring i udsigt, hvis der ikke samarbejdes. Sådan som det også blev gentaget på et bispemøde forleden.Mange meningerMen én ting er de kommentarer, som enten er skrevet ud af generel modvilje mod kirken og enhver form for religion eller ud fra nogle fejlagtige faktuelle antagelser. Noget andet er overblikket over problemets omfang. Hvorfor i alverden finder de kvindelige præster sig dog i den slags tåbeligheder, når nu alle love og regler kan sikre dem imod chikanen? Skyldes det, at ingen endnu har klaget til biskopperne? At kvinderne er overbærende over for de kvindefjendtlige kolleger? Eller konfliktsky?Måske denne undersøgelse kan blive en indgang til en mere frugtbar diskussion end den, hvor man blot begynder med at vrænge af et vrangbillede af kirken.Noget tyder på, at et ikke nærmere kendt antal mandlige præster skal til at opføre sig betydeligt mere ordentligt og anstændigt, og at biskopper og provster skal være mere opmærksomme på problemet, end de hidtil har været. Men meget tyder også på, at problemet ikke er særlig stort.Og endnu mere fremgår det med al uønskelig tydelighed, at vi for 117. gang har set en række holdninger til forhold i Folkekirken fra folk, som har meget få huller i deres uvidenhed på området, men som ikke af den grund holder sig tilbage.Det er moderne at have en mening om stort set alt. Det er mindre moderne at have en viden om det, man har en mening om. Det vil nok være for godtroende at håbe på forbedringer på dét område lige med det samme.Mikkel Wold er sognepræst i Marmorkirken i København
