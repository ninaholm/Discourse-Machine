Farlig sensation i Information

Information berettede forleden om en kinesisk kvinde på en sensationel facon, der kan have uhyrlige konsekvenser for kvinden. Det er ikke godt nok, skriver dagens læser.


 Forsiden på Information 12-13 januar viser et stort billede af kinesiske Ying Jinxian med den dramatiske overskrift 'OL's første taber'. Informations korrespondent i Kina Martin Gøttske beretter om de ti sekunder, der gik fra Ying Jinxian midt på den Himmelske Freds Plads i Peking udstillede sin protest mod overgreb fra myndighedernes side til hun i bogstaveligste forstand var overmandet og fjernet. 
Efter at have beskrevet hvordan Ying Jinxian i årenes løb er blevet fængslet og tævet i løbet af sin kamp for retfærdighed, skriver MG, at Ying Jinxian 'formentlig' efter et stykke tid på politistationen vil blive sat på toget til sin hjemprovins. Ja, måske. Men det er lige så sandsynligt, at der sker hende noget langt mere alvorligt, fordi denne protestaktion har involveret den vestlige presse. Ying Jinxian er, som det fremgår af historien, desperat efter at have kæmpet forgæves for sin sag i seksten år. Journalisten må formodes at være velvidende om de overgreb, der sker mod de, der vover at protestere mod myndigheders overgreb på befolkningen. Han kender uden tvivl Kina korrespondent Ian Johnsons bog Wild Grass og historien om de to forfattere Chen Guidi og Wu Chuntao, der skrev bogen Will the Boat Sink the Water. The Life of China's Peasants.
Er hovedpersonen i historien mon i virkeligheden den heroiske journalist, der modsætter sig politiets forsøg på at få slettet hans billeder? Ingen læser af Information kan være i tvivl om den manglende ytringsfrihed i Kina. Vi ved også, at det er meget vigtigt for den kinesiske ledelse at skabe et billede af ro og orden i forbindelse med afholdelsen af Olympiaden. En af måderne at skabe en illusion af ro og orden er at fjerne 'uromagere'. Det er, set fra den kinesiske ledelses perspektiv, blandt andet netop vigtigt, fordi den vestlige presse har en forkærlighed for sensationshistorier, der kan bevidne undertrykkelsen og manglen på demokrati og menneskerettigheder i Kina. Der er undertrykkelse, og der er mangel på demokrati i Kina. Det ved vi allerede, og vi behøver ikke en iscenesat og fotografisk dokumenteret begivenhed for at forstå det. Det er på sin vis en flot historie med fin spændingskurve. Jeg forventer dog seriøs journalistik af Information. Det undrer mig såre, at redaktionen faldt for fristelsen til at bringe en sensationshistorie, der, netop fordi en udenlandsk journalist var involveret, kan have uhyrlige konsekvenser for Ying Jinxian.
Cecilia Milwertz er sinolog og seniorforsker ved Nias - Nordisk Institut For Asienstudier

