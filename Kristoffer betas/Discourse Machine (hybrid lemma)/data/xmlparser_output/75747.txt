KFX-INDEKS I 123 OM TRE MÅNEDER - MIDTBANK.

KØBENHAVN, 20 august (Reuter) - Efter de seneste KFX-rekorder hæver Midtbank nu deres forventninger til udviklingen i aktieindekset i de kommende måneder. Således ser banken KFX-indekset i 123 om tre måneder og i 125 om et halvt år, fremgår det af det seneste Finans Fokus fra Midtbanks likviditetsområde.
- Regnskaberne præges overvejende af en meget pæn indtjening og lidt overraskende også af pæne forventninger til de kommende måneder, skriver banken.
Mandag sluttede KFX-indekset i 120,21.
Hen på efteråret forudser banken dog flere negative modreaktioner.
- Men stigningspotentialet er fortsat attraktivt, og risikoen for større tilbagefald er meget behersket, skriver banken.
På helt kort sigt er det møderne i den amerikanske og tyske centralbank, hvor beslutningerne om renteændringer træffes, der dominerer de finansielle markeder.
Mens Midtbank formoder, at den amerikanske centralbank afholder sig fra at hæve renterne, tror de på lavere tyske renter.
- Hovedparten af de faktorer, som afgør Buba&apos;s rentepolitik, peger i samme retning, og vi forventer derfor en tysk rentenedsættelse på dette eller et af de førstkommende Bundesbank-møder. Vi ser den tyske repo-rente 0,20-0,30 pct.point lavere i løbet af andet halvår, og den danske repo-rente vil følge med ned, skriver Midtbanks likviditetsområde. (/pbt).
(c) Reuters Limited 1996.
