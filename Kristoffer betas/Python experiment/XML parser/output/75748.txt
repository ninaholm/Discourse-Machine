VIRKSOMHEDER SER SVAGT STIGENDE BESKÆFTIGELSE-AMS.

KØBENHAVN, 20 august (Reuter) - Dansk erhvervsliv venter i 3. kvartal en svag stigning i beskæftigelsen i forhold til 2. kvartal, fremgår det tirsdag af Arbejdsmarkedsstyrelsens beskæftigelsesbarometer.
Opgørelsen, der bygger på oplysninger fra ca. 3.800 virksomheder, viser, at virksomheder, som repræsenterer 52 pct. af beskæftigelsen, forventer uændret beskæftigelse i 3. kvartal. Men beskæftigelsen ventes at stige i virksomheder, som repræsenterer 32 pct. af beskæftigelsen.
I de virksomheder, der repræsenterer de sidste 16 pct. beskæftigede ventes et fald i indeværende kvartal.
De mest negative forventninger til udviklingen fra 2. til 3. kvartal findes inden for transport, papir og grafisk industri samt jern-og metalindustrien.
Inden for anden industri, restaurationsvirksomhed, landbrug, fiskeri, kemisk industri og detailhandel ser man positivt på beskæftigelsesudviklingen i 3. kvartal.
Ser man et år frem i tiden er der også forventning om en svag stigning i beskæftigelsen.
Virksomheder, som repræsenterer 55 pct. af beskæftigelsen i de adspurgte virksomheder, forventer uændret beskæftigelse i 2. kvartal 1997 i forhold til 2. kvartal i år. Beskæftigelsen ventes at stige i virksomheder med 30 pct. af de ansatte, mens virksomheder, der repræsenterer 15 pct. af de ansatte, venter et fald i beskæftigelsen om et år.
På et års sigt er offentlige virksomheder mest optimistiske. Men også inden for kemisk industri og bank-og finansieringsvirksomhed ser man positiv på beskæftigelsen i 2. kvartal 1997.
Virksomheder inden for transportvirksomhed samt papir-og grafisk industri er mindst optimistiske, fremgår det af barometeret fra AMS. (/sow).
(c) Reuters Limited 1996.
