 SF støtter alligevel op om regeringens forhandlingsmandat til de afgørende slag i Bruxelles om EU’s databeskyttelsesforordning, selv om partiet i onsdagens udgave af Information udtrykte sig stærkt kritisk om dele af regeringens oplæg.Det var ellers SF selv, der tirsdag kontaktede Information for at kritisere regeringens indstilling til forordningen. Her fastslog SF’s retsordfører Karina Lorentzen Dehnhardt, at det er »afgørende, at vi får en bedre databeskyttelse i Danmark« og slog ned på flere punkter i regeringens forhandlingsoplæg, som SF var kritiske over for.»I kølvandet på NETS-lækkene, og hvad der ellers har været af læk af CPR-numre med videre, er det afgørende, at vi får en bedre databeskyttelse i Danmark og på EU-plan. Det er beskæmmende, at den danske regering ser ud til at modarbejde det,« sagde retsordføreren med henvisning til, at regeringen støtter en nedsættelse af bødestraffen til virksomheder, der sjofler med borgernes databeskyttelse. Retsordføreren slog fast, at SF ikke kunne afgive forhandlingsmandat til regeringen, med mindre der blev taget hånd om kritikken.Tonen var dog en noget anden til mødet i Europa-Udvalget onsdag formiddag, hvor SF’s repræsentant Holger K. Nielsen ganske vist spurgte ind til bødestrafnedsættelsen, men aldrig forfulgte et svar. »Det med bøder til virksomheder må jeg lige vende tilbage til,« svarede justitsminister Mette Frederiksen (S), uden at hun eller SF vendte tilbage til spørgsmålet.En anden af retsordfører Karina Lorentzens kritikpunkter i onsdagens Information knyttede sig til en særlig paragraf i databeskyttelsesforordningen, som skal beskytte EU-borgere mod at få udleveret deres private oplysninger til ikke-europæiske lande, såsom USA. Formuleringen i regeringens oplæg er nemlig så uklar, at det ifølge Karina Lorentzen lød som en »gummiparagraf«, der tillod virksomheder og myndigheder at omgå beskyttelsen.»Det må justitsministeren jo svare klart på,« sagde Karina Lorentzen om paragraffen.Ved mødet i Europa-Udvalget spurgte Holger K. Nielsen ind til ordlyden i den omtalte paragraf, men modtog heller ikke her et svar fra ministeren. I den opfølgende spørgerunde gentog SF-medlemmet ikke spørgsmålet:»Jeg har det problem, at jeg er nødt til at gå her om lidt, for der er valgkamp. Men vi støtter forhandlingsoplægget,« sagde Holger K. Nielsen og bad om at få tilføjet i mødenoterne, at SF er betænkelige ved den såkaldte ’formålsbegrænsning’, som handler om, hvornår virksomheder skal søge samtykke for at bruge borgeres private data. Det var imidlertid et kritikpunkt, som Forbrugerrådet TÆNK rejste i Information onsdag, ikke partiet SF.SF: Ingen kovendingTorsdag eftermiddag lykkes det trods en travl valgkampskalender at få spurgt retsordfører Karina Lorentzen, hvorfor SF alligevel støtter regeringens forhandlingsoplæg, selv om de ikke fik svar på spørgsmålene om bøder og ’gummiparagraf’.»Det, jeg har forstået på Holger (K. Nielsen, red.), er, at han synes, det er vigtigere, at vi får de her databeskyttelsesregler igennem, for det er åbenbart en rigtig svær sag i EU, og det er vigtigt, at vi får databeskyttelsesregler som er på det fælles EU-plan,« siger retsordføreren.– Onde tunger ville måske mene, det her er en kovending – er du enig i det?»Nej, det synes jeg bestemt ikke. Det er stadig vores politik at få strammet de her ting.«– Men i tirsdags sagde du: ’Ja, der er risiko for, vi ikke kan afgive mandat. Vi er selvfølgelig ikke fuldstændig afklarede endnu, men det afhænger af de svar, vi får. Uden de her dele, vi synes er vigtige, så er det svært at forestille sig, at vi kan afgive mandat’. Hvad er det, der gør, at vurderingen ændrer sig fra tirsdag eftermiddag til onsdag formiddag?»Det bliver du nødt til at snakke med Holger om. For jeg sad der jo ikke.«– Du sagde også i tirsdags: Jeg håber, debatten omkring overvågning og datasikkerhed ikke er rykket for langt væk i valgkampen. Men Holger K. Nielsen går fra mødet med den undskyldning, at han skal tilbage til valgkampen. Gik der så alligevel valgkamp i den?»Ha, det vidste jeg ikke, han sagde! Men det ved jeg ikke. Jeg holder fokus på sagen, og jeg kommer til at arbejde videre med de her spørgsmål i Folketinget, så vi kan få den beskyttelse ind,« lyder det fra Karina Lorentzen.Til mødet i Europa-Udvalget var det kun Enhedslisten og Dansk Folkeparti, der stillede sig kritisk over for regeringens forhandlingsmandat, hvilket ikke var nok til at opnå flertal. Dermed har regeringen mandat til sit forhandlingsoplæg, når EU-rådet vil forsøge at nå til enighed om et fælles udkast 15. og 16. juni.