CSFB ser mulighed for DDB-bud på Fokus Bank.

KØBENHAVN, 21 april (Reuter) - Kampen om at overtage kontrollen med den norske Fokus Bank er ikke overstået endnu. Der kan ventes yderligere tilbud til aktionærerne fra en stor norsk eller nordisk bank, skriver investeringsbanken Credit Suisse First Boston (CSFB) i en analyse af Fokus Bank.
- Vi forventer et konkurrerende bud på Fokus Bank, fra enten en national bank eller en nordisk bank. Nordiske banker, især Den Danske Bank, har betalt en høj pris for at komme ind på regionale detailmarkeder, skriver CSFB.
Analytikerne henviser til, at Den Danske Bank med 2,8 mia. SEK betalte en høj pris for den svenske Östgöta Enskilda Bank.
Sparebankgruppen, der består af 16 regionale sparekasser, har fremsat et tilbud på 4.795 mio. NOK for Fokus Bank.
- Vi tror, at en sandsynlig slutpris for Fokus Bank er 80-85 NOK pr. aktie, og at Sparebankgruppen har lagt sit tilbud for lavt med 73 NOK pr. aktie, skriver CSFB.
Den norske avis, Dagens Næringsliv, skrev torsdag, at ledelsen i Fokus Bank forsøger at få interesserede, blandt andet Den Danske Bank og Svenska Handelsbanken, til at byde på aktierne i banken.
- Ole Mikkelsen (+45) 33 96 96 54.
(c) Reuters Limited 1997.
