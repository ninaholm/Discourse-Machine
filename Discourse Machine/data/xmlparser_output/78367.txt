APM VIL SØGE EFTER OLIE OG GAS I INDIEN - LLOYDS.

KØBENHAVN, 17 december (Reuter) - A. P. Møller Gruppen er inde i forhandlinger om at påbegynde olie-og gasefterforskning i Indien, skriver avisen Lloyds List tirsdag. Efterforskningen skal ske i samarbejde med en lokal partner.
- Vi forventer at underskrive en joint venture aftale inden længe. Vi udfører under alle omstændigheder en detaljeret analyse af de geologiske data fra Bombay High V feltet, oplyser direktør Per Jørgensen, ifølge Lloyds List.
Den indiske regering gav for kort tid siden private konsortier mulighed for at indlede efterforskning i Bombay High V.
Per Jørgensen vil ikke røbe, hvem partneren er, fordi forhandlingerne ikke er afsluttet. Men han siger, at joint venturet skal deles fifty-fifty mellem partneren og A. P. Møller.
Det er anden gang, at A. P. Møller vil indlede efterforskning efter olie og gas i Bombay High. Første gang var i 1981.
A. P. Møller overvejer også at deltage i andre energiprojekter i Indien, fremgår det af Lloyds List.
- Vi planlægger også at byde på store energiprojekter. Vores gruppe har den nødvendige ekspertise til at operere i fremmede lande, og vi har allerede flere udforskninger i gang i Qartar, Indonesien og Thailand, sagde Per Jørgensen under et besøg i Madras.
Han siger samtidig, at A. P. Møller Gruppen vil sætte fokus på Indien i de kommende år. (/uha).
(c) Reuters Limited 1996.
