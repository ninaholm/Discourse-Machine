9 pct løft i Danmark-Norge trafikken - Color Line.

KØBENHAVN, 17 april (Reuter) - Trafikmængden mellem Danmark og Norge vokser markant. Det norske rederi Color Line, der ligesom danske DFDS sejler mellem Danmark og Norge, oplevede i første kvartal 1997 en fremgang i passagerantallet mellem Danmark og Norge på ni pct. i forhold til samme periode sidste år.
- Den indikerer en fin udvikling til de norske skisportssteder, skriver Color Line i torsdagens kvartalsmeddelelse.
Samtidig melder det norske rederi om et øget antal bookninger i sommeren 1997, når der sammenlignes med 1996.
Rederiet påpeger dog samtidig, at den stærkere norske krone gør det dyrere at holde ferie i Norge.
Hos DFDS, der i 1996 havde en omsætning på 7,7 mia. kr., udgør passagerskibsomsætningen 17 pct. af den samlede omsætning. DFDS driver ved siden af ruten Oslo-Helsingborg-København passagerfart på ruter mellem Danmark, England, Tyskland og Holland. Antallet af passagerer på Oslo-Helsingborg-København steg i 1996 med fem pct. i forhold til året før.
DFDS kalder i sin årsberetning konkurrencen på Norges-ruterne intens.
- Stig Ørskov Pedersen (+45) 33 96 96 59.
(c) Reuters Limited 1997.
