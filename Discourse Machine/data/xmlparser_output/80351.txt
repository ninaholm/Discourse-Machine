SAS CARGO VIL HÆVE FRAGTRATER MED 7-10 PCT - DIR.

KØBENHAVN, 18 februar (Reuter) - SAS Cargo vil følge Lufthansa Cargo&apos;s eksempel, og forhøje sine fragtrater i størrelsesordenen 7-10 pct. Det fremgik af en pressebriefing i anledning af det netop annoncerede samarbejde mellem de to Cargo-enheder.
- Vi når det dog ikke til den 1. marts, som Lufthansa allerede har meldt ud, sagde fragtsalgsdirektør Jan Hagen fra SAS Cargo.
Der blev ikke givet yderligere detaljer, men Jan Hagen pointerede, at SAS Cargo i fremtiden vil foretage eventuelle ratejusteringer på samme tid som Lufthansa Cargo. Det vil sige hver den 1. marts og den 1. oktober.
- Vi vil gøre vores for at skabe stabilitet i markedet, og her vil Lufthansa Cargo og SAS Cargo arbejde på at sende markedet et rendyrket budskab, sagde Jan Hagen.
Fragtchef Jørgen Jørgensen fra Lufthansa Cargo og SAS Cargo lagde ved pressebriefingen vægt på, at det kan tage tid at få samarbejdet op at køre for alvor. Men repræsentanterne for de to Cargo-enheder, der har været ærkerivaler i fem årtier, understregede, at erfaringer fra samarbejdet på passagersiden mellem de to selskaber kan være til gavn for udviklingen af fragtområdet.
SAS Cargo har dog især på handling-siden haft store problemer med at leve op til markedets krav og matche den kommende samarbejdspartners egne produktstandarder.
Derfor er videreudviklingen af visse dele af samarbejdet afhængig af, at SAS lever op til visse kravspecifikationer, fremgik det.
Jørgen Jørgensen udtrykte således forbehold over for den erklærede målsætning om, at al handling vil være fælles drevet i år 2000.
- Det er vores ønske, at det er på plads i år 2000, men det er nok tvivlsomt. Men bliver det i år 2001 eller år 2002, er det også tilfredsstillende, sagde Jørgen Jørgensen.
- Søren Linding Jakobsen (+45) 33 96 96 53.
(c) Reuters Limited 1997.
