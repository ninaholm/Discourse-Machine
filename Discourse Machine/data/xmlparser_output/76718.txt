NYKREDIT BANK VENTER INGEN DANSK RENTESÆNKNING.

KØBENHAVN, 7 oktober (Reuter) - Den seneste tids gode stemning på obligationsmarkedet har resulteret i et større rentefald end umiddelbart forventet. Men det får ikke Nykredit til at tro på en officiel dansk rentesænkning, fremgår det af Nykredit Banks Investorguide.
- Det er vores forventning, at markedet i løbet af de kommende tre måneder vil stabilisere sig omkring det nuværende niveau. På lidt længere sig venter vi fortsat, at renteniveauet vil bevæge sig en smule opad i takt med, at den tyske økonomi gradvis vinder i styrke, skriver økonomerne i Nykredit.
Ifølge økonomerne i Nykredit Bank er den positive undertone for kronen isoleret set en god begrundelse for at vente en mindre lempelse af repo-renten.
- Men i modsætning til tidligere i år taler inflationsspændet for, at Nationalbanken vil være tilbageholdende med at lempe pengepolitikken i takt med styrkelsen af kronen, vurderer man hos Nykredit Bank. (/jnu).
(c) Reuters Limited 1996.
