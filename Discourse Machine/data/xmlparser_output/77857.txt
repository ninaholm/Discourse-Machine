ØL TRÆKKER FORTSAT VENTILSALG - MICRO MATIC.

KØBENHAVN, 26 november (Reuter) - Det er fortsat salg af ventilprodukter til øl-industrien, der trækker omsætningen i Micro Matic A/S. Gennembruddet for ventilerne til bl.a. soft-drinkindustrien lader vente på sig. Det siger adm. direktør for Micro Matic Holding, Svend-Aage Nielsen til Reuters Finans.
- Det er fortsat øl-siden, der bærer LTV-salget (liquid transfer valves, red.). Men selvom salget til softdrink-industrien og den kemiske industri fortsat er beskedent, følger det den plan, vi har lagt, siger Svend-Aage Nielsen.
Micro Matic Holding, der tilmed har aktiviteter indenfor parabolantenner og industriporte, kom ud af første halvår 1996/97 med et overskud på 132 mio. kr. mod 96 mio. kr. i samme halvår sidste år.
Micro Matic vil ikke frigive tal for LTV-salgets fordeling på de enkelt industrier. Aktieanalytikere skønner, at ventilprodukterne til softdrink-, fastfood-, og olie-industrien samt den kemiske industri udgør 13-14 pct.
De seneste års udvikling i salget af Micro Matics ventilprodukter har i 1990&apos;erne overraskende været drevet af Murens fald, der åbnede op for store øl-markeder samt en omfattende restrukturering indenfor bryggerisektoren, siger Svend-Aage Nielsen.
Det har givet en uventet stor efterspørgsel indenfor dette segment, hvor Micro Matic er verdens førende producent af bl.a. fadølsarmaturer. Men den positive udvikling vil ikke fortsætte i takt med at den østeuropæiske efterspørgsel mættes, ølforbruget fastholdes eller direkte falder, mens øl-fusionerne falder på plads.
- Vi holder stadig ved den gamle strategi, der går ud på gradvist at øge salget til den kemiske industri og softdrink-industrien i lyset af det stagnerende øl-marked, siger Svend-Aage Nielsen.
Micro Matic ser ligeledes muligheder på de fjernøstlige markeder, hvor Kina rummer et stort potentiale på sigt. Selskabet planlægger bl.a. at udvide det kinesiske datterselskab Micro Matic Beijing Co. Ltd.
Svend-Aage Nielsen pointerer, at øl endnu ikke er helt så udbredt, men de internationale bryggeriers investeringer tyder på, at Kina om nogle år også for Micro Matic vil blive et interessant marked.
Micro Matic A/S stod i 1995/96 for 37-38 pct. af holdingselskabets omsætning på 1.669 mio. kr., men bidrog med næsten halvdelen af resultatet før skat på 203 mio. kr. (/slj).
(c) Reuters Limited 1996.
