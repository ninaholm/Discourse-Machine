Coloplast vil vokse 15 pct i USA efter 97 - dir.

KØBENHAVN, 13 maj (Reuter) - Medicokoncernen Coloplast vil efter indeværende regnskabsår og frem til år 2000 vokse 15 pct. alene på det amerikanske marked. Det fremgik på et pressemøde tirsdag hos Coloplast i anledning af fremlæggelsen af regnskabet for første halvår 1996/97.
- Vi regner med, at vi i år vil have en vækst i USA på 10 pct., mens vi på længere sigt vil have en vækst på 15 pct. Vi fastholder, at vi i år 2000 skal have en koncernomsætning på tre mia. kr. Det er en årlig vækst på 10 pct., og det mener vi, at vi kan nå uden at købe flere virksomheder, sagde koncerndirektør Carsten Lønfeldt.
I det nyligt fremlagte regnskab for første halvår 1996/97 opjusterede Coloplast sin forventning til hele 1996/97 til en vækst i det ordinære resultat på ca. 15 pct. I første halvår blev det til et ordinært overskud på ca. 138 mio. kr. mod knap 113 mio. kr. i den tilsvarende periode 1995/96.
- Carl Johan Corneliussen (+45) 33 96 96 57.
(c) Reuters Limited 1997.
