EAC OG TOPDANMARK PÅ VEJ UD AF KFX - BEREGNING.

KØBENHAVN, 22 oktober (Reuter) - Det Østasisatiske Kompagni (EAC) og forsikringskoncernen Topdanmark er på vej ud af KFX-indekset på Københavns Fondsbørs, viser en beregning, som aktieafdelingen i en dansk bank har lavet.
BG Bank og den bioteknologiske virksomhed Chr. Hansen Holding ser ud til at overtage de to ledige pladser i det attraktive indeks over de 20 mest likvide papirer på Fondsbørsen.
Af beregningen fremgår det, at EAC ligger på 21. pladsen, men selskabet har næppe mulighed for at fortrænge SAS Danmark, der ligger på 20. pladsen, fordi SAS-aktierne har en væsentlig større markedsværdi.
Chr. Hansen Holding har tidligere optrådt i indekset, mens BG Banks udvidelse af aktiekapitalen med ca. 10 pct. i efteråret 1996 understreger ledelsens ønske om at få bankens aktie optaget i indekset.
En af begrundelserne for at udvide aktiekapitalen var bl.a. at gøre bankens aktier mere likvide.
Afgørelsen om sammensætningen af det nye KFX-indeks træffes en gang om året den 1. november af Københavns Fondsbørs efter en indviklet beregningsmetode, der tager hensyn til aktiernes markedsværdi og aktiviteten i aktierne på Fondsbørsen.
Hver dag udvælges de 25 mest handlede aktier, og de 25 aktier, som flest gange har været blandt de mest handlede, udgør en basisportefølje. Der efter vælges de 20 aktier i basisiporteføljen, der har den største markedsværdi, og de udgør KFX-indekset.
Når regnskabet gøres op, korrigeres der for de selskaber, der er blevet optaget på Københavns Fondsbørs i det forløbne år, og dermed ikke har haft mulighed for at være blandt de 25 mest handlede i hele perioden.
Optagelse i KFX-indekset betyder traditionelt kursstigninger for en aktie, mens der normalt registreres kursfald efter udtræden af indekset. (/olm).
(c) Reuters Limited 1996.
