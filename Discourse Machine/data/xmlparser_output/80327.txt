96-AFKAST PÅ 15-30 PCT I SYD INVESTS NOTEREDE AFD.

KØBENHAVN, 18 februar (Reuter) - De børsnoterede afdelinger i investeringsforeningen Syd Invest fik sidste år et afkast på mellem 15,1 pct. og 30,8 pct., fremgår det af foreningens blad Horisont.
Syd Invest afdeling 6 Europa opnåede det største afkast, mens afdeling 2 Verden med et afkast på 15,1 pct. fik det laveste blandt de børsnoterede afdelinger.
De ikke-noterede obligationsafdelinger havde et afkast på mellem 4,5 pct. og 10,8 pct. Hertil skal nævnes, at afdelingen Danrente, der havde det laveste afkast, først blev etableret den 22. maj 1996.
- Afkastene i de forskellige Syd Invest afdelinger afhænger som hidtil af de markeder, vi investerer på. Og derfor er de også forskellige i 1996. Det er min vurdering, at vi kan være tilfredse med afkastene, og 1996 var derfor et indbringende år for foreningens medlemmer, siger Syd Invests bestyrelsesformand, direktør Flemming Holm.
Han vurderer, at udsigterne for 1997 ser positive ud på grund af forventninger om et højere aktivitetsniveau i det meste af verden.
- Vi tror på, at inflationsudviklingen vil være under kontrol, at derfor vil en stabil obligationsrente med en opadgående tendens være det mest sandsynlige. Derfor vil 1997 næppe blive et år, der er præget af kursgevinster på obligationsinvesteringer. I stedet vil det være renteindtægter fra obligationerne, som skal give et fornuftigt afkast i vores obligationsafdelinger i 1997, siger bestyrelsesformanden.
Nedenfor følger en oversigt over Syd Invests afdelingers afkast i pct., og den forventede udlodning i 1997.
(c) Reuters Limited 1997.
