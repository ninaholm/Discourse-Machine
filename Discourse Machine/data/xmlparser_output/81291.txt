Skakos del i FLS-ordre af normal størrelse - Skako.

KØBENHAVN, 11 marts (Reuter) - Skakos del i en ordre fra betonvareproducenten Hydro Conduit of Florida Inc., som FLS-selskabet Pedershaab offentliggjorde tidligere tirsdag er af helt normal størrelse for virksomheden. Det oplyser Skakos adm. direktør Gynther Kohls til Reuters Finans.
- Ordren er overhovededet ikke af usædvanlig størrelse for Skako. Det er en normal ordre sammenlignet med de ordrer, der løbende kommer ind. Så det er ikke noget, vi ville have gået ud og informeret omkring, siger Gynther Kohls.
Han understreger, at ordren i relation til Skako endnu ikke er helt på plads. Myndighedernes endelige godkendelse afventes.
Skako omsatte i første halvdel af 1996/97 for knap 207 mio. kr. Det ordinære resultat i perioden endte med et underskud på 11 mio. kr. I hele 1995/96 havde selskabet et ordinært resultat på minus 40 mio. kr.
- Per Bech Thomsen (+45) 33 96 96 56.
(c) Reuters Limited 1997.
