RIEBER VIL SKABE TILLID HOS PHØNIX-AKTIONÆRER.

KØBENHAVN, 25 februar (Reuter) - Rieber &amp; Søn vil mødes med storaktionærerne i Phønix Contractors for at skabe tillid til deres planer med at overtage den sydjyske asfaltkoncern. Lønmodtagernes Dyrtidsfond (LD) hælder mest til den anden bejler i Phønix-kampen, Superfos, og er ikke imponeret af nordmændenes forsikringer om at bevare alle de danske arbejdspladser. Men det vil Rieber ændre.
- Jeg må sikre mig, at LD har de rigtige informationer, så de kan få en opfattelse af, at det, vi siger, er troværdigt, siger koncerndirektør Olav Daviknes.
Olav Daviknes er tirsdag og onsdag i Danmark for sammen med sin finansielle rådgiver, Alfred Berg Bank, at holde møder med de største aktionærer i Phønix, herunder søge at få et møde med Lønmodtagernes Dyrtidsfond.
Rieber &amp; Søn har under hele forløbet været fremhævet for ikke at planlægge en direkte reduktion i Phønix&apos; medarbejderstab, hvilket Superfos derimod har lagt op til.
Men Lønmodtagernes Dyrtidsfond har ikke - som bl.a. Phønix&apos; medarbejdere - tillid til, at Rieber vil købe Phønix uden bagefter at skære i antallet af ansatte.
- Vi mangler i høj grad nogle garantier for, hvad Rieber vil på tre og fem-årig sigt med hensyn til beskæftigelsen i Phønix, siger adm. direktør i LD, Flemming Skov Jensen til Reuters Finans.
Endvidere mener han, at Riebers planer om at benytte Phønix Contractors til en ekspansion i Østeuropa &quot;er alt for luftige&quot;. De planer skal også være mere konkrete, for at LD kan fæste mere lid til dem.
- Det ser ud til, at vi har en del, som vi skal informere dem om, siger Olav Daviknes til Flemming Skov Jensens udtalelser til Reuters Finans.
Rieber &amp; Søn har budt 820 mio. kr. for Phønix, mens Superfos senest har budt 808 mio. kr. Fristen for begge købstilbud er den 7. marts kl. 16.00.
Bestyrelsesformand i Phønix, Henry Petersen har bedt parterne om at deltage i en lukket budrunde og dermed få bragt den usikre ejerforhold tilendebragt. Det har Rieber &amp; Søn afvist. Dermed ser kampen om Phønix ud til at fortsætte helt frem til budfristens udløb - hvis ikke længere.
LD ejer tre pct. af Phønix&apos; aktiekapital og har otte pct. af stemmerne.
- Søren Linding Jakobsen (+45) 33 96 96 53.
(c) Reuters Limited 1997.
