Påske kan stå bag svage handelstal i marts - DDB.

KØBENHAVN, 4 juni (Reuter) - Hvis ikke begrundet mistanke om, at påskens placering i marts står bag et fald i industrieksporten, ville de seneste handelstal være trist læsning.
Det vurderer cheføkonom Jørgen Birger Christensen fra Den Danske Bank efter onsdagens handels-og betalingsbalancetal for marts fra Danmarks Statistik, der viste et underskud på betalingsbalancen på 1,3 mia. kr. og et sæsonkorrigeret overskud på handelsbalancen ekskl. skibe på 2,2 mia. kr.
- Vi holder lidt lav profil med at konkludere for meget på marts-tallene, da påsken gør sammenligninger svære. Men uden påskens indvirkning kunne man blive trist til mode, siger Jørgen Birger Christensen til Reuters Finans.
Han anfører, at industrieksporten i marts faldt mere end importen, men det kan skyldes, at påskens påvirker eksporten mere end importen.
Tallene for de eksterne balancer dækker imidlertid over en anden lidt foruroligende trend, som er udviklingen i de danske rederiers indtjening.
- Vi havde ikke regnet med et minus på tjenestebalancen, herunder søtransport, specielt ikke i lyset af en stærkere amerikansk dollar, siger Den Danske Banks cheføkonom.
I de første tre måneder af 1997 viser tjenestebalancen et minus på 0,8 mia. kr., mens overskuddet på varehandelen på 10,6 mia. kr. sikrer et samlet overskud på de løbende poster på 5,9 mia. kr. I samme periode sidste år var overskuddet på 8,2 mia. kr.
Den Danske Bank, der den 10. juni sender ny økonomiske prognose på gaden, har imidlertid ikke ændret sit skøn for betalingsbalancen i 1997. Overskuddet vil fortsat udgøre godt en pct. af BNP, oplyser Jørgen Birger Christensen.
- Søren Linding Jakobsen (+45) 33 96 96 53.
(c) Reuters Limited 1997.
