LYKKETOFT OPGIVER AT SKÆRE I BYGGERIET - BAROMETER.

KØBENHAVN, 18 oktober (Reuter) - Finansminister Mogens Lykketoft arbejder ikke længere for at få kommunerne til at reducere deres bygge-og anlægsaktivitet i almindelighed, fremgår det fredag af Entreprenørforenings blad, Barometer.
- Nu mener ministeren, at det er den konkrete beskæftigelsessituation i området, der må afgøre, om en kommune skal sætte et arbejde i gang, skriver Barometer.
Den nye holdning er kommet frem i et brev, som finansministeren bl.a. har sendt til Entreprenørforeningens formand, Niels Arkil.
- Det værste, man kan gøre nu - hvor byggeriet omsider er ved at nå et rimeligt omfang - er at starte en ny runde stop-and-go indgreb. Det har finansministeren forstået. Det ville være lykkeligt, om den samme forståelse ville brede sig til alle, der føler sig kaldet til at give gode råd om styringen af dansk bygge-og anlægsaktivitet, siger Entreprenørforeningens adm. direktør Erik Ross Pedersen i en kommentar til brevet. (/jnu).
(c) Reuters Limited 1996.
