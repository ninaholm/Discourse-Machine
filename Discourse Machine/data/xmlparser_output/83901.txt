Brøndby venter vækst på samtlige områder - fmd.

KØBENHAVN, 21 maj (Reuter) - Fodboldklubben Brøndby venter fremgang i såvel entré-og tv-som sponsorindtægterne samt indtægterne fra salg af souvenirs de kommende år.
Det sagde klubbens bestyrelsesformand, Ole Borch, på et investormøde i Brøndby onsdag, forud for klubbens forestående aktie-emmission.
Forventningerne forudsætter dog, at klubben oplever sportslig succes i Europa Cup&apos;en eller den økonomisk attraktive Champions League, understregede formanden.
I 1996 udgjorde sponsor-honorarerne den største del af Brøndbys indtægter med 21,1 mio. kr. mod 16,3 mio. kr. året før.
144 sponsorer er i dag tilknyttet klubben, og Codan-koncernen, der er hovedsponsor, har kontrakt med Brøndby frem til 1. juli år 2002.
- Jeg har ingen grund til at tro, at vi ikke kan genforhandle Codan-aftalen på samme vilkår, når man sammenligner med det grundlag, FCK har handlet en sponsor-aftale (med Danica, red.) hjem på, sagde Ole Borch på investormødet i Brøndby.
Ole Borch mener, at klubben i dag godt kunne tiltrække flere sponsorer, hvis det ikke var for den begrænsede reklameplads på Brøndby Stadion og det begrænsede antal sponsorpladser i klubben sponsor-lounges på stadion.
- Jeg har en fornemmelse af, at sponsoraterne kunne sælges dyrere. Men sponsorerne er vores gode venner, og de holdt fast, da klubben var i krise, sagde Ole Borch og henviste til tiden efter det fatale Interbank-eventyr i 1991/92.
Efter sponsor-indtægterne udgjorde entré-og tv-indtægterne med 19,7 mio. kr. den næststørste post i 1996. Og også her venter Ole Borch en entydig fremgang.
På investormødet sagde han, at han regner med, at tilskuertallet vil stige de kommende år fra gennemsnitligt 11.000 pr. hjemmekamp i 1996.
Desuden regner han med, at den omsiggribende fankultur vil vokse endnu mere. I dag har Brøndbys fanklub, Brøndby Support, 14.600 medlemmer.
Den fjerdestørste indtægt i 1996 kom fra salg af Brøndby-souvenirs. Salget indbragte 9,9 mio. kr. mod 2,8 mio. kr. året før. Og ifølge Ole Borch rummer netop souvenir-og merchandisesalget det umiddelbart største indtjeningspotentiale.
- Vi er begyndt at sige nej til producenter, der henvender sig, fordi de vil sælge varer med Brøndby-logo, sagde Ole Borch, der mener, at klubben først er begyndt at &quot;røre ved&quot; et meget marked, der vil vise sig at være meget stort.
I fjor indgik Brøndby IF en aftale med Reebok om, at tøjfirmaet kan sælge Brøndby-tøj i sportsbutikker landet over mod at betale et royalty til klubben.
- Tøjet bliver i dag solt i 340 butikker landet over, og indtægten fra royaltier er absolut substantiel, sagde Ole Borch.
Mens Brøndby venter fremgang i sponsor-og entré/tv-indtægterne samt souvenirsalget, er udsigterne mere forsigtige for transferindtægterne. Området var i 1996 klubbens trediestørste indtægtskilde med en indtjening på 15,6 mio. kr.
- Det er ikke en tilfældighed, at transfer-indtægterne ligger, hvor de ligger. En overgang troede vi, at de helt ville forsvinde. Men vi regner stadig med at kunne opnå transfer-indtægter, sagde Ole Borch, og henviste til den såkaldte Bosman-dom ved EF-domstolen i fjor.
Dommen betyder, at de europæiske klubber ikke længere kan tjene penge på at sælge en spiller, efter at spillerens kontrakt er udløbet. Klubberne tjener nu kun penge, hvis spilleren drager til udlandet inden kontrakten er udløbet.
- Vi betragter transfer-indtægerne som end del af vores almindelige indtægter, selvom de nok vil være meget svingende. Men i modsætning til andre klubber tror jeg ikke, at vi i Brøndby vil opleve, at spillerne spekulerer i at vente på, at deres kontrakt udløber, inden de rejser til udlandet. De ved, at klubben har gode kontakter i udlandet, som kan skaffe dem videre, sagde Brøndbys direktør, Per Bjerregaard på investormødet.
Selvom Brøndby regner med at kunne holde bedre på spillerne, end de øvrige danske klubber, forudser Per Bjerregaard dog, at Bosman-dommen generelt vil presse lønningerne op.
- Men lønstigningerne vil ikke ramme Brøndby så hårdt som de andre klubber, fordi lønningerne udgør en mindre del af vores omsætning, forklarede han.
De samlede forventninger til de kommende år, som Ole Borch og Per Bjerregaard præsenterede på investormødet, er absolut realistiske, vurderede de analytikere, som Reuters Finans talte med umiddelbart efer mødet.
- Morten Bonde Pedersen (+45) 33 96 96 51.
(c) Reuters Limited 1997.
