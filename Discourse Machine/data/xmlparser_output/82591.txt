Udsigt til roligt valutamarked, fortsat stærk USD.

KØBENHAVN, 14 april (Reuter) - De danske valutahandlere går en rolig sommer i møde. Den danske krone ventes knap nok at flytte sig over for D-marken, og den amerikanske dollar vil fastholde sin styrke og forblive på nuværende niveau omkring 1,72 over for D-marken. Sådan lyder forventningerne til valutamarkedet fra 13 danske og udenlandske finanshuse i en prognose, som Reuters Finans har lavet.
I gennemsnit forventer analytikerne, at kronen om tre måneder vil være svækket en anelse til ca. 3,8150 per D-mark, mens dollaren skønnes til 1,7217 over for D-mark. Således mener analytikerne, at den seneste tids stigning i dollarkursen er ved at ebbe ud.
For analytikerne forudser, at dollaren til efteråret vil være faldet en anelse tilbage til 1,70 D-mark og yderligere til 1,66 om et år.
Forventningerne om en lidt stærkere D-mark over for dollaren smitter også af på forventningerne til kronen. Omend der er tale om absolut små ændringer, forudser de 13 deltager i prognosen, at kronen svækkes til 3,82 D-mark om seks måneder og yderligere til knap 3,83 til foråret 1998. Det svarer til en svækkelse af kronen på godt en halv pct. i forhold til D-marken.
- Nationalbanken ventes også fremover at føre en pragmatisk politik, hvor valutastabilitet - i omegnen af 3,81443 over for DEM - er den vigtigeste, men ikke nødvendigvis den eneste målsætning, lyder en repræsentativ vurdering fra Den Danske Bank.
3,81442 er den centralkurs over for D-marken som udsvingsbåndet i EMS-systemet gælder omkring.
Over for D-marken er den amerikanske dollar i år steget mere end 10 pct. En kraftigere økonomisk vækst i USA end i Europa, nævnes som en af flere grunde for dollarens himmelflugt.
Men ifølge underdirektør i Codan Bank, Niels Lorentz Nielsen, har dollaren set toppen for i år.
- Den økonomiske vækst i USA vil begynde at aftage hen over sommeren. Samtidig forværres den amerikanske betalingsbalance fortsat, og det vil igen trække dollaren nedad, forudser han. Niels Lorentz Nielsen forventer dog, at der bliver tale om små kursudsving i et generelt roligt valutamarked.
Den amerikanske centralbanks rentestigning i slutningen af marts har givet dollaren yderligere et løft. Det store spørgsmål i de finansielle markeder i øjeblikket er, hvorvidt centralbanken vil hæve renterne yderligere.
Rente-og valutamarkederne har allerede indregnet endnu en stigning på 0,25 pct.point til 5,75 pct., er analytikerne enige om.
I Den Danske Bank mener man, at den pengepolitiske stramning primært er beregnet på at forsikre de finansielle markeder om, at centralbanken er indstillet på at fastholde en stabil inflation og at den økonomiske udvikling ikke taler for rentestigninger ud over de allerede indregnede.
- Der er ikke noget realøkonomisk behov for yderligere stramninger når målsætningen for fed funds renten er blevet hævet med i alt 50 bp i 2/3 kvartal 1997, skriver banken i det seneste nummer af Den Internationale Økonomi.
I Unibank mener vicedirektør Hardy Larsen, at det eneste, der kan spolere idyllen på valutamarkedet, er et egentligt kollaps i det amerikanske aktiemarked eller voldsom uro i Europa om ØMU&apos;ens tredje fase. Men både Hardy Larsen og Niels Lorentz Nielsen er enig om, at intern splittelse i EU først er sandsynlig når afgørelsens time for, hvem der kan og vil deltage i den fælles mønt, nærmer sig.
- Hvis der bliver uro, bliver det til efteråret. Der vil markederne sandsynligvis begynde at gætte på, hvordan de forskellige økonomier klarer konvergenskravene og indregne det i priserne, siger Niels Lorentz Nielsen.
Mandag morgen koster en D-mark lige knap 3,81 kr., mens der skal 1,72 D-mark til en dollar.
- Per Bech Thomsen (+45) 33 96 96 56.
(c) Reuters Limited 1997.
