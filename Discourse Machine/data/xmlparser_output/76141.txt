BELGACOM TAGER TELELIBERALISERING I 98 MED RO.

BRUXELLES, 3 september (Reuter) - Teleselskabet Belgacom, som Tele Danmark ejer 16,5 pct. af, er ikke urolig over den belgiske regerings planer om at fjerne selskabets monopol på basistelefoni og infrastruktur fra januar 1998.
Regeringen oplyste mandag, at den vil liberalisere disse områder på linie med de øvrige lande i EU. I Danmark blev telemarkedet allerede fuldt liberaliseret for to måneder siden.
- Vi er ikke urolige. Vi har forberedt åbningen af telemarkedet gennem flere år, siger Belgacoms talskvinde, Greda Quaghabeur således til Reuters. Teleanalytikere forventer da heller ikke, at liberaliseringen vil få væsentlig indflydelse på det gamle telemonopol.
- Jeg forventer, at selskabet er i sikkerhed de næste to til tre år, og at Belgacom fortsat vil vise vækst i omsætning og på bundlinien som tilfældet var i 1. halvår 1996. Det vil være en god belønning for de selskaber, der har investeret i Belgacom, siger en analytiker fra Bank Bruxelles Lambert.
Belgacoms overskud efter skat steg i 1. halvår 1996 med 15 pct. til 6,6 mia. belgiske franc eller godt 1,2 mia. kr.
Tele Danmark har sammen med Ameritech og Singapore Telecom købt 49 pct. af Belgacom, og det belgiske teleselskab bidrog positivt til Tele Danmarks halvårsresultat i år med 152 mio. kr. før skat. Det belgiske selskab indgår i Tele Danmarks regnskab fra 2. kvartal i år. (/Reuter/uha).
(c) Reuters Limited 1996.
