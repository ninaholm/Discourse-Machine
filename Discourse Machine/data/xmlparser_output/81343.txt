Radiometer trimmer australske aktiviteter - avis.

KØBENHAVN, 12 marts (Reuter) - Radiometer er i gang med en større reorganisering af sine australske og new zealandske aktiviteter, hvilket bl.a. medfører en flytning af det australske hovedkvarter, færre medarbejdere og en forbedret indtjening. Det skriver den australske erhvervsavis Business Sydney.
- Vi har besluttet at fokusere på nogle kerne forretningsområder og koncentrere os om at styrke disse. Vi har centraliseret visse funktioner som kundeservice, så vi opnår en bedre kontrol, siger adm. direktør for Radiometer Pacific, Russell Christian til Business Sydney.
Den danske medicokoncerns aktiviteter i Australien og New Zealand flytter hovedsæde til Melbourne fra Sydney, hvorved antallet af medarbejdere bliver reduceret med 20, da de berørte ansatte ikke har ønsket at flytte med. Afskedigelserne vil ske i løbet af de næste par måneder, så flytningen kan være afsluttet til den 1. april.
Denne fyringsrunde er imidlertid ikke den første i Radiometer i Australien, skriver Business Sydney. Tilsvarende nedskæringer er sket i andre australske stater samt i New Zealand.
Flytningen af hovedsædet samt nedskæringer i medarbejderstaben er ifølge Russell Christian motiveret af økonomiske årsager. Han håber således, at det økonomiske resultat fortsat vil forbedres.
Den australske erhvervsavis skriver desuden, at Radiometer Pacific&apos;s beslutning om at flytte sit tyngdepunkt længere mod syd kan hænge sammen med, at selskabet har opsagt distributionsaftaler med seks ud af de 14 producenter af medicoinstrumenter, som selskabet repræsenterer i Australien og New Zealand.
Radiometer begrunder selv flytningen med et ønske om at være tættere på hjertet af den australske mejerisektor, der ligger i staterne Victoria og Tasmania. Denne del af landbrugssektoren udgør den ene store kundegruppe for Radiometer, mens den andel er sygehusvæsenet.
I seneste regnskabsår 1995/96 blev der i de australske og new zealandske valutaer faktureret for 88 mio. kr. ud af en samlet omsætning på 1.683 mio. kr., svarende til godt fem pct.
Det har endnu ikke været muligt at få en kommentar fra Radiometers adm. direktør Johan Schrøder.
Radiometers indeværende regnskabsår 1996/1997 løber til den 30. april.
- Søren Linding Jakobsen (+45) 33 96 96 53.
(c) Reuters Limited 1997.
