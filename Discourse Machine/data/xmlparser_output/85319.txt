Novo indsendt NovoNorm til registrering.

KØBENHAVN, 1 juli (Reuter) - Novo Nordisk har indsendt sit første orale antidiabetikum, NovoNorm, til registrering i både Europa og USA, oplyser koncerndirektør Lars Rebien Sørensen, der er ansvarlig for Novo Nordisks lægemiddelsalg.
- NovoNorm er sendt til registering i både USA og Europa, siger Lars Rebien Sørensen til Reuters Finans tirsdag.
Det forventes, at hvis produktet følger gængs ansøgningsprocedure, kan det markedsføres i slutningen af næste år eller i begyndelsen af 1999.
NovoNorm virker anderledes end de øvrige orale antidiabetikum ved at stimulere udskilningen af insulin fra bugspytkirtlens beta-celler.
Målgruppen for de orale antidiabetikum er den store gruppe af sukkersygepatienter, der lider af Type 2 diabetes. Disse patienter er ikke afhængige af insulin ude fra, men skal have medicin for at hjælpe kroppen med at optage den tilgængelige insulin i kroppen.
Novo Nordisk sælger to-tredjedele af sin insulin til denne patientgruppe, da patienterne efterhånden som sygdommen forværres bliver nødt til at få insulin udefra.
Warner-Lambert fik i slutningen af januar i år godkendt sit orale antidiabetikum, Rezulin til markedsføring i USA, og flere medicinalanalytikere så dette produkt som en trussel mod Novo Nordisks og Eli Lilly&apos;s insulinsalg i USA.
Lars Rebien Sørensen vil ikke give noget bud på, hvor hurtigt, Novo Nordisk forventer at få godkendt NovoNorm til markedsføring i Europa og i USA.
Novo Nordisks informationsafdeling oplyser, at registreringsansøgninger for NovoNorm i Europa og USA er indsendt medio juni.
- Søren Linding Jakobsen (+45) 33 96 96 53.
(c) Reuters Limited 1997.
