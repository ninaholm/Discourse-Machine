MODERAT VÆKST I ENGROS/RÅVAREPRISER - ØKONOMER.

KØBENHAVN, 23 september (Reuter) - Opgørelsen over det danske engrosprisindeks for august vil vise en lille stigning på årsbasis til 1,2 pct. mod 1,1 pct. i juli. Råvarepriserne vil holde sig uændret på 1,1 pct. i august sammenlignet med tilsvarende måned sidste år.
Engrosprisindekset vil dermed komme til at lyde på 104,3, og råvareprisindekset, der er en del af engrosprisindekset, stiger til 93,2.
Det er gennemsnittet af fire økonomers estimater på udviklingen i de to prisindeks, som Danmarks Statistik sender ud onsdag den 25. september.
Økonomerne er ikke helt enige om udviklingen i engrospriserne. Prognoserne fordeler sig mellem en årsstigning på 1,1 pct. og 1,4 pct.
Buddene på væksten i engrospriserne ligger mellem 0,0 pct. og 0,2 pct., når man ser på udviklingen i forhold til juli.
Estimaterne på råvarepriserne er der betydeligt mere usikkerhed omkring. Der skydes på mellem 0,8 pct. og 1,5 pct. i årsstigning, og månedsvæksten spænder fra et fald på 0,2 pct. til en stigning på 0,5 pct.
- Internationalt set er råvarepriserne faldet i august, men derimod er energipriserne steget lidt, så nettoeffekten er et nogenlunde uændret engrosprisindeks i august, lyder kommentaren fra flere af økonomerne. (/klp).
(c) Reuters Limited 1996.
