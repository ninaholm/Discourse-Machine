Jelved kaldt i samråd i erhvervsudvalg om Hafnia.

KØBENHAVN, 17 februar (Reuter) - Finanstilsynets rolle i forbindelse med Hafnias aktieemission i 1992 skal drøftes på et samråd med økonomiminister Marianne Jelved i Folketingets Erhvervsudvalg torsdag den 20. februar, fremgår det af en dagsorden.
Forud for samrådet har udvalgets medlemmer stillet følgende spørgsmål til ministeren:
- Mener ministeren, at de dagældende regler om Finanstilsynets rolle blev overholdt i forbindelse med Hafinas aktieemission i 1992?
Desuden har udvalgets medlemmer bedt økonomiministeren afkræfte eller bekræfte, at den daværende industriminister, Anne Birgitte Lundholt, eller hendes ministerium, var vidende om Hafnias økonomiske situation allerede den 3. juli 1992.
Også Enhedslistens erhvervsordfører, Frank Aaen, har sat fokus på Anne Birgitte Lundholts rolle. Han har skriftligt bedt økonomiministeren oplyse, om der har været møder mellem Anne Birgitte Lundholt, eventuelt andre ministre, og Finanstilsynet eller andre implicerede i forbindelse med emissionen.
En række private personer og pensionskasser tabte tilsammen 1,9 mia. kr. på at købe nyudstedte aktier i Hafnia, der umiddelbart efter købet viste sig at være værdiløse. Den største taber var Lønmodtagernes Dyrtidsfond, der tabte 400 mio. kr. Men foreløbigt har kun en privatperson lagt sag an mod Den Danske Bank, der stod for emissionen.
Det oplyste Kjeld Rahbæk Møller tidligere på måneden i forbindelse med et spørgsmål om Hafnia-sagen til justitsministeren.
Af svaret fremgik det, at fristen for at lægge san an mod Den Danske Bank udløber juli i år.
- Morten Bonde Pedersen (+45) 33 96 96 51.
(c) Reuters Limited 1997.
