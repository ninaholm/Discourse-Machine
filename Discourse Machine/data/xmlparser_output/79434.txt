RISIKO FOR BETYDELIGT AKTIEFALD - MM.

KØBENHAVN, 27 januar (Reuter) - Fredagens fald på de europæiske aktiebørser kan blive starten på en periode med en overnervøs markedsstemning og en større korrektion på 10-20 pct. efter et halvår med enorme kursstigninger, skriver Ugebrevet Mandag Morgen (MM).
- Meget tyder på, at der kun skal mindre rystelser til at udløse et større kursfald på Københavns Fondsbørs. Der er næppe udsigt til et egentligt aktiekrak som i 1987. Men efter de massive stigninger på danske aktier, kan det for udenlandske investorer bedre betale sig at købe obligationer end aktier, skriver MM.
Netop de udenlandske investorer, der nu med fordel kan gå i obligationer, har været drivkraften bag de danske aktiestigninger, bemærker Mandag Morgen. Udlandet har øget deres beholdning af danske aktier med 10 mia. kr. det seneste år, skriver MM.
De danske aktier ligger internationalt i den dyre ende sammen med franske, italienske, og amerikanske aktier, skriver ugebrevet. (/mbp).
(c) Reuters Limited 1997.
