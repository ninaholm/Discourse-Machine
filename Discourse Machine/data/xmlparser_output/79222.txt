TELE DK MOBIL VIL STOPPE FUSK MED NAVNELISTER.

KØBENHAVN, 21 januar (Reuter) - Tele Danmark Mobil tager nu navnelister i anvendelse for at stoppe et omfattende fusk med de billige mobiltelefoner, der sælges i kampagneperioder. Det skriver selskabet i sit nyhedsbrev tirsdag.
- For at gardere sig mod den lille gruppe, der systematisk slår plat på de billige telefoner, udsender Tele Danmark Mobil nu en liste med navne på de pågældende personer til virksomhedens forhandlere, skriver Tele Danmark Mobil.
Navnelisterne er i øjeblikket den eneste mulighed for at stoppe &quot;plattenslagerne&quot;, som Tele Danmark Mobil kalder de personer, der køber de billige telefoner uden at betale for dem.
- Virksomheden har mærkbare tab på plattenslagerkontoen og ikke ret mange muligheder for at stoppe dem, der udnytter systemet i den alminidelige forretningsgang, skriver Tele Danmark Mobil.
Der er eksempler på, at en enkelt person har opkøbt flere hundrede telefoner. Telefonerne bliver solgt videre til folk, der allerede har et abonnement, men gerne vil have en ny telefon eller eksporteret til det sorte marked i udlandet anfører Tele Danmark Mobil.
Listerne skal beskytte Tele Danmark Mobil mod problemet her og nu. Men selskabet og dets forhandlere arbejder i øjeblikket på at opbygge et administrativt system, der skal gøre det muligt for salgspersonalet at sikre sig, at køberen ikke har telefongæld. Dermed bliver navnelisterne overflødige, meddeler Tele Danmark Mobil.
Informationschef i Tele Danmark Mobil, John Jørgensen vil ikke give et bud på, i hvilken størrelsesorden de mærkbare tab fra fusk med mobiltelefonerne ligger på. Han tilføjer dog, at Tele Danmark Mobil forventer, at de indførte navnelisterne vil eliminere disse tab. På den første liste står 61 navne, oplyser John Jørgensen.
Det nye administrative system vil blive indført på kort sigt, tilføjer John Jørgensen. Systemet vil ikke blive samkørt med konkurrenten Sonofon. (/slj).
(c) Reuters Limited 1997.
