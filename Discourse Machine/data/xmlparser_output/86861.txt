Kleinwort B opjusterer Radiometer-anbefaling.

KØBENHAVN, 19 august (Reuter) - Det ekstraordinært store udbytte på 50 kr. pr. aktie til Radiometers aktionærer får den tyske investeringsbank Dresdner Kleinwort Benson til at opjustere sin anbefaling på aktien til kortsigtet køb og langsigtet hold fra reducer. Det oplyser aktieanalytiker Tage Fabrin-Brasted fra London tirsdag.
- Vi har efter regnskabet opjusteret vores indtjeningsestimater og på baggrund af det store udbytte beregnet en fair værdi på kort sigt til kurs 380-385. Det har fået os til at ændre vores anbefaling til kortsigtet køb og langsigtet hold, siger Tage Fabrin-Brasted.
Radiometer-aktien handles kl. ca. 10.30 til kurs 365 mod 330 i sidste reelle handel mandag. Der er omsat næsten 40.000 aktier.
Radiometers regnskabsmeddelelse, der viste et ordinært overskud før skat i 1996/97 på 279 mio. kr. mod 316 mio. kr. året før, blev først frigivet efter Fondsbørsens lukning mandag.
(c) Reuters Limited 1997.
