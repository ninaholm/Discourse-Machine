FLS VIL FORTSÆTTE CEMENTEKSPANSION - KONCERNDIR.

KØBENHAVN, 14 oktober (Reuter) - Overtagelsen af det amerikanske betonselskab, American Concrete Products, er endnu et led i internationaliseringen af det FLS-ejede selskab Unicon Beton, oplyser koncerndirektør Ib Christensen fra FLS til Reuters Finans mandag.
- Vi har ikke sagt, at vi nødvendigvis vil stoppe med denne akkvisition i USA, men den er så stor, at nu skal vi lige have den på plads, før vi overvejer flere skridt. Vi har forskellige tanker i den øvrige verden, men det er ikke noget, vi kan oplyse på nuværende tidspunkt, siger koncerndirektøren.
Med overtagelsen af American Concrete Products har Unicon Beton fordoblet sin størrelse i USA, og bliver samtidig en af de tre største betonleverandører i North og South Carolina i USA. Unicon Beton USA vil herefter udgøre en tredjedel af omsætning i Unicon Beton, som er på 1,6 mia. kr., oplyser Ib Christensen.
American Concrete Products var før overtagelsen en familieejet virksomhed, hvor familien ifølge Ib Christensen gav sig selv høje lønninger.
- Selskabet har haft en lidt mærkelig ejerstruktur med ret så mange familiemedlemmer indvolveret, men det er i princippet en overskudsgivende virksomhed. Selskabet vil allerede i det første år bidrage positivt til Unicons indtjening, fortsætter han.
Ifølge Ib Christensen vil overtagelsen af det amerikanske selskab ikke få den helt store betydning for indtjeningen i FLS koncernen, da FLS kun ejer 65 pct. af Unicon Beton. De resterende 35 pct. ejes af Aalborg Portland Holding.
FLS-aktien sluttede mandag uændret i kurs 745. (/jnu).
(c) Reuters Limited 1996.
