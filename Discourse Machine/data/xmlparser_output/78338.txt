BASS SKAL SÆLGE TETLEY-MÆRKE FOR FUSION - AVIS.

LONDON, 16 december (Reuter) - Grunden til, at fusionen mellem den britiske bryggerikoncern Bass og Carlsberg-Tetley trækker ud, skyldes ifølge den engelske avis Mail On Sunday, at konkurrencemyndighederne har forlangt, at Bass skal sælge øl-mærket Tetley i forbindelse med fusionen. Carlsberg ejer halvdelen af Carlsberg-Tetley.
Ifølge avisen skulle et frasalg af øl-mærket være prisen for, at konkurrencemyndighederne ville godkende fusionen. Men da prisen var for høj for Bass, er sagen blevet overdraget til de britiske monopolmyndigheder.
Konkurrencemyndighedernes betænkeligheder skyldes ifølge avisen, at det fusionerede bryggeri vil få en markedsandel på det britiske øl-marked på 38 pct. og dermed en for dominerende indflydelse på markedet.
- Bass forsøgte at få en aftale med konkurrencemyndighederne, men de kunne ikke få en acceptabel aftale. Bass har nu besluttet at tage chancen med monopolmyndighederne. Men hvis de kommer ud med samme forslag, så vil Bass bakke ud af fusionsaftalen, da ølmærket Tetley er kronjuvelen i Carlsberg-Tetley, siger en kilde i bryggeribranchen til avisen.
Hverken Bass eller de britiske konkurrencemyndigheder har ønsket at kommenterer sagen overfor Mail On Sunday.
Monopolmyndighederne skal senest den 24. marts 1997 komme med en afgørelse i sagen.(/Reuter/jnu).
(c) Reuters Limited 1996.
