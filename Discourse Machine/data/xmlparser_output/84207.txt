Braathens&apos; Oslo-Stockholm i balance i 98 - NatWest.

KØBENHAVN, 29 maj (Reuter) - Det norske flyselskab, Braathens SAFE&apos;s nye rute mellem Oslo og Stockholm vil efter store tab i startfasen nå break even i 1998. Det vurderer det britiske børsmæglerselskab, NatWest Securities i en ny analyse af selskabet og gentager bl.a. på den baggrund sin købsanbefaling (Add).
- Med store omkostninger i startfasen og en belægning (30 pct.) et godt stykke under break even (45 pct.), er ruten en klar byrde på nuværende tidspunkt. Ruten forventes ikke at nå break even før i 1998, skriver NatWest.
De britiske luftfartsanalytikere er trods tab fra den nye rute og på sin investering i halvdelen af svenske Transwede positive på udviklingen i Braathens SAFE.
- Selskabet vil få fordel af en stærkere norsk økonomi, lavere brændstofpriser og stigende enhedsindtægter, skriver NatWest.
Børsmæglerselskabet tilføjer, at det norske familie-drevne selskab som en del af Nordic Alliance sammen med primært Transwede og Finnair og sekundært Maersk Air udgør en mere og mere troværdig rival til det traditionelt dominerende SAS.
NatWest forventer et overskud før skat i Braatens SAFE på 290 mio. NOK og 336 mio. NOK i hhv. 1997 og i 1998 mod 149 mio. NOK i 1996.
- Søren Linding Jakobsen (+45) 33 96 96 53.
(c) Reuters Limited 1997.
