EAC SKAL YDERLIGERE OP EFTER SKIBSSALG - HANDLERE.

KØBENHAVN, 8 januar (Reuter) - EAC er ved at være på rette kurs, og markedet er ved at genvinde troen på selskabet, lyder vurderingen fra flere handlere onsdag morgen efter tirsdagens frasalg af aktiviteterne indenfor skibsfart.
- Det ser ud til, at det nu er ved at lykkedes for koncernen at få frasolgt de aktiviteter, som ligger uden for de tre kerneforretningsområder. Det har vi ventet længe på, og nu skal aktiekursen længere op, siger en handler til Reuter Finans.
Handlerne er generelt positive på EAC og flere af finanshusene overvejer at ændre deres anbefalinger på aktien til den mere positive side. Enkelte finanshuse vurderer, at aktien skal op i kurs 150 inden for en overskuelig fremtid.
- Hele stemning er vendt omkring EAC, og nu må selskabet bevise, at de kan tjene penge på deres kerneforretningsområder, siger en anden handler.
Handlerne understreger dog, at hvis det betingede frasalg af slagterivirksomheden i Britz udenfor Berlin falder til jorden, så vil kursen på EAC gå samme vej.
- Hvis den handel falder til jorden, så vil kursen på EAC gå samme vej, og så hedder kursniveauet istedet 110. Men vi tror, at handelen går igennem, og vi har ændret vores anbefaling fra sælg til hold, siger en handler.
Aktiekursen på EAC er efter en lille times handel onsdag blevet handlet syv kr. højere til kurs 131 under en omsætning på knap 60.000 stk. (/jnu).
(c) Reuters Limited 1997.
