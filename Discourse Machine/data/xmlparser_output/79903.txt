NYKREDIT SÆNKER SKØN FOR BETALINGSBALANCE I 1997.

KØBENHAVN, 6 februar (Reuter) - En forventning om en yderligere forværring af den danske varebalance har fået Nykredit Bank til at sænke sit estimat for overskuddet på betalingsbalancens løbende poster i 1997, fremgår det af bankens seneste prognose over dansk økonomi, Konjunktur Oversigt 1997-1. Men samtidig har banken opjusteret sin forventning til betalingsbalancen i 1996.
- Forventninger om yderligere en forringelse af varebalancen i prognoseperioden indebærer forventninger om et fald i overskuddet på betalingsbalancens løbende poster i prognoseperioden til otte mia. kr. i såvel 1997 og 1998, skriver bankens økonomer.
Tidligere ventede Nykredit et overskud på betalingsbalancen i år og sidste år på 10 mia. kr. 1996-skønnet er i den nye prognose blevet opjusteret til et overskud på 12 mia. kr.
Nykredit Bank har også sænket - omend beskedent - sit 1997-skøn på ledighedskøen. Tidligere ventede banken en ledighed i år på 8,8 pct. - dette skøn er nu sænket til 8,4 pct. I 1997 forventes arbejdsløsheden at falde yderligere til otte pct.
- Det er vores vurdering, at de arbejdmarkedspolitiske foranstaltninger vil være uden væsentlig nettoeffekt på arbejdsløshedsudviklingen i prognoseperioden. Det vil således første og fremmest være beskæftigelsesudviklingen, der afspejles i arbejdsløshedstallene. Produktivitetstilvæksten har været relativt beskeden i både 1995 og 1996, og det ventes at præge arbejdsløshedsudviklingen i såvel 1997 og 1998, vurderer Nykredit Bank.
Banken forventer, at beskæftigelsesfremgangen fra de seneste år vil konsolidere sig med en stigende produktivitet til følge.
Med hensyn til de offentlige finanser stiller Nykredit Bank sig i prognosen kritiske over for regeringens forventning om et overskud på i 1997 på 0,2 pct. af bruttonationalproduktet.
- Vi forholder os skeptiske - især antagelsen om forbedringen af kommunernes saldo er kritisk. I budgettet antages det således, at stigningen i kommuneskatterne på 0,45 pct.point ud over det, der oprindeligt lå i aftalen mellem staten og kommunerne, ikke modsvares af en tilsvarende vækst i de kommunale udgifter. Det er imidlertidig vores vurdering, at kommunerne forud for kommunalvalget ingen interesse har i at øge skattetrykket mere end højst nødvendigt, hvorfor det må antages, at skattestigningen fuldt ud modsvares af øgede udgifter, vurderer Nykredit Bank.
Hertil kommer, at Nykredit Bank skønner, at regeringen har overvurderet effekten af de automatiske budgetforbedringer.
Banken forventer et budgetunderskud sidste år på 1,6 pct. aftagende til 0,3 pct. i år og i 1998.
Nykredit Bank venter i år en vækst i BNP på 2,3 pct. stigende til 2,5 pct. i 1998. Inflationen ventes begge år at ligge på 2,5 pct.
- Eva Elgaard Pedersen (+45) 33 96 96 57.
(c) Reuters Limited 1997.
