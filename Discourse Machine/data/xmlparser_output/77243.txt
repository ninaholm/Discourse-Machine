INGEN BESPARELSER VED NKT PROJECT-SAMARBEJDE - M&amp;T.

KØBENHAVN, 31 oktober (Reuter) - Monberg &amp; Thorsens køb af 33 pct. af aktiekapitalen i NKT Project Center og det deraf tættere samarbejde udmønter sig ikke i konkrete besparelser. Det siger direktør Torben Karlsen fra Monberg &amp; Thorsen El-Pro til Reuters Finans.
- Der er ikke tænkt på besparelser i denne sammenhæng, siger Torben Karlsen.
Formålet med investeringen i NKT Project Center er derimod at opnå synergifordele ved at udnyttet den viden og knowhow, der ligger i de to virksomheder hver for sig.
- NKT Project har en unik viden indenfor maskinteknologi, automatisering, installationsteknik og computerstyring, hedder det i pressemeddelelsen fra de to selskaber tidligere torsdag. M&amp;T El-Pro henvender sig til industri og kraftværksektoren med installationsløsninger, indkøring og vedligehold.
- Det er klart, der ligger en besparelse i, at vi ikke skal til at udvikle dette forretningsområde selv, siger Torben Karlsen.
Torben Karlsen ønsker ikke at kommentere de økonomiske forhold omkring M&amp;T&apos;s investering i en tredjedel af aktiekapitalen i NKT&apos;s ingeniøraktiviteter. Og med hensyn til de økonomiske effekter af de forventede synergifordele, er det ikke noget, der vil kunne ses på bundlinjen med det samme.
- Man skal ikke forvente mirakler på kort tid. Vi har nu en opgave i, at informere de to selskabers ledelsesgrupper mere i detaljer og dernæst lægge en strategi for hvordan samarbejdet i praksis skal virke, siger Torben Karlsen. (/pbt).
(c) Reuters Limited 1996.
