V stopper kritik af Nyrups EU-linje - Ellemann.

KØBENHAVN, 8 august (Reuter) - Venstre skal fra nu og frem til EU-folkeafstemningen afholde sig fra at krititisere regeringens EU-politik, og især af Nyrups, fremgik det af det oplæg, som Venstres formand Uffe Ellemann-Jensen kom med fredag formiddag på Venstres sommergruppemøde fredag i Maribo.
Uffe Ellemann-Jensen nævnte, at Danmark har så store økonomiske og erhvervsmæssige interesser på spil i den kommende EU-folkeafstemning, at det vil være uansvarligt at fortsætte kritikken mod Nyrups EU-politik.
Han fremhævede en række konsekvenser for Danmark, hvis folkeafstemningen skulle ende med et nej. Så ville landet ikke kunne fortsætte EU-medlemsskabet, og ikke engang kunne opnå en associeringsaftale på linje med Norges, men noget endnu ringere.
Stillet over for dette dybt negative perspektiv var det helt afgørende, at alle i Venstre fra nu af arbejder for et ja, uanset den kritik man måtte have over for Nyrups forhandlingsresultat, sagde Uffe Ellemann-Jensen.
Han havde megen kritik af SF&apos;s formand Holger K. Nielsen, som ifølge Venstres formand ville anbefale et nej, uanset hvad der kom ud af regeringskonferencen i Amstersdam. Uffe Ellemann-Jensen beskyldte sin kollega i SF for at vægte forholdet til hans bagland, Socialdemokratiets venstrefløj og Enhedslisten over hensynet til landet.
- Selvom regeringscheferne i Amsterdam skulle have indgået aftale om alle de tunge emner i forhold til de østeuropæiske landes optagelse - en mangel, som Holger K. Nielsen begrunder sit nej med, så ville Holgers nej være kommet endnu stærkere. SF&apos;s formand begår derved et dobbelthykleri, sagde Uffe Ellemann-Jensen på gruppemødet, ifølge et mundtligt referat til Reuters Finans fra Venstres informationschef Poul Anker Olsen.
I eftermiddag skal den politiske ordfører Anders Fogh Rasmussen gennemgå en række forslag, som partiet vil fremføre i den kommende folketingssamling, herunder det fælles finanslovsudspil med de Konservative, som er under udarbejdelse.
- Erik Matzen (+45) 33 96 96 51.
(c) Reuters Limited 1997.
