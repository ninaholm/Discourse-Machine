DF kræver svar fra Nyrup om EU-folkeafstemning.

KØBENHAVN, 16 april (Reuter) - Dansk Folkeparti vil forsøge at afklare den forvirring, som de to regeringspartier har skabt om en dansk folkeafstemning om EU.
Under en forespørgselsdebat om regeringskonferencen fredag i folketingssalen vil Dansk Folkepartis næstformand, Kristian Thulesen Dahl, afæske statsministeren et svar på spørgsmålet om, hvornår danskerne skal stemme om resultatet af den igangværende regeringskonference.
- De radikales Marianne Jelved siger, at der ikke skal være folkeafstemning om Maastricht II (regeringskonferencens resultat, red.) inden grundlovssagen er forbi. Socialdemokartiets EU-ordfører, Ove Fich siger, at folkeafstemningen sagtens kan holdes inden grundlovssagens afslutning. Det er den rene forvirring, der foregår i regeringen for tiden - nu synes jeg, man skylder befolkningen en afklaring, skriver Kristian Thulesen Dahl i en pressemeddelelse.
Han tilføjer, at han til fredagens debat arbejder på at få tilslutning til at pålægge regeringen ikke at udskrive folkeafstemning om Maastricht II før grundlovssagen er ført til ende.
Det står uvist, hvornår grundlovssagen bliver afsluttet ved domstolene.
Regeringen vurderer, at der kan ventes en endelig dom i foråret 1998. Det afviser advokaterne for de 10 EU-skeptikere, der fører sagen mod regeringen. De mener, at sagen først bliver afluttet langt senere.
EU-eksperten, professor i EU-og Folkeret, Hjalte Rasmussen har tidligere spået, at afgørelsen falder mellem oktober 1998 og juni 1999.
- Morten Bonde Pedersen (+45) 33 96 96 51.
(c) Reuters Limited 1997.
