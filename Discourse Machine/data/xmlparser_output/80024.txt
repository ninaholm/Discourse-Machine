HANDELSBALANCEPLUS I NOV VENTES AT VISE LILLE FALD.

KØBENHAVN, 10 februar (Reuter) - Der er udsigt til et lille fald i det sæsonkorrigerede overskud på den danske handelsbalance ekskl. skibe mv. fra oktober til november, viser gennemsnittet af 11 analytikeres skøn på handelsbalancen i november, der offentliggøres på onsdag kl. 9.30 af Danmarks Statistik.
Efter et overskud i oktober på 2,3 mia. kr. ekskl. skibe mv. ventes der i november et sæsonkorrigeret overskud på 2,2 mia. kr. Skønnet dækker over estimater fra 1,6 mia. kr. til 2,6 mia. kr. Det faktiske overskud ventes at blive på 2,7 mia. kr. mod 2,1 mia. kr. i oktober.
Skønnene på det faktiske tal er noget spredte med et interval for estimaterne på 2 mia. kr. til 3,5 mia. kr.
Sammenlignes der med november i 1995, var det sæsonkorrigerede overskud dengang 1,8 mia. kr., mens det faktiske overskud var 2,3 mia. kr.
- I 2. halvår har der været en kraftigere stigning i importen end eksporten. I november ventes en ensartet udvikling. Eksporten vil fortsat være præget af de højere energipriser og den øgede olieproduktion i Nordsøen, skriver Codan Bank i en kommentar til tallene.
(c) Reuters Limited 1997.
