Falck ramt af lovlig konflikt fra mandag - RB.

KØBENHAVN, 2 juni (Reuter) - Falcks Redningskorps rammes fra mandag morgen af en lovligt varslet konflikt, som omfatter landets godt 4000 Falck-reddere, der er organiseret i SiD og Chaufførernes Fagforbund i København, skriver Ritzaus Bureau.
Et nødberedskab på alle landets 132 Falck-stationer sikrer dog, at alle akutte brand-og ambulanceopgaver udføres, oplyste informationsdirktør i Falck, Nels Petersen, søndag morgen til nyhedsbureauet.
Forhandlinger lørdagen igennem ændrede ikke på reddernes nej fredag eftermiddag til det mæglingsforslag, som forligsmanden Asbjørn Jensen fremsatte efter langvarige forhandlinger mellem Falcks ledelse, SiD og Chaufførernes Fagforening.
- Falck har strakt sig meget langt, men vi kan ikke tilbyde mere, end der er givet på det øvrige arbejdsmarked og til andre personalegrupper i Falck, siger Nels Petersen til Ritzau.
- Redaktionen (+45) 33 96 96 56.
(c) Reuters Limited 1997.
