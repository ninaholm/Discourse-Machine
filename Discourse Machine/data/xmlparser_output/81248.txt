Hoffmann lever op til forventninger.

KØBENHAVN, 10 marts (Reuter) - Entreprenørkoncernen H. Hoffmann &amp; Sønner lever op til selskabets egne forventninger til 1996-regnskabet, fremgår det søndag af en jobannonce i Berlingske Tidende.
- H. Hoffmann &amp; Sønner har i dag en omsætning på ca. 1,4 mia. kr. og ca. 1.000 medarbejdere, skriver selskabet i annoncen. Ved halvåret ventede entreprenørkoncernen netop en omsætning i 1996 på ca. 1,4 mia. kr. og samtidig et overskud før skat i størrelsesordenen 30 mio. kr. mod en omsætning i 1995 på 1.229 mio. kr. og et overskud før skat på 24,7 mio. kr.
Administrerende direktør Jørgen Huno Rasmussen fra H. Hoffmann &amp; Sønner ønsker ikke umiddelbart at bekræfte tallene, men fastslår at 1996-forventningerne fortsat står ved magt. Den øgede aktivitet er samtidig baggrunden for, at H. Hoffmann &amp; Sønner nu søger en række nye medarbejdere til Region Øst.
- Vi har oplevet en betydelig vækst i omsætningen det seneste års tid. Når vi søger så forholdsvist stort et antal nye medarbejdere, er det et udtryk for, at der specielt er en stor aktivitet i hovedstadsområdet, siger Jørgen Huno Rasmussen til Reuters Finans mandag.
Han henviser specielt til en ordre i omegnen af 200 mio. kr. i forbindelse med SAS&apos; nye Cargo-terminal i Københavns Lufthavn. Ordren som H. Hoffmann &amp; Sønner deler 50/50 med C.G. Jensen har trukket på en del af Hoffmann&apos;s faste stab, hvilket &quot;har efterladt huller andre steder&quot;.
Jørgen Huno Rasmussen venter ikke, at den markante vækstfremgang kan fortsætte i samme hastighed i 1997.
- Vi venter, at vækstkurven nu flader ud og stabiliserer sig på det nuværende høje niveau, siger Hoffmann-direktøren.
- Stig Ørskov Pedersen (+45) 33 96 96 59.
(c) Reuters Limited 1997.
