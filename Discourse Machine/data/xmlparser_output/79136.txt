STÆRK INDENLANDSK ØKONOMI BAG OPSVING - BG (RPT).

KØBENHAVN, 17 januar (Reuter) - Det er en meget stærk indenlandsk økonomi, drevet frem af et stærkt privatforbrug, forholdsvis stærke investeringer og et stort boligbyggeri, som trækker opsvinget i 3. kvartal 1996.
Det vurderer analysechef Frank Fryd Pedersen fra BG Bank i en kommentar til offentliggørelsen af tal for Nationalregnskabet i 3. kvartal.
- Samtidig bidrager væksten i lagerforøgelsen markant til stigningen i 3. kvartal, siger Frank Fryd Pedersen til Reuters Finans.
Danmarks Statistik oplyste fredag formiddag, at bruttonationalproduktet (BNP) i 3. kvartal steg 2,7 pct. i forhold til samme kvartal 1995.
Til gengæld overrasker faldet i eksporten økonomerne i BG Bank.
- Det er klart negativt at eksporten falder og spørgsmålet er, om den tendens fortsætter året ud. Med det her billed af en stærk indenlandsk økonomi og en svag eksportsektor kan bekymringen for betalingsbalancen vise sig at være reel, fortsætter han.
Samtidig mener Frank Fryd Pedersen, at de negative eksporttal maner til tilbageholdenhed ved forårets overenskomstforhandlinger.
- De dårlige eksporttal burde få overenskomstdeltagerne til at tænke sig om en ekstra gang. Lønfesten skal ikke være særlig stor, hvis eksporten ikke skal rammes yderligere, siger Frank Fryd Pedersen.
Den fortsatte fremgang i danske økonomi kan godt få økonomerne i BG Bank til at opjustere deres forventninger på BNP.
- I øjeblikket lyder vores skøn på et overskud på 2,3 pct. og med de her nye tal kan det godt blive opjusteret lidt, slutter Frank Fryd Pedersen. (/jnu).
(c) Reuters Limited 1997.
