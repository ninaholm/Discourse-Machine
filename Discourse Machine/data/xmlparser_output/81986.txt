Kina kan blive ØKs nye guldæg - Mandag Morgen.

KØBENHAVN, 24 marts (Reuter) - Østasiatisk Kompagnis (EAC) store satsning i Kina begynder nu for alvor at resultere i øget salg, og Kina kan udvikle sig til koncernens nye guldæg. Det skriver Ugebrevet Mandag Morgen.
- ØK har nu lagt den livstruende krise bag sig og har hårdt brug for en ny dynamo til at øge indtjeningen, skriver Mandag Morgen.
Ugebrevet tilføjer, at satsningen i Kina kan blive den fremtidige pengemaskine men risikoen er til gengæld også stor.
- Store underskud herfra kan ikke undgås, og måske vil det vare endnu længere, før økonomien hænger sammen. Det vil stille store krav til aktionærernes tålmodighed efter fem år med ringe resultater, skriver Mandag Morgen.
ØK-ledelsen forventer, at Kina-aktiviteterne vil køre med tab et par år endnu, inden break-even nås.
Salget i Kina blev i 1996 fordoblet til 615 mio. kr., og står nu for 40 pct. af omsætningen i datterselskabet EAC Hong Kong. Bruttoindtjeningen i Kina er tilmed fordoblet til 141 mio. kr. sidste år.
- Redaktionen (+45) 33 96 96 56.
(c) Reuters Limited 1997.
