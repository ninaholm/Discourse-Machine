Ekspansion går forud for økonomi - Chr H-chef.

KØBENHAVN, 28 april (Reuter) - Flere kunder i butikken har absolut førsteprioritet hos Chr. Hansen Gruppen, der i disse år satser voldsomt på at øge omsætningen. Produktionen og økonomien får lavere prioritet dog uden, at rentabiliteten sættes over styr. Det siger adm. direktør for Chr. Hansen, Erik Sørensen i en kommentar til halvårsregnskabet udsendt mandag.
- Vi går efter at få flere kunder i butikken, og så får vi økonomien og produktionen til at hænge sammen hen ad vejen, siger Erik Sørensen.
Han tilføjer dog, at koblingen til bundlinien er intakt med et løfte om en fremgang på bundlinien på ca. 10 pct. trods en omsætningsfremgang på over det dobbelte.
Chr. Hansen afleverede mandag et halvårsregnskab til Fondsbørsen, der viste en vækst i salget på 24 pct. til 1.287 mio. kr., mens overskuddet før skat steg 11 pct. til 157 mio. kr.
- Første halvår lever op til de forventninger, vi har haft til os selv, og de forventninger vi har meddelt Fondsbørsen, siger Erik Sørensen til det økonomiske resultat.
Da stigende råvarepriser har reduceret dækningsbidraget, foretrækker Erik Sørensen, at det er stigningen i overskuddet efter vareforbrug og omkostninger til produktionen, bruttooverskuddet, der sammenlignes med udviklingen i den primære indtjening. Her er forskellen nemlig kun to pct.point, faldende fra 18 pct. til 16 pct., og det skyldes primært en øget indsats indenfor salg og marketing.
- Det allersværeste ved at drive forretning er at få nye kunder og samtidig holde på de gamle. Det er det, vi satser på. Så må produktionen og økonomien blive lempet på plads henad vejen, siger Erik Sørensen.
Han henviser til, at ekspansionsiveren ikke er sket på bekostning af rentabiliteten, da forrentningen af egenkapitalen er stigende og lå på det højeste niveau for første halvår i mindst de sidste fem år.
(c) Reuters Limited 1997.
