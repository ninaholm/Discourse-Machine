Dansk Folkeparti tager Boeingfusion op i EU-udvalg.

KØBENHAVN, 22 juli (Reuter) - Dansk Folkeparti er stærkt utilfreds med, at regeringen støtter EU&apos;s blokering af fusionen mellem de to store amerikanske flyfabrikker, Boeing og McDonnell Douglas. Det kan nemlig koste danske flyselskaber, primært Maersk Air og SAS store bøder, hvis de trodser en eventuel blokade og alligevel køber ind hos Boeing.
- Det kan ikke være rigtigt, at Danmark skal står bag en handelskrig, der kan koste danske virksomheder dyrt, siger Dansk Folkepartis EU-ordfører, Kristian Thulesen Dahl i en pressemeddelelse.
Dansk Folkeparti vil derfor tage sagen op i Europa-udvalget og her forsøge at skabe et flertal imod regeringens politik. Partiet vil også gerne have svar på, om regeringen vil give de firmaer, en eventuel handelskrig vil ramme, erstatning for deres tab.
- Nu må det efterprøves, om regeringen virkelig har flertal bag den krigeriske holdning. Hvis det er tilfældet, må regeringen også tage de økonomiske konsekvenser heraf, siger Kristian Thulesen Dahl.
EU-Kommissionen afgør onsdag, om EU vil blokere for den amerikanske fusion.
- Søren Linding Jakobsen (+45) 33 96 96 53.
(c) Reuters Limited 1997.
