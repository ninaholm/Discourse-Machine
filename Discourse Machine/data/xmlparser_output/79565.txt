DANSKE AKTIER KAN GIVE 5-10 PCT AFKAST I 97 - CODAN.

KØBENHAVN, 30 januar (Reuter) - De danske aktier kan give et afkast på mellem 5 og 10 pct. i 1997, forudser Codan Bank i den seneste udgave af Penge &amp; Pension.
- Der forventes et afkast på danske aktier på i alt 5 til 10 pct. i 1997 inklusiv udbyttebetalinger, skriver analytikerne fra Codan Bank. De venter, at det danske aktieindeks vil stige knap fire pct. i år. Hvis det sker, vil det i givet fald være tredje år i træk, at aktieindekset stiger, konstateres det.
Oven i indeksets stigning på knap fire pct. skal tillægges udbyttebetalinger, som Codan Bank i gennemsnit forudser bliver på ca. to pct.
- De nuværende aktiekursstigninger er blandt andet affødt af det rentefald, som har fundet sted over det meste af Europa siden maj 1995, hedder det i kommentaren.
Codan Bank venter, at rentefaldet vil ophøre i 1997 i takt med, at forbrug og investeringer i den private sektor stiger.
- Besparelserne i den offentlige sektor i samtlige EU-lande tyder imidlertid på, at de forventede rentestigninger i andet halvår bliver små. Derfor forventes en portefølje med danske obligationer at kunne give et afkast på ca. fem pct. i 1997, konkluderer analytikerne fra Codan Bank. (/olm).
(c) Reuters Limited 1997.
