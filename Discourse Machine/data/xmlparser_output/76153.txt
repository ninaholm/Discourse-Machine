Valuta - Ny Irak-bombning ramte ikke valutaerne.

KØBENHAVN, 4 september (Reuter) - US-dollar reagerede
afdæmpet på det amerikanske missilangreb på
luftforsvarsstillinger i det sydlige Irak tidligt onsdag.
Der var åbent på de asiatiske valutamarkeder, da
angrebet blev sat ind, men både i forhold til japanske yen
og tyske D-mark forblev kursen rolig. I forhold til yen er
US-dollar dog en anelse lavere onsdag formiddag.
- Da konflikten foregår på et afgrænset område uden,
at der er tegn på, at den breder sig, ser valutahandlerne
optimistisk på situationen, sagde en valutahandler fra en
engelsk bank i Tokyo i nat.
Det er vurderingen i markedet, at dollaren stadig har
potentiale til yderligere stigninger, og det gives der
flere grunde til.
- Stemningen er stadig positiv for dollaren pga.
spændingerne i Den Persiske Golf-regionen, samt de store
forskelle mellem de japanske og amerikanske rentesatser,
siger dealere.
Situationen er dog på kort sigt den, at
markedsdeltagerne flytter opmærksomheden fra Irak-krisen,
og over på de økonomiske faktorer, som bl.a. fredagens
vigtige ledighedstal fra USA, siger en dealer.
Iblandt de europæiske valutaer gør den franske franc
sig stadig lidt uheldigt bemærket. Valutaen er svækket til
3,4265 per D-mark fra 3,4230 sent tirsdag.
Franske nøgletal for hhv. BNP og privatforbrug for 2.
kvartal har været en medvirkende årsag, mener
valutahandlere.
Det franske BNP faldt i 2. kvartal 0,4 pct. fra 1.
kvartal, og privatforbruget måtte 1,0 pct. ned efter en
stigning på 2,5 pct. i 1. kvartal.
DEM/DKK  USD/DKK FRF/DKK USD/JPY USD/DEM
Onsdag    11.14  3,8630   5,7305  1,1270  108,85  1,4825
Tirsdag   15.40  3,8635   5,7315  1,1280  109,25  1,4830
(/klp).
(c) Reuters Limited 1996.
