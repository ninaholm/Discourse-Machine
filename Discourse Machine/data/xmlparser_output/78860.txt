DONGS NATURGASSALG STEG 16 PCT I 1996 - DONG.

KØBENHAVN, 9 januar (Reuter) - Dansk Olie &amp; Naturgas&apos; (DONG) salg af naturgas steg i 1996 til 5,3 mia. kubikmeter, hvilket er 16 pct. mere end året før, oplyser DONG i en pressemeddelelse. 66 pct. af naturgassen blev solgt herhjemme, mens resten gik til eksportmarkederne i Tyskland og Sverige.
- På det danske marked steg salget i 1996 til 3,5 mia. kubikmeter naturgas. Det svarer til en stigning på næsten 18 pct. i forhold til året før, skriver DONG.
Halvdelen af den hjemlige vækst skyldes flere kunder - resten en kold vinter i 1996.
Ca. 13.000 nye forbrugere blev i 1996 tilsluttet naturgasnettet, så i alt ca. 268.500 villaejere, industrivirksomheder, kraftvarme-og fjernvarmeværker ved udgangen af året blev forsynet med naturgas.
- Derudover har 7.500 kunder skrevet kontrakt om at få naturgas, men er endnu ikke blevet tilsluttet nettet, skriver DONG.
Omkring 750.000 husstande opvarmes i dag af naturgas, svarende til en tredjedel af befolkningen. Dermed er naturgassens andel af det danske energiforbrug oppe på 18 pct., oplyser DONG. (/uha).
(c) Reuters Limited 1997.
