SPÆND MELLEM STAT OG REAL SYNES ATTRAKTIV - BG.

KØBENHAVN, 21 november (Reuter) - Renteafstanden mellem stats-og realkreditobligationer forekommer attraktiv efter den seneste tids udvidelse af spændet, skriver BG Bank i denne uges udgave af Finansbrevet.
Men banken anbefaler, at investorerne væbner sig med lidt tålmodighed i de næste par uger, før der etableres en position med salg af statens lange benchmark 8 pct. 2006 og køb af realkredittens lange benchmark 6 pct. 2029.
- Historisk set har der de seneste tre år været spændudvidelser mellem benchmark stats-og realkreditpapiret i hele november - med en gennemsnitlig kursudvidelse på godt et halvt kurspoint. Ud fra et historisk perspektiv bør positionen derfor således først etableres i starten af december, skriver BG Bank.
Spændet mellem 8 pct. 2006 og den lange realkreditbenchmark 6 pct. 2026 er de seneste måneder blevet udvidet til ca. 112 bp fra 95 bp.
Udvidelsen skyldes dels en ny metode i beregningen af den effektive rente på realkreditpapirer, og dels at pensionskasser og livsforsikringsselskaber traditionelt er tilbageholdende med at købe realpapirer sidst på året.
- Denne tilbageholdenhed har således de tre seneste år henimod ultimo bevirket, at spændet er udvidet for så i to af de tre år igen at blive indsnævret primo det nye år, når de afgiftspligtige investorer atter er på banen. Fortsætter dette mønster i år, er det oplagt at etablere en position med salg af 8 pct. 2006 og køb af realkredit 6 pct. 2029, vurderer BG Bank.
Bankens økonomer bemærker endvidere i Finanbrevet, at 6 pct. 2029 anbefales fremfor 6 pct. 2026, da førstnævnte skønnes at være undervurderet i forhold til benchmarkobligationen. (/eep).
(c) Reuters Limited 1996.
