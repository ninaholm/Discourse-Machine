Oliebranchen ser stigende dansk olieproduktion.

KØBENHAVN, 30 april (Reuter) - Oliebranchen venter i de kommende år en produktionsstigning fra de danske felter til omkring 300.000 tønder om dagen. Samtidig glæder branchen sig over, at Danmark i 1996 blev nettoeksportør af olie. Det fremgår Oliebranchens Fællesrepræsentations Olieberetning for 1996.
- Betalingsbalancen viser igen svaghedstegn, men en produktionsstigning til omkring 300 tusinde tønder per dag er ikke urealistisk og vil hjælpe på balancen, hedder det i beretningen.
I marts steg dansk Undergrunds Consortiums (DUC) olieproduktion fra felterne i Nordsøen 4,8 pct. til knap 228.000 tønder om dagen.
Oliebranchen forventer, at de høje oliepriser i 1996 er forbigående og skyldes særlige omstændigheder. Det nævnte formanden for Oliebranchens Fællesrepræsentation administrerende direktør Karsten Olesen på onsdagens generalforsamling.
- De høje oliepriser i 1996 skyldtes særlige omstændigheder, og har ikke varig karakter. Efterspørgslen steg nok lidt mere end ventet, men hovedårsagen til de høje priser skal søges i den moderne tendens til at begrænse lagrene til det absolutte minimum, sagde Karsten Olesen.
Formanden hilste velkommen, at den seneste energiplan gør Danmarks forpligtelser om reduktion af CO2 udslip afhængig af, at også andre lande gør en indsats.
Han beklagede tilgengæld, at virksomhedernes indvendinger mod nye og stigende afgifter blot af erhvervsministeren betegnes som traditionelt brokkeri.
Til sidst glædede formanden sig over, at det efter langvarige forhandlinger er lykkedes at opnå kraftig reduktion af de grønne afgifter, der var pålagt raffinaderierne.
- Carl Johan Corneliussen (+45) 33 96 96 57.
(c) Reuters Limited 1997.
