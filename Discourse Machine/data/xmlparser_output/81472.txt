Carlsberg-konkurrent solgte 10 pct flere øl i 96.

AMSTERDAM, 14 marts (Reuter) - En af Carlsbergs største konkurrenter på det internationale øl-marked, Heineken, kom ud af regnskabsåret 1996 med et nettoresultat på 655 mio. NLG mod 664 mio. NLG året før.
Analytikere havde i forvejen tippet på et nettoresultat i størrelsesordenen 630-660 mio. NLG.
Heineken fik i 1996 en omsætning på 12,19 mia. NLG mod 10,14 mia. NLG i 1995. Koncernens samlede ølsalg steg med 10 pct. til 70,7 mio. hl.l, mens salget af Heineken-øl steg med 4,6 pct. til 17,9 mio. hl.l i regnskabsåret.
Heineken øgede samtidig sin eksport af øl med ca. 10 pct. i 1996.
Til sammenligning kan det nævnes, at Carlsberg i regnskabsåret 1995/96 solgte 32,3 mio. hl.l. øl
I den hollanske øl-koncern vurderer ledelsen, at øl-markederne i Europa og Nordamerika vil være stabile i 1997, mens væksten på markederne Asien og Sydamerika vil fortsætte - dog i et lavere tempo end hidtil.
I regnskabsåret 1997 forventer den hollandske øl-koncern en stigende indtjening.
(1 NLG = 3,39 kr.)
- Jørn Nurkka (+45) 33 96 96 55.
(c) Reuters Limited 1997.
