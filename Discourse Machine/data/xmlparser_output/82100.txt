Aktier ses reagere moderat på rentestigning i USA.

KØBENHAVN, 26 marts (Reuter) - Det danske aktiemarked ventes onsdag at reagere moderat på tirsdagens amerikanske rente-forhøjelse på 1/4 pct.point. Et fald i det amerikanske Dow Jones indeks på 0,4 pct. efter renteforhøjelsen peger ifølge en handler umiddelbart i den negative retning, men der ventes ikke ikke en ændring på meget mere end 1/4 pct.point i KFX-indekset efter en stigning på 0,3 pct. til 153,30 tirsdag.
- Det bliver et fortsat afventende marked, hvor vi vil holde skarpt øje med renteudviklingen. Samtidig vil den forestående påskeferie lægge en dæmper, siger en handler.
Umiddelbart er tendensen for renterne onsdag morgen stigende, mens USD ikke i første omgang har flyttet sig synderligt med en kurs lige i underkanten af 1,69 DEM.
På den hjemlige front er kalenderen ualmindelig tynd i takt med at årsregnskabssæsonen nærmer sig afslutningen. Der er således ikke et eneste regnskab fra en børsnoteret dansk virksomhed på programmet onsdag. Til gengæld ventes der fortsat pæne muligheder for kursstigninger for FLS-aktien i forlængelse af tirsdagens flotte regnskab.
- Aktien har ikke fundet sit rigtige niveau endnu i den tynde handel. Den kan stige mere, siger en handler.
Tirsdag steg FLS 25 kr. til kurs 845 efter et overskud før skat på 951 mio. kr. mod 566 mio. kr. året før.
Samtidig kan Carlsberg tiltrække sig opmærksomhed i lyset af udnævnelsen til anchor bottler for Coca-Cola. Carlsberg-aktien har i begyndelsen af ugen haft det halvskidt på grund af usikkerhed om godkendelsen af fusionen mellem britiske Bass og Carlsberg-Tetley.
Novo Nordisk kan samtidig nyde godt af stigende kurser for medicinalaktierne i New York. Tirsdag steg Novo-aktien således 10 kr. til kurs 679 i New York (omregnet). Tele Danmark steg to kr. til 331, mens ISS ikke blev handlet.
KFX-aktier:  Kurs  tirsdag  kl. 15.30      +/- Novo-Nordisk ...........     669      - 4 Den Danske Bank ........     565      + 3 Tele Danmark ...........     329      + 5 Danisco ................     387      - 3 D/S 1912 ..........      194.000   + 1000 D/S Svendborg .....      280.280   + 2780 Sophus Berendsen ......      824      +12 Unidanmark ............      335   0 Carlsberg .............      385      - 3 BG Bank ................     300   0.     KFX-aktier:  Kurs  tirsdag  kl. 15.30  +/- FLS ...................      845      +25 Københavns Lufthavne ...     660      -10 Coloplast .............      440      + 9 ISS ...................      183      + 3 Superfos ...............     730      +10 Jyske Bank .............     510      - 2 GN Store Nord ..........     670   0 Chr. Hansen ...........      825   0 Radiometer ............      380      +10 SAS Danmark .............  69,50     + 1.
- Stig Ørskov Pedersen (+45) 33 96 96 59.
(c) Reuters Limited 1997.
