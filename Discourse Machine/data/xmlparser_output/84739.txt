Skarp front mellem KL og Mogens Lykketoft - RB.

KØBENHAVN, 13 juni (Reuter) - Fronterne er trukket skarpt op forud for de afgørende forhandlinger om næste års økonomi i kommunerne, skriver Ritzaus Bureau (RB).
Kommunerne afviser på forhånd skattestigninger og yderligere låntagning for at få økonomien til at hænge sammen. I stedet kræver de penge på bordet til at dække et milliardstort hul på næste års budgetter.
Et hul, der svarer til en samlet skattestigning på 0,7 procentpoint. Men finansminister Mogens Lykketoft (S) har foreløbig ikke stillet dem ekstra penge i udsigt.
Hans udgangspunkt er blandt andet, at kommunerne kan nå et stykke ad vejen ved rationaliseringer og effektiviseringer.
Parterne mødes for tredje gang søndag aften eller mandag morgen, hvor forhandlerne gør klogt i at have sovet ud på forhånd. Tirsdag morgen skal det endelige aftalepapir nemlig ligge klar til finansudvalget, som skal sige ja eller nej, inden medlemmerne går på sommerferie, fremgår det.
Formanden for Kommunernes Landsforening, Evan Jensen (V), og foreningens næstformand, Thorkild Simonsen (S), truer på forhånd med et nej til en endelig aftale, hvis staten ikke øger bloktilskuddene.
Uden en aftale vil kommunerne have frit spil til at hæve skatten, og det er ikke i Lykketofts interesse. Han har brug for en aftale, som udstikker nogle rammer for kommunerne. Men Evan Jensen er foreløbig pessimist, skriver Ritzau.
- Det ser sværere ud i år end tidligere, fordi vi ikke er blevet tilbudt et beløb, som jeg kan se skulle kunne løse problemet, siger Lejre-borgmesteren til Ritzau.
- Morten Bonde Pedersen (+45) 33 96 96 51.
(c) Reuters Limited 1997.
