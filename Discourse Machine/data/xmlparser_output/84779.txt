Presserunde - Generelle nyheder mandag 16 juni.

Reuters står ikke inde for avisartiklernes nøjagtighed 1) De konservatives politiske leder Per Stig Møller vurderer, at finanslovforhandlingerne til efteråret ikke vil udløse et valg. Partiet vil derimod gå efter mindre aftaler med regeringen på sygehus-og uddannelsesområdet. Det er af hensyn til CD, at de konservative stemmer ja til finansloven, selvom den skulle bygge på SF og Enhedslisten. (Politiken side 8)
2) Et bredt flertal i Folketinget bakker op om statsminister Poul Nyrup Rasmussen (S), når han i dag går til EU-topmøde i Amsterdam. Et flertal i Folketingets Europa-udvalg har givet statsministeren og udenrigsminister Niels Helveg Petersen (R) mandat til at træffe beslutninger på Danmarks veje. Bag mandatet står regeringen, CD, de konservative og Venstre. SF vil tage stilling, når forhandlingerne er overstået. (Det Fri Aktuelt side 4)
3) De konservatives nye velfærdsoplæg begunstiger rige familier, vurderer Arbejderbevægelsens Erhvervsråd. En velhavende familie med en ejerbolig til 2,2 mio. kr. vil få forbedret sin årlige indkomst med 53.400 kroner, mens lavtlønnede familier ikke får noget ud af det, eller rent faktisk mister 1.700 kroner. (Det Fri Aktuelt side 1 og 9)
4) Det konservative udspil til ændringer i arbejdsmarkedspolitikken afvises totalt af SiD. &quot;Forslaget om at lade dagpengesystemet overgå til arbejdsmarkedets parter vil vi bekæmpe til det sidste,&quot; siger næstformand i SiD, Jens Anker Engelbrechtsen.(Erhvervs-Bladet s. 1 og 2)
5) Danmark er USAs bedste ven i Europa - måske i hele verden, siger den amerikanske ambassadør i Danmark, Edward Elson. Han mener, at Danmark har udviklet sig til at være en nation, der har en ledende rolle og en høj troværdighed i kampen for frihed og demokrati. (Politiken side 2, Det Fri Aktuelt side 14)
(Presserunden er udarbejdet af Finansinformation).
(c) Reuters Limited 1997.
