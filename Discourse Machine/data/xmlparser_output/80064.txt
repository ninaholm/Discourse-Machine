DANMARK BØR TAGE AKTIV DEL I NORDISK ELMARKED - AE.

KØBENHAVN, 11 februar (Reuter) - Arbejderbevægelsens Erhvervsråd (AE) mener, at Danmark i højere grad bør tage aktiv del i et fælles nordisk elmarked.
- Danmark har sammen med de øvrige nordiske lande en enestående chance til at vise omverdenen, hvordan et åbent nordisk elmarked kan skabes uden at træde miljøhensyn og hensyn til forsyningssikkerhed under fode, skriver AE i en pressemeddelelse tirsdag.
Rådet offentliggør i dag en rapport om energisektoren med navnet &quot;Fremtidens energi - i et nordisk perspektiv.&quot;
Manden bag rapporten, økonom Frans Clemmesen forudser, at et fælles nordisk elmarked vil fremme omlægningen af den danske energiforsyning fra kul til gas, hvilket vil bremse udledningen af CO2. Han foreslår derfor, at der bliver nedsat en energikommission, der skal vurdere udviklingen på energimarkedet.
- Det er kun et spørgsmål om tid, før der kommer konkurrence i elsektoren. Vi bør allerede nu forberede os på den situation og vise omverdenen, hvordan fri konkurrence kan udnyttes positivt, siger Frans Clemmesen. - Uffe Hansen (+45) 33 96 96 58.
(c) Reuters Limited 1997.
