REGERINGSÆNDRING MULIGVIS PÅ VEJ - ØU.

KØBENHAVN, 16 december (Reuter) - Efter den seneste tids politiske uro er statsminister Poul Nyrup Rasmussen ifølge Økonomisk Ugebrev ved at foreberede en regeringsændring. Regeringsændringen, der ifølge ugebrevet sker efter hårdt pres fra finansminister Mogens Lykketoft, vil i første omfang komme til at berøre udenrigsminister Niels Helveg Petersen, som har bragt sig i et uløseligt modsætningsforhold til statsministeren, efter at han i bogform har refereret til fortrolige samtaler med statsministeren forud for det socialdemokratiske formandsopgør.
- Samtidig oplyser kilder tæt på regeringen, at den radikale leder økonomiminister Marianne Jelved, har ladet forstå, at hun ikke agter at holde hånden over Helveg Petersen, skriver ugebrevet.
Som ny udenrigsminister peger Økonomisk Ugebrev på forsvarsminister Hans Hækkerup.
Økonomisk Ugebrev skriver, at finansminister Mogens Lykketoft er utålmodig efter at gennemføre regeringsændringen, men at den næppe vil ske før finansloven for 1997 er endeligt på plads. Det sker torsdag.
Ifølge ugebrevet ventes også justitsminister Bjørn Westh udskiftet, og her nævnes indenrigsminister Birte Weiss som kandidat til posten.
Bladet mener også at erhvervsminister Mimi Jakobsen vil blive omfattet af rokaden, og at hun måske vil få tilbudt posten som socialminister. (/uha).
(c) Reuters Limited 1996.
