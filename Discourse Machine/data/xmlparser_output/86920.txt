ISS håber på mere ældrepleje efter valg - dir.

KØBENHAVN, 19 august (Reuter) - ISS håber, at der efter de danske kommunalvalg i november kommer mere fart på udviklingen inden for den private ældrepleje i Danmark.
- Udliciteringerne tager fart i de øvrige nordiske lande. Vi håber, at der sker noget i Danmark efter kommunalvalgene, sagde koncernchef Waldemar Schmidt på en telekonference tirsdag i forbindelse med aflæggelsen af ISS&apos; halvårsregnskab.
I Sverige, hvor ISS er næststørst inden for den private ældrepleje, er det samlede marked på omkring 60 mia. SEK, anslår Waldemar Schmidt.
- Og mindre end 10 pct. er udliceret, påpeger ISS-koncernchefen, der ser ældreplejen som et af de områder, der skal skaffe vækst til ISS Scandinavia. Scandinavia-delen oplevede i første halvdel af 1997 en organisk vækst på beskedne en pct. Det skuffede tydeligvis de analytikere, der deltog i tirsdagens telekonference efter en organisk vækst i første halvdel af 1996 på ni pct.
Waldemar Schmidt erkendte på konferencen, at væksten var for lille.
- Vi ligger lavere, end vi burde gøre med et mål om en samlet vækst på fem pct. i gennemsnit, men vi har set den lave ende af skalaen nu, vurderer Waldemar Schmidt.
Ifølge ISS-koncernchefen skyldes udviklingen blandt andet, at ISS har undladt at gå ind i kontrakter på traditionel rengøring, der ikke har været tilstrækkeligt lønsomme.
- Stig Ørskov Pedersen (+45) 33 96 96 59.
(c) Reuters Limited 1997.
