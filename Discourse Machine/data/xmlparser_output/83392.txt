Gensidige forsikringsselskaber under pres - fmd.

KØBENHAVN, 6 maj (Reuter) - Skarp konkurrence og store udbetalinger på familieforsikringer og autoforsikringer satte sidste år sit præg på de gensidige forsikringsselskaber. Det kom frem på foreningen Gensidig Forsikrings årsmøde mandag.
- Denne udvikling er sammenholdt med det fortsatte præmiemæssige efterslæb specielt ikke fordelagtig for de gensidige selskaber. Selskabernes omkostninger er under pres, og den forholdsvis ringe lønsomhed gør det svært for de gensidige selskaber alene gennem opsparing at forøge egenkapitalen, sagde formanden Alf Torp-Pedersen.
Han henviste samtidig til, at de gensidige forsikringsselskaber, der ejes af kunderne, ikke har samme muligheder for at fremskaffe egenkapital som aktieselskaber.
I dag er der 87 gensidige selskaber, der driver skadesforsikring. Tallet er nedadgående, og hvis det fortsætter, vil der ifølge foreningen om få år være flere aktieselskaber end gensidige selskaber.
- Ole Mikkelsen (+45) 33 96 96 54.
(c) Reuters Limited 1997.
