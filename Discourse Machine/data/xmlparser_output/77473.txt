KURSFALD MULIGT EFTER COLOPLAST-TAL - ANALYTIKERE.

KØBENHAVN, 12 november (Reuter) - Selv om Coloplast for 1995/96 ser ud til at leve op til sine egne forventninger om en stigning i både omsætning og driftsresultat på godt 15 pct., er der meget, der tyder på, at medico-aktiens relativt høje prisfastsættelse indebærer endnu større forventninger til resultatet.
- Hvis ikke Coloplast mindst indfrier forventningerne, vil toppen blive taget af kursen, siger en Coloplast-analytiker til Reuters Finans før tallene.
Coloplast offentliggør årsregnskab på torsdag den 14. november, og der ventes ifølge en rundspørge, som Reuters Finans har foretaget, et driftsresultat på 270 mio. kr. ved en omsætning på 1.948 mio. kr. Det svarer til stigningsrater på 16 pct.
Tiltroen til Coloplast-aktien er så stor, at aktien handles til en pris pr. indtjeningskrone, P/E på over 25, og aktien er i denne uge forud for tallene torsdag fortsat med at stige. Coloplast-aktien lukkede tirsdag i 715 svarende til en stigning på 12 kr. Aktien er steget ca. 23 pct. siden den 1. april i år.
- Det er en pris, der kræver noget højere vækstrater, end Coloplast ser ud til at kunne præstere, siger en aktieanalytiker.
Han mener således, at resultatet skal overraske positivt i opadgående retning, hvis et mindre salgspres skal undgåes.
En tredie analytiker siger ligeud, at der skal komme en opjustering af de langsigtede forventninger om en overskudsgrad på 15 pct. og en omsætning på tre mia. kr. i år 2000, hvis en købsanbefaling skal fastholdes.
Han kan ikke sætte en finger på selskabets dispositioner, men understreger, at aktien bare er blevet for dyr.
For flere aktieanalytikere er Coloplast-aktiens meget høje pris i forhold til indtjeningen således svært forståelig, men institutionelle investorer har holdt hånden under aktien, hver gang et eller flere finanshuse har forsøgt en salgsanbefaling.
- Der er øjensynligt købsordrer nok på lødige aktier som Coloplast, når der kommer materiale frem. Vi skal måske til at vænne os til P/E-værdier for de gode aktier på 20-25, siger en analytiker. (/slj).
(c) Reuters Limited 1996.
