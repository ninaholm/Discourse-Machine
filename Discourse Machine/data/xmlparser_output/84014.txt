Dk telemarked anslår tonen i Europa - Salomon.

KØBENHAVN, 23 maj (Reuter) - Teleliberaliseringen i Danmark er på mange punkter retningsgivende for hele Europas kommende overgang fra monopol til fri konkurrence på telekommunikationsmarkedet. Det vurderer den amerikanske investeringsbank Salomon Brothers i Wireless Europe Quarterly for maj.
- Vores konklusion er, at de konkurrencemæssige nyskabelser på det danske telemarked sammenholdt med konkurrencen i det lokale kredsløb, udbuddet af tilbud på fastnet-og trådløstelefoni, faldende interconnectpriser og en skarp konkurrence på markedet for langdistance og internationale samtaler er gode indikatorer for den sti de fleste andre Europæiske lande kommer til at følge på deres vej til frie telemarkeder, skriver Salomon Brothers.
Salomon Brothers skriver, at Danmark sammen med Finland har de laveste priser på mobiltelefoni, men til trods for det, så regner selskabet med, at priserne falder yderligere i den kommende tid. Det gælder både på samtalepriserne og på de månedlige afgifter. Salomon Brothers mener, at det er nødvendigt, hvis mobiltelefoni skal blive et reelt alternativ til fastnettelefoni.
Salomon Brothers regner med, at mobiltelefonien i år 2000 har en markedsandel på 43 pct. og i 2005 57 pct. i Danmark. Det er en del under det, Tele Danmark Mobil regner med, hvilket for år 2005 er 70 pct., skriver Salomon Brothers. Selskabet understreger dog, at selskabet muligvis undervurderer udviklingen på det punkt.
- Carl Johan Corneliussen (+45) 33 96 96 57.
(c) Reuters Limited 1997.
