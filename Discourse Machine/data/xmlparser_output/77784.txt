CHR HANSEN VIL KONSOLIDERE ALLERGIPRODUKTION - DIR.

KØBENHAVN, 22 november (Reuter) - Chr. Hansen Gruppen vil reducere antallet af produktionssteder indenfor bioteknologi-koncernens division for allergibehandling. Det sagde koncerndirektør Elsebeth Budolfsen fra Chr. Hansen på et møde arrangeret af Den Danske Finansanalytikerforening fredag.
- De nuværende syv-otte produktionssteder er mange for en forretningsenhed af vores størrelse. Vi skal konsolidere, sagde Elsebeth Budolfsen.
Allergidivisionen stod i det netop aflagte regnskab for 23 pct. af den samlede omsætning på 2,2 mia. kr.
Chr. Hansen fremlagde torsdag årsregnskab for 1995/96, der viste en fremgang i overskuddet før skat på 11,6 pct. til 251 mio. kr.
Elsebeth Hudolfsen tilføjede, at der trods lukninger fortsat vil være produktion i Danmark, Spanien og et sted i USA. Chr. Hansen afviser af konkurrencehensyn at angive en tidsplan for konsolideringen af allergi-divisionens produktionsapparat.
De mange produktionssteder, tilføjede Elsebeth Hudolfsen, er historisk bestemt som følge af de mange opkøb indenfor denne del af Chr. Hansen koncernen, der ydermere består af en division for fødevareingredienser og biosystemer.
Salget indenfor allergi-divisionen steg 21 pct. i 1995/96, hvor 12 pct. udgør organisk vækst, mens resten er tilkøb. Salget er ikke steget som følge af prisstigninger, men Elsebeth Hudolfsen vurderede, at stærkere valutaer på store markeder som Spanien og Italien har forøget omsætningen med to-tre pct. (/slj).
(c) Reuters Limited 1996.
