Carlsbergs kursfald er overdrevet - analytikere.

KØBENHAVN, 27 juni (Reuter) - Carlsberg-aktierne har fået smæk på Fondsbørsen fredag eftermiddag, fordi den britiske handels-og industriminister har afvist at godkende en fusion af Carlsberg-Tetley, som Carlsberg ejer halvt, og bryggerigruppen Bass. Men investorernes reaktion har været overdrevet negativ, siger to aktieanalytikere.
- Jeg synes, at det er overdrevet, at den falder så meget, da de nu køber et veldrevet bryggeri til en meget lav pris, siger en analytiker, der ønsker at være anonym.
Han henviser til, at Carlsberg overtager Bass&apos; andel i Carlsberg-Tetley for 110 mio. GBP, ca. 1,2 mia. kr. - en pris, som parterne aftalte, da fusionsforhandlingerne blev indledt i efteråret 1996.
- Det svarer til en kurs/indre værdi på ca. en halv, og det virker rimeligt billigt, selv om marginaler og volume svækkes i de kommende år, siger analytikeren.
Han mener, at en afvisning af fusionen allerede var indiskonteret i prisen forud for offentliggørelsen, og dagens kursfald derfor er overdrevet.
(c) Reuters Limited 1997.
