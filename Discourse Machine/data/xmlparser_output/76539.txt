SMÅ PENGEINSTITUTTER GIVER HØJESTE RENTER - BLAD.

KØBENHAVN, 26 september (Reuter) - Små pengeinstitutter giver højere renter på indlånskonti end de store pengeinstitutter. Det fremgår torsdag af Forbrugerrådets PengeGuide.
- Det er interessant at se, at det typisk er de mindre pengeinstitutter, som giver en høj rente på børneopsparing, hvorimod næsten alle de store pengeinstitutter ligger under gennemsnittet. Denne tendens ses også ved den almindelige opsparing, hvor det generelle renteniveau dog er lavere, skriver Forbrugerrådet.
Den gennemsnitlige forrentning af en børneopsparing med op til 5000 kr. på kontoen er 3,26 pct. Den laveste rente - 2,00 pct. - giver Alm. Brand Bank. Den højeste rente gives på Morsø, hvor både banken og sparekassen belønner poderne med 6,00 pct. om året.
På børneopsparinger med op til 10.000 kr. er gennemsnitsrenten 3,28 pct., mens indestående over 20.000 i gennemsnit forrentes med 3,41 pct. Billedet af de højeste og laveste renter er som ved indeståender op til 5000 kr. (/pbt).
(c) Reuters Limited 1996.
