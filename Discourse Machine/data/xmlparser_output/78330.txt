LAVERE FINANSINDTÆGTER TRAK NED HOS FLÜGGER.

KØBENHAVN, 16 december (Reuter) - Flügger-koncernen kom ud af første halvdel af regnskabsåret 1996/97 med et resultat, der var fire pct. lavere end i den tilsvarende periode sidste år, og det skyldes først og fremmest en nedgang i posten med finansnetto, fremgår det af regnskabet, der blev offentliggjort mandag.
Resultatet før skat faldt til 83,2 mio. kr. fra 86,9 mio. kr. i den tilsvarende periode sidste år, mens indtægterne fra posten med finansnetto faldt til 3,0 mio. kr. fra 8,0 mio kr.
- På grund af væsentlige meromkostninger til salg og distribution blev primært driftsresultat på niveau med sidste år, og resultatet før skat blev fire pct. lavere end sidste år, idet provenu fra finansnetto som forventet ikke kunne nå sidste års niveau, skriver ledelsen i regnskabet.
Det primære driftsresultat udgør 80,2 mio. kr. mod 78,9 mio. kr. i den tilsvarende periode sidste år.
Resultatet har ifølge regnskabet indfriet bestyrelsens forventninger, selv om der har været en stagnerende efterspørgsel på de skandinaviske markeder.
(c) Reuters Limited 1996.
