ØSTEN-SALG TRÆKKER OP I JAMO-OMSÆTNING - ADM DIR.

KØBENHAVN, 24 februar (Reuter) - En stigende afsætning på de fjernøstlige markeder, og specielt i Kina, var i de første seks måneder af regnskabsåret 1996/97 med til øge omsætningen hos højttalerfabrikken Jamo, med knap til 12 pct. til 255 mio. kr. Det oplyser selskabets adm. direktør Christen H. Nielsen til Reuters Finans mandag.
- Kina er vores vigtigste marked i Fjernøsten, og det er også der, vi har set den største fremgang. Men vi har også haft fremgang på de øvrige markeder i området, siger Christen H. Nielsen.
Christen H. Nielsen ønsker dog ikke af konkurrencemæssige hensyn at komme nærmere ind på, hvilke markeder der er tale om.
Omsætningsstigningen har dog ikke udmøntet sig i en tilsvarende stigning i den primære drift, hvilket tilskrives, at en stor del af væksten er sket på markeder, hvor højttalerfabrikken ikke selv er repræsenteret.
- Vi kigger løbende på, om vi kan forbedre vores distribution gennem oprettelse af egne datterselskaber. Men vi har på nuværende tidspunkt ingen konkrete planer, fortsætter Christen H. Nielsen.
Det primære resultat faldt til 44 mio. kr. mod 44,6 mio. kr i samme periode året før. Samtidig er regnskabet påvirket af øgede udgifter til salg og markedsføring på de nye markeder, og denne investering ventes ikke at give et positivt afkast før om to til tre år, tilføjer han. Regnskabet er desuden negativt påvirket af omkostninger på 2,3 mio. kr. i forbindelse med børsintroduktionen i november.
Højttalerfabrikkens resultat før skat er således faldet med 8,5 pct. til 40,8 mio. kr.
For hele regnskabsåret 1996/97 fastholdes de forventninger, som blev offentliggjort i prospektet ved børsintroduktionen i november sidste år.
I prospektet skrev Jamo bl.a., at væksten i koncernomsætningen i 1996/97 vil være på niveau med væksten for 1995/96, mens selskabet forventede, at væksten i den primære drift vil være væsentlig over omsætningsvæksten. Omsætningen steg i 1995/96 i forhold til 1994/95 med 8,4 pct. til 445,6 mio. kr.
Jamo forudså tillige i prospektet, at overskudsgraden i 1996/97 vil ligge over niveauet for 1995/96 men dog ikke helt på niveau med 1994/95, hvor den udgjorde 18,3 pct.
- Jørn Nurkka (+45) 33 96 96 55.
(c) Reuters Limited 1997.
