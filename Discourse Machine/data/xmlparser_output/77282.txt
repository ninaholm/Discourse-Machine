MÅL OM BALANCE I FARE EFTER FL-SAMMENBRUD - LEHMAN.

KØBENHAVN, 1 november (Reuter) - Målsætningen om balance på de samlede offentlige finanser er bragt alvorligt i fare, efter at forhandlingerne om næste års finanslov mellem regeringen og de konservative er brudt sammen.
Det er økonom Keld Holms fra det amerikanske finanshus Lehman Brothers i London umiddelbare kommentar til sammenbruddet i forhandlingerne fredag eftermiddag.
- Det er ikke positive nyheder. Et forlig mellem regeringen og de konservative havde betydet en tiltrængt finanspolitisk stramning og opfyldelse af målsætningen om et balanceret budget i 1997. Det ryger ud af vinduet ved et såkaldt kludetæppeforlig, siger Keld Holm.
En mere håndgribelig konsekvens af sammenbruddet er, at udenlandske investorer bliver mere tilbageholdende over for danske obligationer samt et pres på det 10-årige rentespænd til Tyskland i opadgående retning, mener han.
Hvor meget det konkret bliver, er imidlertid svært at forudsige, men yderligere indsnævring fra de 86 rentepunkter, der er fredag, skal man ikke vente, mener Keld Holm.
- Rentespændet kan godt få problemer med yderligere indsnævring over for Tyskland, når regeringen ikke er i stand til at stramme tilstrækkeligt, siger Keld Holm.
Han påpeger at der i konjunkturopsvinget siden 1993 ikke har været tale om en samlet finanspolitisk stramning.
En obligationschef er enig i, at sammmenbruddet kan gøre udenlandske investorer lidt tilbageholdende over for det danske marked - omend forhandlingerne ikke hidtil har været meget i fokus.
- Rentespændet kommer ikke længere ind, før der ligger et forlig. Hvis forhandlingerne nu går markant i hårdknude kan det godt påvirke markedet, for stemningen er lidt sur i forvejen, siger obligationschefen.
Det danske obligationsmarked har ikke fredag eftermiddag reageret på nyheden om de skibbrudne finanslovsforhandlinger. (/pbt).
(c) Reuters Limited 1996.
