AKTIEOMSÆTNING I KØBENHAVN SATTE REKORD I JANUAR.

KØBENHAVN, 11 februar (Reuter) - Aktieomsætningen på Københavns Fondsbørs satte i januar rekord med i alt 33,1 mia. kr. handlede aktier. Det var en fremgang på 78 pct. i forhold til december og en stigning på 63 pct. i forhold til samme måned året før. Det fremgår af en pressemeddelelse fra Københavns Fondsbørs tirsdag.
- Set i forhold til den seneste rekordomsætning på 28,6 mia. kr. fra januar 1994 er der tale om en fremgang på 16 pct., skriver Københavns Fondsbørs.
Der var en pæn omsætningsstigning i alle brancher, og industri toppede med en omsætning på 11,6 mia. kr. - et løft på 47 pct. Aktierne inden for handel og service noterede en omsætningsforøgelse på 91 pct. til 8,7 mia. kr., mens pengeinstitutterne blev tredjemest omsatte branche med 6,7 mia. kr., svarende til en stigning på 116 pct. fra december.
Fire aktier opnåede en omsætning på mere end to mia. kr., Unidanmark, Tele Danmark B, Novo Nordisk B og Den Danske Bank.
Aktiekurserne fortsatte tilmed opad gennem måneden og lå ved udgangen af måneden ca. 8,5 pct. højere end ved indgangen, skriver Københavns Fondsbørs.
Obligationsomsætningen kunne ikke helt leve op til de samme opmuntrende toner, da handelen med obligationer i januar dog steg med 33 pct. fra december til 678,9 mia. kr., men det var 24 pct. lavere end samme måned sidste år.
Den positive udvikling på især aktiemarkedet forplantede sig ikke til futop-markedet, noterer Københavns Fondsbørs. Omsætningen faldt nemlig 14 pct. til 52.229 kontrakter, svarende til 21,5 mia. kr. nominelt.
- Søren Linding Jakobsen (+45) 33 96 96 53.
(c) Reuters Limited 1997.
