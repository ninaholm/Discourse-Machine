Mobilix mangler 2/3 af de faste medarbejdere - dir.

KØBENHAVN, 31 juli (Reuter) - Det franske mobiltelefonselskab Mobilix, der er ejet af France Telecom, og arbejder på at etablere sig som konkurrent til Tele Danmark Mobil fra december i år, mangler stadig to-tredjedele af de ønskede medarbejdere.
- Det går langsommere end ventet. Vi søger folk i et marked med stærk konkurrence, og vi vil gerne have så mange danskere med fra starten. Groft regnet mangler vi at få ansat to tredjedele af dem, vi ønsker, siger vice-adm. direktør Palle Sandorff fra Mobilix til Reuters Finans.
I dag er der rundt regnet 350 ansatte hos Mobilix i Danmark.
Selskabet forventer dog at være klar til start den 1. december som planlagt.
- Carl Johan Corneliussen (+45) 33 96 96 58.
(c) Reuters Limited 1997.
