Rederier får 1,5 mia kr fra krigsforsikring.

KØBENHAVN, 30 april (Reuter) - Danske rederier får 1,5 mia. kr. udbetalt efter likvidationen af Krigsforsikring-instituttet for danske Skibe. Samtidig får staten 2,3 mia. kr., hvilket er 0,5 mia. kr. mere end ventet i finansloven for 1997. Det fremgår af bemærkningerne til et lovforslag om krigsforsikring af skibe, der i sidste uge blev vedtaget ved førstebehandlingen i Folketinget.
Det skønnes, at instituttets formue er i størrelsesordenen 4,1 mia. kr. Heraf får rederierne udbetalt 36 pct., mens staten får 55 pct. Resten tilfalder forsikringsselskaber og banker.
En endnu ikke udpeget likvidator afgør, hvor meget de enkelte rederier får af formuen. Da fordelingen afgøres af rederiernes gennemsnitlige garantihæftelser siden instituttets start i 1949, er der tale om en meget kompliceret fordelingsnøgle, hvilket betyder, at det ikke nu er muligt at skønne over fordelingen.
Det er hensigten at udpege en likvidator i løbet af kort tid og en endelig uddeling ventes inden udgangen af 1997, da der er optaget en indtægt på 1,8 mia. kr. fra udbetalingen i finansloven for 1997.
Likvidationen af krigsforsikrings-instituttet var en del af det såkaldte kludetæppeforlig om finansloven for 1997.
Der er dog ikke tale om den rene gavebod for rederierne. Når Krigsforsikrings-instituttet nu nedlægges, skal rederierne forsikre sig på det private marked. Det betyder ifølge lovforslaget en merudgift for rederierne på 10-20 mio. kr. årligt.
Det beløb kan dog variere meget fra rederi til rederi, da forsikringspræmierne blandt andet afhænger af de områder skibene besejler. Der kan således pålægges de såkaldte rejsepræmier, når skibe besejler en af de 14 krigszoner, Krigsforsikrings-instituttet opererer med i øjeblikket.
- Stig Ørskov Pedersen (+45) 33 96 96 59.
(c) Reuters Limited 1997.
