Moderat risiko for økonomisk overophedning - DDB.

KØBENHAVN, 11 juni (Reuter) - Der er kun moderat risiko for overophedning af den danske økonomi, vurderer økonomer fra Den Danske Bank i en prognose.
- Nye beregninger indikerer, at økonomien i 1997 ligger omkring en pct. under kapacitetsgrænsen. En fortsat kraftig stigning i kontantpriserne er formentlig den største risikofaktor for privatforbrug og aktiviteten i byggeriet, skriver økonomerne i analysen.
Den Danske Bank har opjusteret sit skøn for væksten i bruttonationalproduktet (BNP) til 3,1 pct. i år fra 2,8 pct. i den forrige prognose fra marts i år.
Næste år ventes en BNP-vækst på 2,6 pct. Det er marginalt lavere end det forrige skøn.
Bankens økonomer ser nu også lidt lysere på udviklingen i betalingsbalancen. Skønnet for 1997 er opjusteret til 14,8 mia. kr. fra 9,1 mia. kr., mens betalingsbalancen ventes at udvise et overskud på 12,4 mia. kr. næste år. For tre måneder siden ventede banken en overskud på 8,9 mia. kr. i 1998.
- Overskuddet løftes i 1997 blandt andet af en kraftig stigning i svinepriserne og en mere positiv vurdering af energiproduktionen i Nordsøen, hedder det i analysen.
Trods de lysere udsigter for betalingsbalancen er bankens økonomer kritiske over for regeringens økonomiske politik.
- På trods af, at der er udsigt til overskud på budgettet, er det relevant at stille spørgsmålet, om finanspolitikken de seneste år har været tilstrækkelig ambitiøs. Overskuddet skal nemlig ses i relation til, at Danmark nu er inde i det fjerde år med kraftig økonomisk vækst, skriver analytikerne.
Den Danske Bank fastholder sit ledighedsskøn på 7,9 pct. i år, mens tallet for 1998 er nedjusteret til 7,5 pct. fra 7,6 pct.
Banken har også nedjusteret skønnet for inflationen marginalt til henholdsvis 2,2 pct. og 2,1 pct. i 1997 og 1997.
- Ole Mikkelsen (+45) 33 96 96 54.
(c) Reuters Limited 1997.
