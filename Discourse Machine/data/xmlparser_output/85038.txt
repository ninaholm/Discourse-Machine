Svag stigning i lokale lønreguleringer - DI.

KØBENHAVN, 23 juni (Reuter) - Knap halvdelen af de arbejdere, der har afsluttet deres lokale lønforhandling i år, er blevet reguleret med mellem 175 og 225 øre pr. time. Det svarer til en gennemsnitlig lønstigning på ca. 1,9 pct., viser en opgørelse, der offentliggøres i Ugemagasinet Industrien, der udgives af Dansk Industri (DI).
- Lønreguleringerne har i året været en smule højere end lønreguleringerne sidste år. I 1996 var den hyppigste regulering på mellem 150 og 175 øre, hedder det i artiklen.
Sidste år blev omkring halvdelen af arbejderne reguleret med under to kr. I år har 36 pct. af de indtil nu færdigregulerede arbejdere fået reguleret timelønnen med under to kr., fremgår det.
Opgørelsen er baseret på 1.092 industrivirksomheder, og omfatter godt 40 pct. af totalopgørelsen for 1996, fremgår det.
- Ole Mikkelsen (+45) 33 96 96 54.
(c) Reuters Limited 1997.
