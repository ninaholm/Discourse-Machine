Unofon første skridt mod total mobilitet - Sonofon.

KØBENHAVN, 2 juni (Reuter) - Unofon, der er Sonofons nyeste tilbud til abonnenterne, er det første skridt på vejen mod det Total Mobility-koncept, som mobilselskabet regner med at indføre omkring årsskiftet.
Det siger vicedirektør i Sonofon, Allan Koch, til Reuters Finans mandag.
- Tanken bag Unofon går i samme retning, som de tanker, vi har gjort os om Total Mobility-konceptet. Det kan kaldes en slags prelaunch til Total Mobility, siger Allan Koch.
Total Mobility-konceptet skal give mobilabonnenterne mulighed for at bruge deres mobiltelefon til samme takst som den almindelige fastnet-telefon, når de er i hjemmet. Udenfor hjemmet skal prisen stadig følge de normale mobiltakster.
Med Unofon-abonnementet kan mobiltelefonen efter den 15. august benyttes i hjemmet til 60 øre pr. minut, mens prisen følger de normale mobiltakster udenfor hjemmet. Indtil den 15. august kan alle Unofon-abonnenter ringe til den lave takst uanset, hvor i landet de befinder sig.
- Hvis man tilmelder sig Unofon-ordningen, foregår samtalerne hjemmefra over mobilnettet, og derfor er kvaliteten ikke den samme, som vi har tænkt, den skal være med Total Mobility, hvor vi vil benytte en anden teknik, siger Allan Koch.
Han siger, at Sonofon regner med at have færdigudviklet sit Total Mobility-koncept sidst på året eller i begyndelsen af næste år.
Indtil da kan alle Sonofons kunder skifte til et Unofon-abonnement for 199 kr. Sonofon havde ved udgangen af 1996 ca. 510.000 kunder.
Total Mobility-konceptet bygger på DCS-1800-systemet, som Sonofon, Tele Danmark, svenske Telia og franske Mobilix blev tildelt licenser til tidligere på året.
Telia og Mobilix opererer endnu ikke i Danmark, hvor Sonofons eneste konkurrent sommeren over bliver Tele Danmark. Telegiganten, der havde 806.000 mobilkunder ved udgangen af 1996, har valgt at tage udfordringen fra Sonofon op. Fra den 26. maj er priserne for både NMT-og GSM-kunder sat ned.
Nedsættelsen gælder foreløbigt til den 10. august.
- Morten Bonde Pedersen (+45) 33 96 96 51.
(c) Reuters Limited 1997.
