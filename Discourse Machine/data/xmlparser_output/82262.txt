Nordiske SAS-konkurrenter indgår samarbejdsaftale.

OSLO, 3 april (Reuter) - Tre af SAS&apos; største konkurrenter på de nordiske markeder, norske Braathens SAFE, svenske Transwede og finske Finnair indgik torsdag en samarbejdsaftale om bl.a. bonusprogrammer.
Trækket skal ses som endnu et udspil mod SAS&apos; dominans på de tre skandinaviske hjemmemarkeder og ikke mindst på flyvning mellem de største nordiske byer.
Fra den 1. maj i år vil alle medlemmer af Braathens SAFE og Transwedes bonusprogram, BRACard kunne optjene og bruge sine point på Finnairs internationale flyvninger.
Modsat kan Finnairs bonusmedlemmer i FinnairPlus optjene og bruge point på alle Braathens SAFE og Transwedes flyvninger.
De tre nordiske selskaber vil ydermere justere sine priser for at gøre det enklere for de rejsende. Samarbejdet styrkes yderligere ved, at Braathens SAFE vil betjene Finnairs flyvninger på Oslo-lufthavnen Fornebu.
Danske Maersk Air er ikke med i aftalen trods tætte bånd til bl.a. Finnair. Det skyldes i følge den svenske erhvervsavis Dagens Industri onsdag, at Maersk Air ikke bifalder individuelle bonusprogrammer.
Maersk Air, der i slutningen af april sammen med netop Finnair starter flyvning på ruten mellem København og Stockholm, ønsker, at bonuspoint tilfalder dem, der har betalt billetterne, primært virksomheder.
- Søren Linding Jakobsen (+45) 33 96 96 53.
(c) Reuters Limited 1997.
