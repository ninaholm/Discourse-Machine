Presserunde - Finans/Økonomi mandag 16 juni.

Reuters står ikke inde for avisartiklernes nøjagtighed 1) Dansk Industri (DI) appellerer nu til regeringen om, at Danmark skal deltage i ØMUen. &quot;Vi skal med, i medgang og i modgang,&quot; siger DIs direktør, Hans Skov Christensen. Vismændene argumenterede ellers i deres seneste økonomiske rapport for, at det udfra en økonomisk betragtning ville være bedst for Danmark at stå uden for ØMUen med udsigt til en svag ØMU-valuta, men det afviser DI, eftersom regeringen under alle omstændigheder vil binde kronen til euro&apos;en. (Børsen side 1 og 12)
2) Hafnia-sagen får nu en dramatisk udløber i Revisorernes Disciplinærnævn, hvor anklagerne lyder på forsømmelse af pligter, der påhviler revisorer. De anklagede virksomheder er KPMG C. Jespersen og Grothen &amp; Perregaard. De anklages for ikke at have overholdt spillereglerne i forbindelse med Hafnia-børsprospekterne i 1992. (Børsen side 1 og 23)
3) Efter den kuldsejlede alliance mellem BG Bank, Nykredit og Topdanmark, er der nu åbnet op for nye konstruktioner blandt de toneangivende finansielle aktører. BG Banks ambitioner om også at kunne gøre sig gældende på realkreditområdet kan enten opfyldes via en fusion med velpolstrede Unibank eller via en fusion med Realkredit Danmark. Men i kulissen lurer også svenske Föreningssparbanken. Derudover vil BG Bank udbygge samarbejdet med Topdanmark. (Børsen side 1, 24 og 25, Erhvervs-Bladet side 4)
4) I en redegørelse til erhvervsminister Jan Trøjborg (S), som han har bragt videre til Folketinget, hævder PBS, at der i dag ikke findes nogen sikre måder til betaling på Internettet. Men det gør der, fastslår både VISA og MasterCard. Og i andre lande end i Danmark er det i vidt omfang muligt at betale med VISA og MasterCard på Internettet. (Berlingske Erhverv side 1)
5) Jyske Bank vil alligevel have ført sagen mod hotelkongen Henning Remmen til dom - trods landsrettens ord om, at banken i så fald står til at tabe sagen. Remmen anklages fra at løbe fra sit ord om, at Jyske Bank ikke ville tabe penge på ham. Samtidig har den meget medie-omtale om sagen ført til, at et nyt vidne har meldt sig, oplyser Jyske Bank. (Berlingske Erhverv side 2, Jyllands-Posten Erhverv &amp; Økonomi side 2)
(Presserunden er udarbejdet af Finansinformation).
(c) Reuters Limited 1997.
