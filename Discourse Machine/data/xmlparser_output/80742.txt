TELELOVE KAN PRESSE TELE DK TIL FYRINGER - FORBUND.

KØBENHAVN, 26 februar (Reuter) - Regeringens nye lovforslag, der skal færdiggøre liberaliseringen af det danske telemarked, kan udløse en ny fyringsrunde i Tele Danmark, frygter Telekommunikationsforbundet.
Forbundet henviser til, at præciseringen af reglerne for samtrafikafgiften, som Tele Danmark modtager fra konkurrenterne, vil betyde, at Tele Danmark presses i en sådan grad, at selskabet kan tvinges til at skære i medarbejderstaben.
- Frygten for, at det er medarbejderne i Tele Danmark, der kommer til at betale for tabet i provenu i form af nye dramatiske fyringsrunder inden den første runde med de 2.500 er effektueret, ligger snublende nær, skriver forbundet i en pressemeddelelse.
Forbundet vurderer, at det nye udkast til en samtrafiklov er udformet således, at kommercielle aftaler ikke kan indgåes.
- Listepriserne er sat så lavt, at Tele Danmark må påregne et reelt tab på samtrafikaftalerne. Dette tab kan blive i milliardklassen, mener forbundet.
(c) Reuters Limited 1997.
