DM Grenfell justerer flere danske skøn - rettet.

I første udgave af denne artikel skrev Reuters Finans, at Deutsche Morgan Grenfell opjusterede skønnet for betalingsbalancen i 1997 og 1998. Der var tale om en nedjustering. Vi beklager. Her følger en rettet version.
KØBENHAVN, 20 marts (Reuter) - Investeringsbanken Deutsche Morgan Grenfell har i sin økonomiske prognose for marts nedjusteret forventningen til overskuddet på den danske betalingsbalance i 1997 og 1998, mens prognosen for inflationen er opjusteret.
Således forudses nu et overskud på betalingsbalancen på 12 mia. kr. i 1997 stigende til 13 mia. kr. i 1998. I januar ventede investeringsbanken et overskud på hhv. 13 og 15 mia. kr.
Forventningerne til inflationen er opjusteret til 2,4 og 2,5 pct. i 1997 og 1998 fra 2,3 pct. i begge år tidligere.
Ændringerne skal ses i lyset af udsigten til en stærkere dansk økonomi og vækst end tidligere spået.
- Væksten forventes at accelere til tæt på tre pct. i år, med øget eksport og stærkt privat forbrug som hoveddrivkræfterne. Dette vil øge fokus på inflationsraten, som steg til 2,7 pct. i januar og som er tæt på den nuværende top for kvalificeringniveauet for ØMU-deltagelse, skriver Deutsche Morgan Grenfell.
Trods forventningerne om øget vækst fastholder investeringsbanken sit to måneder gamle skøn om en BNP-vækst på 2,8 pct. både i 1997 og 1998.
ØMU-kravet til inflationen er, at den ikke må være mere end 1,5 pct. point højere end i de tre lande, der har lavest inflation. Det svarer i øjeblikket til, at inflationen skal holdes under ca. tre pct.
Et risikomoment for den danske vækst er dog, at væksten på det største eksportmarked - Tyskland, bliver lavere end ventet, påpeges det.
Ligeledes fastholdes forventningen til arbejdsløsheden, der spås at blive på 8,4 pct. i 1997 faldende til 8,2 pct. i 1998.
- Vi forventer, at arbejdsløsheden fortsat vil falde igennem året, selvom der ikke vil blive tale om de rater, der var tilfældet i 1996, skriver investeringsbanken.
Danmarks Statistik oplyste den 6. marts, at den sæsonkorrigerede ledighed i januar steg til 8,3 pct. fra 8,2 pct. i december.
- Uffe Hansen (+45) 33 96 96 58.
(c) Reuters Limited 1997.
