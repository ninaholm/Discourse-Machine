Morsø Bank beklager Morsø Sparekasse-opkøb.

KØBENHAVN, 19 marts (Reuter) - Bestyrelsen og repræsentantskabet i den lille Morsø Bank er dybt skuffet over Morsø Sparekasse, som ejer over halvdelen af aktiekapitalen i banken, fremgår det af en pressemeddelelse fra Morsø Bank.
- Det er med stor skuffelse, at Morsø Banks bestyrelse og repræsentantskab må tage til efterretning, at det ikke har været muligt at få en egentlig aftale på plads om den store aktiepost, hedder det i pressemeddelelsen.
Ledelsen i to pengeinstitutter på Mors har ført en dialog i knap tre måneder om sparekassens store aktiepost i Morsø Bank. Men det har ifølge banken været forgæves.
- Sparekassens juridiske grundlag som storaktionær i Morsø Bank kan ikke anfægtes. Det er alene et ønske om, at få bremset opkøbene og at få en såkaldt etisk erklæring gående ud på, at sparekassen ikke ville bruge sin betydelige aktiepost til at lægge forretningsmæssige hindringer i vejen for bankens naturlige udvikling, skriver Morsø Bank.
Morsø Sparekasse har ikke ønsket at afgive sådan en erklæring, fremgår det. I stedet har sparekassen planer om, at øge sin beholdning af aktier hos konkurrenten.
Morsø Sparekasse ejer knap 53 pct. af aktiekapitalen i konkurrenten på øen i Limfjorden. De to pengeinstitutter har tilsammen en markedsandel på ca. 85 pct. på Mors, og dominerer dermed markedet totalt.
- Ole Mikkelsen (+45) 33 96 96 54.
(c) Reuters Limited 1997.
