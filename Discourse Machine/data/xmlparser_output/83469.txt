Hilden afviser klage fra mobilselskaber.

KØBENHAVN, 7 maj (Reuter) - Jytte Hilden tager mobilselskabernes kritik af den netop vedtagne telelovpakke med ro.
Mobilselskaberne, især Sonofon, har kritiseret, at regeringen har taget en bestemmelse ud af lovpakken, der giver almindelige telefonabonnenter mulighed for at ringe til mobilabonnenter til almidelig, lokal takst, så længe mobilabonnenten er i sit hjem.
Det spænder ben for Sonofons såkaldte &quot;total mobility&quot;-koncept, som giver mobilabonnenterne mulighed for at bruge deres mobiltelefon som almindelig telefon, når de er i deres hjem, hævder Sonofon.
- Vores total mobility-koncept mister sin markedskraft, efter at bestemmelsen er pillet ud af lovpakken, sagde Sonofons corporate relations manager, Allan Koch, fredag i sidste uge til Reuters Finans.
Jytte Hilden tager Sonofons kritik med ophøjet ro.
- Jeg tror ikke, det spænder ret meget ben for mobilselskaberne, at bestemmelsen er pillet ud. Lovpakken er et resultat af et forlig mellem seks partier, hvor vi har taget hensyn til mange forskellige selskaber og organisationer, siger hun.
- Morten Bonde Pedersen (+45) 33 96 96 51.
(c) Reuters Limited 1997.
