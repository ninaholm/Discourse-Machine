FLS Data vil konkurrere med banker - salgsdir.

KØBENHAVN, 4 april (Reuter) - FLS Data ser gode chancer for at overtage opgaver fra de traditionelle edb-centraler, som de mindre pengeinstitutter benytter sig af. Og muligheden for at overtage opgaverne er blevet mere sandsynlige, fordi den store amerikanske IT-virksomhed, EDS, er på vej til at overtage FLS Data, oplyser salgsdirektør Asbjørn Sæthre fra FLS Data.
- Vi kan se, at der lidt uro mellem BG Bank og SDC. Det kan godt være, at vi kan overtage nogle af de ting, hvis bankerne er interesseret i det, siger Asbjørn Sæthre til Reuters Finans.
Han henviser til, at EDS har 95.000 ansatte på verdensplan, og at selskabet har stor erfaring med håndtering af kreditkort. FLS Data har i mange år stået for driften af kreditkort i flere indkøbscentre, og senest har FLS Data overtaget driften af betalingskort for Aars Bank og Sparbank Vest.
FLS Data, der er et datterselskab under FLS Industries, blev for nyligt solgt til EDS.
- Det er verdens største IT-forretning. De er så store, at de er aktive på alle områder - også indenfor bankområdet. Vi vil hurtigst muligt forsøge at bruge den viden, som de er i besiddelse af. Den viden vil vi forsøge at bruge på det danske marked, siger Asbjørn Sæthre.
- Ole Mikkelsen (+45) 33 96 96 54.
(c) Reuters Limited 1997.
