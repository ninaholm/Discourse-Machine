Prognose for dansk olieproduktion markant op.

KØBENHAVN, 30 april (Reuter) - Energistyrelsen opskriver nu fem års prognosen for den danske olieproduktionen markant. Det fremgår af styrelsens årsberetning om Danmarks olie og gasproduktion for 1996, der blev offentliggjort onsdag.
- Det er især forventninger til den kommende produktion fra de nye felter, Syd Arne og Siri, der nu er medregnet, som er hovedårsagen til, at prognosen er blevet opskrevet markant for perioden fra 1999 og frem, For 1999 er prognosen eksempelvis opskrevet med mere end 40 pct., skriver Energistyrelsen i beretningen.
Der forventes i 1997 en olie-og kondensatproduktion på 14,1 mio. kubikmeter. Det er 12 pct. mere, end der blev ventet for et år siden. I 1998 er forventningerne opskrevet med 10 pct., i 1999 med 42 pct, mens der for år 2000 er tale om en opskrivning på 38 pct. til 15,3 mio kubikmeter.
Samtidig nedskriver Energistyrelsen dog forventningerne til, hvad der kan indvindes fra de danske felter - olie-og gasreserverne - for første gang i mange år.
Energistyrelsen opgør nu oliereserverne til 232 mio. kubikmeter olie-og gaskondensater. Det er en nedjustering på otte pct. i forhold til sidste år.
- Reduktionen af reserverne skyldes ud over produktionen i 1996 en nedskrivning af indvindingspotentialet på felterne Valdemar og Siri, skriver Energistyrelsen.
Mærsk Olie og Gas er operatør på Valdemar-feltet, mens norske Statoil er hovedoperatør på Siri-feltet. Britiske Amerada Hess er hovedoperatør på Syd Arne feltet.
Af beretningen fra Energistyrelsen fremgår det, at Danmark fra 1997 vil blive helt selvforsynende med energi. Endvidere forventes den samlede olie-og gasproduktion at overstige det samlede energiforbrug fra 1998. Hidtil har Danmark kun været selvforsynede med olie-og naturgas.
Mærsk Olie og Gas er operatør på alle de 11 felter, der i øjeblikket producerer olie og gas i Nordsøen. A. P. Møller ejer samtidig 39 pct. af Dansk Undergrunds Consortium.
- Stig Ørskov Pedersen (+45) 33 96 96 59.
(c) Reuters Limited 1997.
