KFX-indeks vil nå 170 i juni - Amagerbanken.

KØBENHAVN, 4 juni (Reuter) - Analytikerne i Amagerbanken venter, at handelsintervallet på KFX-indekset i juni vil bevæge sig mellem 163,50 og 170, fremgår det onsdag af Fonds-og Valutainformation fra banken.
- Nu hvor resultatet fra Frankrig (valget, red.) foreligger, forventer vi, at det danske aktiemarked vil genoptage den underliggende positive tendens og i løbet af juni måned vil stige og nå indeks 170 og dermed bryde den gamle indeksrekord på 168,27, skriver Amagerbanken.
Samtidig venter banken, at aktiemarkedet vil blive gunstigt påvirket af en styrket amerikansk dollar samt en realistisk mulighed for faldende lange amerikanske renter, som følge af udsigterne til en økonomisk afmatning i den amerikanske økonomi i slutningen af 1997.
Onsdag middag ligger KFX-indekset i 166,16, hvilket er 0,22 point højere end lukkeniveauet tirsdag.
- Jørn Nurkka (+45) 33 96 96 55.
(c) Reuters Limited 1997.
