TK OG FORAS VIL SAMMEN BYGGE BUTIKSCENTRE I POLEN.

KØBENHAVN, 16 december (Reuter) - Thorkild Kristensen og Foras Ejendomme går nu sammen om at udvikle og opføre butikscentre i Polen, oplyser de to selskaber mandag.
- Strategien for det fremtidige samarbejde er, at de to børsnoterede selskaber gennem et fælles aktieselskab, som efter planen også vil få IØ-Fonden som aktionær, skal udvikle og opføre butikscentre i forbindelse med aftaler, som Thorkild Kristensen Koncernen allerede har indgået, hedder det i en meddelelse til Fondsbørsen.
I takt med, at strategien realiseres, vil kravet til egenkapital ifølge meddelelsen blive i størrelsesordenen 150 mio. kr., fremgår det.
(c) Reuters Limited 1996.
