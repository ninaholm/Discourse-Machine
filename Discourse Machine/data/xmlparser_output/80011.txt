PAINEWEBBER ØGER BNP-SKØN, FRYGTER OVEROPHEDNING.

KØBENHAVN, 10 februar (Reuter) - Den britiske investeringsbank PaineWebber har i sin seneste prognose opjusteret sin forventning til det danske BNP i år og i 1996. Samtidig advares mod en overophedning af økonomien.
- BNP-væksten har været stigende de seneste år. På trods af, at aktiviteten faldt en smule i første halvår 1996, blev den stærkere igen i slutningen af året. Selvom der kun er få tegn på flaskehalse - udover en tilstramning på arbejdsmarkedet - øger aktiviteten i økonomien uundgåeligt frygten for en overophedning, hvis hastigheden i ekspansionen fastholdes, skriver PaineWebber.
PaineWebber forventer dog, at væksten i 1998 vil ligge en anelse lavere end i år, hvor skønnet ligger på 2,7 pct. I 1996 og 1998 forventes en BNP-vækst på hhv. 2,5 og 2,6 pct.
Den danske ledighed ventes i år at falde til 7,4 pct. fra 8,4 pct. i 1996. Og der er i den britiske investeringsbank tro på en yderligere reducering af ledighedskøen til næste år - for 1998 lyder skønnet på 7,2 pct.
Faldet i antallet af arbejdsløse og væksten i den danske økonomi har ifølge PaineWebber givet en stigning i forbrugerpriserne, og det kan betyde, at en selvstændig dansk rentesænkning kan komme på tale i år.
- Hvis der ikke gøres noget, vil den gennemsnitlige danske inflation sansynligvis overstige ØMU-kriteriet (inflationen må højest overstige gennemsnittet af de tre EU-lande med lavest inflation med 150 bp). Derfor kan en forebyggende renteforhøjelse i år ikke udelukkes, selvom det vil gå imod trenden i det øvrige Europa, skriver PaineWebber.
Der vil dog i givet fald kun blive tale om en moderat rente-stigning, forlyder det fra de britiske økonomer.
Paine Webber forventer i år en inflation på 2,5 pct. stigende til 2,8 pct. i 1998. Betalingsbalancen skønnes at vise et overskud i år på 6,3 mia. kr. stigende til 8,1 mia. kr. i 1998. Tidligere forventede PaineWebber et overskud på betalingsbalancen i år på 8,1 mia. kr. og i 1998 på 11 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
