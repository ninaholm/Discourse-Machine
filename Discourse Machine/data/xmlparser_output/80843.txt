SAS har skudt sig selv i foden - Rejsebureauer.

KØBENHAVN, 28 februar (Reuter) - Danmarks Rejsebureauforening mener, at SAS skød sig selv i foden, da det skandinaviske flyselskab nedsatte provisionerne til rejsebureaerne på udstedelse af billetter til fem pct. fra ni pct. Det siger foreningens formand Torben Brink til branchebladet Stand By.
- Ingen tror på en SAS-prisnedsættelse, så det bliver kunderne, der kommer til at betale for beslutningen om ringere provisioner, siger Torben Brink.
Nedsættelsen sker samtidig med, at andre flyselskaber har fået luft under vingerne og vil tage kampen op med SAS på deres hidtidige monopolruter, tilføjer Torben Brink, og henviser til, at der ingen af disse selskaber, der har planer om at skære i provisionen til rejsebureauerne.
Rejsebureauforeningen anser tilmed SAS&apos; begrundelse for tåbelig og er især uforstående over for, at SAS tror, at det koster så meget mindre at udstede en billet til London som til en af SAS&apos; mange skandinaviske destinationer.
Nedsættelsen af provisionerne rammer kun de norske, svenske og danske hjemmemarkeder samt den interskandinaviske trafik.
Torben Brink tror nærmere, at årsagen til denne forskelsbehandling mellem de skandinaviske og de øvrige rejsebureauer, at SAS ikke vil være uvenner med agenterne uden for Skandinavien, hvor selskabet må kæmpe hårdt mod det nationale selskab og bureauernes gunst.
- Så hvorfor fortæller de ikke blot sandheden, at SAS er i krise, spørger Torben Brink.
SAS fik i 1996 et overskud efter skat på 1.815 mio. SEK mod 2.632 mio. SEK året før. SAS forventer, at nedsættelsen af provisionen vil kunne skære distributionsomkostningerne med et tre-cifret millionbeløb.
- Søren Linding Jakobsen (+45) 33 96 96 53.
(c) Reuters Limited 1997.
