PBS skal afregne hurtigere med småkunder - V.

KØBENHAVN, 11 juli (Reuter) - Erhvervsminister Jan Trøjborg må gribe ind over for Pengeinstitutternes Betalingsservice (PBS), hvis de ikke omgående slipper pengene til de mindre forretningsdrivende. Det kræver Venstres erhvervsordfører Pia Larsen fredag.
- PBS må lave et system, sådan at de små forretninger får deres penge tre dage efter indlevering af deres sedler fra &quot;fluesmækkeren&quot;. Hvis butikkerne afleverer mandag, må de have pengene fra PBS senest fredag, men absolut ikke længere, siger hun.
Venstre-ordføreren mener, at PBS hidtil har taget lidt for &quot;non-chalant&quot; på de småhandlendes likviditet, som kan betyde lukning for dem:
- PBS har jo sagt, at problemet var løst, og at der kun var korte ventetider. Men handlende har henvedt sig til mig for at sige, at de må vente både fjorten dage og en måned, før pengene dukker op. Det er ikke tilfredsstillende, siger Pia Larsen.
Pia Larsen har skrevet til erhvervsministeren, og varskoet ham om, at Venstre planlægger et samråd om problemet, hvis der ikke snarest findes en løsning, så butikkerne hurtigt får deres penge.
- Jeg mistænker PBS og bankerne for at tvinge de små erhvervsdrivende til at investere i de dyre terminaler, men det skal bankerne ikke slippe af sted med. Folketinget har netop i betalingskortloven sørget for, at de mindre handlende skal have mulighed for at have &quot;fluesmækkere&quot;, og det skal PBS respektere. Især, når PBS som nu har en monopolstilling på området, siger Pia Larsen.
- Erik Matzen (+45) 33 96 96 51.
(c) Reuters Limited 1997.
