DDB&apos;s aktier i Phønix er investering - K Sørensen.

KØBENHAVN, 4 marts (Reuter) - Den Danske Banks ejerandel i entreprenørkoncernen Phønix betragtes som en investering, og nationale eller beskæftigelsesmæssige hensyn har i første omgang ikke nogen betydning, når køberen af aktierne vælges, oplyser bankdirektør Knud Sørensen fra Den Danske Bank.
- En hel del af de aktier vi ejer, er forsikringsaktier, og der må det være almindelige økonomiske betragtninger, der gør sig gældende, da vi må forvalte pengene bedst muligt for forsikringstagerne, siger Knud Sørensen til Reuters Finans.
Han henviser til, at bankens forsikringsselskab, Danica, er i besiddelse af store aktieposter, der er investeret for pensionsopspareres penge.
Men Knud Sørensen ønsker i øvrigt ikke at fortælle om bankens overvejelser i forhold til aktieposten i Phønix, som flere selskaber bejler til.
- Det er ikke nemt for mig at give udtryk for til et medie. Det er en sag mellem bestyrelsen (i Phønix, red.) og os, siger Knud Sørensen.
Senest har Icopal tilbudt aktionærerne i alt 876 mio. kr., mens norske Rieber &amp; Søn har budt ca. 820 mio. kr.
Den Danske Bank ejer ca. seks pct. af aktiekapitalen i Phønix Contractors.
- Ole Mikkelsen (+45) 33 96 96 54.
(c) Reuters Limited 1997.
