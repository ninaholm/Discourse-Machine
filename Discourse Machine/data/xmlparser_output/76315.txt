R&amp;S-AKTIEN KAN FALDE TIL KURS 210-220 - DEALER.

KØBENHAVN, 16 september (Reuter) - Rasmussen &amp; Schiøtz-aktierne har bevæget sig lidt forvirret op og ned efter dagens mange nyheder fra koncernen.
Nettoeffekten er dog negativ, da R&amp;S-aktierne er faldet 12 kr. til kurs 225, siden suspensionen af aktierne blev ophævet omkring kl. 13.15.
- Profittagning, kombineret med en usikkerhed om konsekvenserne af de mange nye forhold omkring koncernen, vil få aktien ned i niveauet 210-220, siger en aktiehandler. Den primære årsag til det skønnede kursfald bliver dog profittagningen, vurderer han.
Mange har i løbet af kort tid fået en gevinst på 25-30 pct., og de vil sandsynligvis hente gevinsten hjem oven på de mange nyheder, mener aktiehandleren.
- Kommer aktien ned omkring 210-220, vil der igen dukke spekulativ interesse op i dette niveau, vurderer aktiehandleren, der ikke er specielt negativt indstillet til aktien på længere sigt. Der bliver dog tale om en helt ny virksomhed, og det er endnu for tidligt at vurdere fremtidsudsigterne for koncernen, mener han. (/klp).
(c) Reuters Limited 1996.
