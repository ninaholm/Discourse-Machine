Danske investeringer i udland 5 mia kr i 1 kvt 97.

KØBENHAVN, 9 juni (Reuter) - Danske direkte investeringer i form af overførsel af egenkapital til udlandet holdt sig i første kvartal 1997 på samme niveau som i det foregående kvartal, knap fem mia. kr., oplyser Nationalbanken mandag.
Der har været en betydelig stigning i investeringerne inden for finansiel virksomhed i første kvartal, da disse med 3,9 mia. kr. udgjorde mere end en mia. kr. mere end i hele 1996. Investeringer fra fremstillingsvirksomheder faldt derimod over en mia. kr. i forhold til sidste kvartal i 1996 til 0,5 mia. kr..
Geografisk tegnede EU-lande sig for knap tre fjerdedele af de danske investeringer i udlandet, og lå dermed næsten på samme niveau som i 1996.
Fordelt efter investeringstype repræsenterede 41 pct. af investeringerne kapitaludvidelse i allerede eksisterende virksomheder i udlandet mod 56 pct. i 1996.
Tilbageførsel af egenkapital fra tidligere foretagne investeringer i udlandet beløb sig i første kvartal til tre mia. kr. mod 10,2 mia. kr. i hele 1996.
Investeringer den anden vej - udlandets investeringer i Danmark - i form af egenkapital udgjorde i første kvartal knap tre mia. kr., heraf to femtedele inden for fremstillingsindustri. EU-lande tegnede sig for langt hovedparten af investeringerne, som det også var tilfældet i 1996.
38 pct. af investeringer havde med kapitaludvidelse at gøre mod 24 pct. sidste år.
Der blev afviklet tidligere foretagne udenlandske investeringer i Danmark for 0,8 mia. kr. mod 11,2 mia. kr. i 1996.
På nettobasis har både de udadgående og indadgående koncernlån ligget på ca. 1,5 mia. kr., oplyser Nationalbanken.
- Søren Linding Jakobsen (+45) 33 96 96 53.
(c) Reuters Limited 1997.
