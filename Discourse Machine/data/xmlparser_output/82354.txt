Pengemarkedsrenter kan falde op til 10 bp - Unibank.

KØBENHAVN, 7 april (Reuter) - De danske pengemarkedsrenter kan falde op til 10 bp på en-to ugers sigt. Men faldet vil i høj grad afhænge af stemningen på det internationale rentemarked, herunder udfaldet af diverse tyske og amerikanske nøgletal. Det vurderer Unibank Markets i en kommentar til pengemarkedet.
- Vi venter, at tre-måneders renten, der i øjeblikket handles omkring 3,70 pct., i den nævnte periode vil bunde ud omkring 3,65 pct., skriver Unibank Markets.
På lidt længere sigt forventer banken, at pengemarkedsrenterne vil være påvirket af Tysklands evne til at opfylde ØMU konvergenskriterierne.
- Dernæst venter vi såvel som de internationale markeder endnu en pengepolitisk stramning i USA i løbet af sommerhalvåret, påpeger Unibank.
Banken forventer, at dag-til-dag renterne i den kommende uge vil blive handlet på et relativt lavt niveau.
- Der er mindre udbetalinger ugens tre første dage på omkring 0,5 mia. kr., hvorfor vi venter dag-til-dag renter på niveauet 3,40-45 pct. Et større salg af statspapirer fra Nationalbankens side kan medføre marginalt stigende dag-til-dag renter i forhold til det nævnte, skriver Unibank.
- Eva Elgaard Pedersen (+45) 33 96 96 57.
(c) Reuters Limited 1997.
