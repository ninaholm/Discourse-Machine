Andelen af danske aktier i udlandet stiger - SHB.

KØBENHAVN, 20 maj (Reuter) - De udenlandske investorer har inden for de seneste 10 år øget deres ejerandel af danske aktier til 17,7 pct. i 1996 fra 4,8 pct. i 1987, fremgår det af en analyse af det danske aktiemarked, som er udarbejdet af Handelsbanken Markets.
- I perioden 1992-1996 er der sket en eksplosiv udvikling, idet ejerandelen er vokset fra syv til 18 pct. - det vil sige mere end en fordobling, skriver banken.
I samme periode har pengeinstitutter og skadesforsikrings-selskaberne til gengæld reduceret deres ejerandel.
Pengeinstitutternes ejerandel er faldet til 4,5 pct. i 1996 fra 8,0 pct. i 1987, mens skadesforsikrings-selskaberne har nedbragt deres ejerandel til 1,2 pct. fra 2,3 pct.
- Samtidig skal det bemærkes at de udenlandske investorers andel af den samlede handel på Københavns Fondsbørs i dag udgør knap 35 pct. Således er de udenlandske investorer blandt de absolut mest aktive på det danske aktiemarked - selvom deres ejerandel endnu ikke ligger på samme niveau som i Norge og Sverige, skriver banken.
Analysen fra Handelsbanken Markets er baseret på informationer fra årsregnskaber, pressemeddelelser, Finanstilsynets årsberetninger, Nationalbankens årsberetninger, opslagsværker m.v. Hertil kommer telefoninterviews med hovedparten af de børsnoterede selskaber, fremgår det af analysen.
- Jørn Nurkka (+45) 33 96 96 55.
(c) Reuters Limited 1997.
