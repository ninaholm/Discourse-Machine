Codans omkostningsudvikling som forventet - Zobel.

KØBENHAVN, 6 marts (Reuter) - Udviklingen i omkostningerne hos forsikringskoncernen Codan er gået som forventet i 1996, og der vil ikke være problemer med at efterleve målene i en plan, der skal nedbringe omkostningerne i de kommende år, oplyste koncernens adm. direktør, Peter Zobel, på et pressemøde torsdag.
- Den proces vi har været igennem, siden vi overtog Hafnia, har bestået i, at sanere porteføljen for at få skadesprocenten ned. Vi er nu kommet frem til det punkt, hvor vi har nået det rigtige niveau i vores portefølje, sagde Peter Zobel på pressemødet.
Det skete i forbindelse med offentliggørelsen af 1996-regnskabet, der viste et overskud før skat på 968 mio. kr. mod 741 mio. kr. året før.
Omkostningsprocenten, der afslører hvor mange penge selskabet bruger på udgifter i forhold til indtægterne fra præmier, er faldet til 31,0 pct. i 1996 fra 32,2 pct. året før, men det er fortsat selskabets mål at få den ned på ca. 25 pct.
- Vi regner med, at komme ned på en omkostningsprocent på 25. Det er vores mål, og det regner vi med at nå, sagde direktør Jens Erik Christensen på mødet.
(c) Reuters Limited 1997.
