Sonofon ikke forud for teleliberalisering - adm dir.

KØBENHAVN, 17 februar (Reuter) - Sonofon vil ikke løbe forud for det næste skridt i teleliberaliseringen, der skal træde i kraft den 1. juli i år og forventes at tvinge telefontaksterne yderligere ned. Det siger adm. direktør Torben Svanberg til Reuters Finans mandag.
- Vi regner med, at vi i slutningen af året er på plads med en række nye aktiviteter. Det er ikke sådan, at vi siger, at vi kommer til at løbe forud for teleliberaliseringen, siger Torben Svanberg.
De nye regler skal ifølge Telestyrelsen bl.a. give en billigere adgang til Tele Danmarks fastnet.
Sonofon, der er ejet af GN Store Nord og amerikanske BellSouth, har ambitioner om at udvide selskabet fra at være et mobiltelefonselskab til at dække et bredere spektrum af danskernes behov for teleydelser.
- Vi har strategisk besluttet os for at udvikle vores selskab til at være mere end et mobiltelefonselskab. Det, der ligger først for, er international trafik og serviceydelser, der hidtil har været forbeholdt fastnettet. Baseret på trådløse telefoni kan vi tilbyde disse ydelser til vores kunder, siger Torben Svanberg.
Torben Svanberg vil ikke kommentere, hvorledes lavere afgifter for at benytte Tele Danmarks net, de såkaldte samtrafikafgifter vil påvirke selskabets planer for opbygningen af de nye aktiviteter.
- Så konkret kan jeg ikke kommentere det, siger han, men ser frem til de kommende forhandlinger med Tele Danmark om deres indbyrdes afregning for udveksling af trafik.
- Nu må vi forhandle os frem til, hvad der kan være det rigtige niveau, siger Torben Svanberg kortfattet.
Han betegner det imidlertid ikke som særligt overraskende, at teleliberaliseringen, der ikke kun accelerer i Danmark, generelt vil betyde lavere samtaletakster.
- Det har man jo vidst hele tiden. Det ligger i sagens natur, at samtaletaksterne må falde, siger Torben Svanberg.
Sonofon er per 1. januar i år blevet til Sonofon Holding og samtidig delt op i Sonofon Networks, der varetager den tekniske drift og i Sonofon Services, der står for de mange serviceydelser og kundekontakten.
Selskabet er i fuld gang med at finde nye medarbejdere til at udvikle de mange nye aktiviteter og søger i øjeblikket bl.a. to underdirektører. De skal hhv. stå i spidsen for de internationale samtaler, afdelingen International Long Distance og for ydelserne, der skal være selskabets trådløse alternativ til fastnettet, afdelingen Fixed Access.
- Organisationen er som sådan faldet på plads, og de nye funktioner vil skabe nye arbejdspladser, siger Torben Svanberg.
Han vurderer, at Sonofon Holding med hovedsæde i København vil få 12-15 ansatte, mens Sonofon Services tillige får residens i hovedstaden, hvilket vil bringe det samlede medarbejderantal op på 30-40.
- Søren Linding Jakobsen (+45) 33 96 96 53.
(c) Reuters Limited 1997.
