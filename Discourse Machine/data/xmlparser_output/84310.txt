Presserunde - Finans/Økonomi mandag 2 juni.

Reuters står ikke inde for avisartiklernes nøjagtighed 1) Folkeskolen er så nedslidt, at lærerne slår alarm. Der venter dermed kommunerne en milliard-regning, hvis de skal genoprette landets 1.700 folkeskoler til nutidig standard. Det fremgår af et omfattende notat fra Danmarks Lærerforening. Dermed vil selv de 4-500 mio. kr., som kommunerne kræver fra staten til skolerne i de igangværende forhandlinger, ikke være nok. (Det Fri Aktuelt side 3)
2) Der er risiko for, at eksportchaufførerne i dag spontant beslutter at lukke grænseovergangene i protest mod størrelsen af det såkaldte udefradrag. Det siger chaufførernes talsmand, Bent Hansen. Der er således udbredt utilfredshed med, at udefradraget - det skattefri tillæg ved ophold i udlandet - kun bliver forhøjet med 6 kr. til 256 kr. (Det Fri Aktuelt side 8)
3) Folketingsåret 1996/97 blev dyrt for dansk erhvervsliv - mindst to mia. kr. blev danske virksomheder påført i form af øgede direkte omkostninger og administrative byrder - og det er vel at mærke ikke engangsudgifter, men derimod regninger, der skal betales hvert år. (Erhvervs-Bladet side 1, 2 og 4)
4) Der er udbrudt åbent slagsmål i det erhvervsministerielle udvalg, der skal se på de nye regler for økonomisk rådgivning af forbrugerne. Bankernes organisation, Finansrådet, siger helt fra over for udvalgets forslag til en lov, der skal beskytte forbrugerne i forbindelse med økonomisk rådgivning. Bankerne mener ikke, der er behov for lovgivning på området, og dermed lægger de op til en konfrontation med Forbrugerrådet, der er en stærk fortaler for nye regler. (Berlingske Erhverv side 1 og 2)
(Presserunden er udarbejdet af Finansinformation).
(c) Reuters Limited 1997.
