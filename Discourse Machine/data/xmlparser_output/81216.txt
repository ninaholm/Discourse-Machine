ATP har is i maven i Phønix-sag - ATP.

KØBENHAVN, 7 marts (Reuter) - ATP har is i maven i den fortsatte føljeton om den danske asfatkoncern Phønix Contractors og ønsker ikke at udnævne en favorit-køber til ATPs beholdning på 10,4 pct. af aktiekapitalen.
- Indtil nu har vi tjent 15,5 mio. kr. på at have is i maven, siger ATPs fondsdirektør Rolf Norstrand til Reuters Finans, og lyder ikke som en mand, der har tænkt sig, at afsløre sine præferencer foreløbigt.
ATP har sammen med Lønmodtagernes Dyrtidsfond været nævnt som fortalere for en dansk løsning, hvilket kunne betyde, at Icopal ville være ATPs favorit.
ATPs valg af køber er ikke blevet lettere efter fredagens forhøjelse af købstilbuddet fra Rieber &amp; Søn til 876 mio. kr., nøjagtig svarende til tilbuddet fra Icopal. Rolf Norstrand ønsker ikke at kommentere spørgsmålet om, hvilke kriterier ATP vil bruge, når køberen skal udpeges ud fra den nuværende situation, hvor tilbuddene er enslydende.
- Stig Ørskov Pedersen (+45) 33 96 96 59.
(c) Reuters Limited 1997.
