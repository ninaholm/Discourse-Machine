SAS-aktie igen op, afventer investormøde - dealere.

KØBENHAVN, 14 august (Reuter) - Der blev lagt yderligere en femmer oveni SAS-aktiens kurs torsdag formiddag, og den er således steget over 10 pct., siden det overraskende pæne halvårsregnskab blev offentliggjort kort før lukketid onsdag.
Dealere forventer, at aktien vil holde det nuværende niveau, indtil investor-og analytikermødet med SAS-ledelsen i Oslo er overstået, og de sidste meldinger er fordøjet og analyseret.
- Aktien ser ud til at holde kursen omkring 120, indtil analytikerne efter investormødet eventuelt begynder at justere indtjeningsestimater og anbefalinger, siger en dealer til Reuters Finans.
Den danske SAS-aktie steg ni kr. onsdag til kurs 115, og ligger kl. 10.10 torsdag i kurs 120. Der er efter godt en times handel allerede omsat over 150.000 aktier.
SAS fik i første halvår et overskud før skat på 1.106 mio. SEK mod forventede 594 mio. SEK. I samme halvår sidste år var samme resultat 1.178 mio. SEK.
Investor-og analytikermødet startede kl. 9.00.
- Søren Linding Jakobsen (+45) 33 96 96 53.
(c) Reuters Limited 1997.
