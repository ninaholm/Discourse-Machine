ITH SER STORE MULIGHEDER I JAPAN - ADM DIR.

KØBENHAVN, 10 oktober (Reuter) - ITH Koncernen ser gode muligheder for at komme ind på japanske marked. Indtil videre er tale om en sondering af mulighederne, men mulighederne er tilstede for en række af ITH&apos;s virksomheder, oplyser ITH&apos;s adm. direktør H. C. Esbensen til Reuters Finans onsdag.
- Vi har fået dannet os et indtryk af, hvad der er af forbrug på det japanske marked af vores produkter - og det er et enormt forbrug de har. Det er simpelhen så store tal, så man vil ikke engang nævne dem for sig selv, siger H. C. Esbensen.
Direktøren for datterselskabet Limtræ Lilleheden, Svend Lundsgaard, var tidligere på året på besøg i Japan for at kigge nærmere på det japanske boligmarked, hustyper, materialevalg, produkter m.v. Samtidig var direktøren på besøg hos potentielle samarbejdspartnere for at skabe nogle kontakter. Kontakterne i Japan har senere resulteret i et japansk besøg på Limtræ Lilleheden.
- En af vores partnere har været på besøg i Danmark for at se på vores fabrikker, og vi har allerede sendt de første varer derud. Det hele er stadigvæk på begynderstadiet, men vi tror på det, siger H. C. Esbensen.
Men eksporten til Japan kræver lidt tilpasning af produktionen hos ITH, for at man kan leve op til de høje japanske kvalitetskrav. Koncernen skal bl.a bruge nogle specielle godkendelser - men alt det arbejder koncernen på.
- Eksporten kører endnu ikke på fuld kraft, men vi har som sagt sendt de første containere afsted, og har modtaget nye ordre. Så nu er det op til os, at afgøre hvor meget vi vil gøre ved det. Det kommer lidt an på, hvad vi kan se af penge i det efter et stykke tid, fortsætter han.
ITH har dog ingen planer om at etablerer sig i Japan, da det ikke koster meget mere at sende produkterne til Japan end til Hamborg.
- Vi planlægger ikke at gå ind på andre markeder i Asien, da vi ikke mener, at vi kan gabe over mere i øjeblikket, siger H. C. Esbensen.(/jnu).
(c) Reuters Limited 1996.
