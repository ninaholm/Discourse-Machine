Danmark halter efter på nordisk elbørs - blad.

KØBENHAVN, 29 maj (Reuter) - Finland er klar til at gå med på den nordiske elbørs, mens Danmark stadig halter efter, skriver bladet Elsam-Posten torsdag.
- Finland er nu næsten i stand til at gå direkte ind som deltager i den foreslåede fælles elbørs. Lovgivningen er på plads og passer fint til det norske og svenske elmarked. I Danmark skal der ske en række organisatoriske ændringer i form af etablering af systemansvarlige transmissionsselskaber, åbning af nettet for potentielle aktører og ophævelse af vedtægtsmæssige bindinger mellem produktionsselskaber og distributionen, skriver bladet.
Afdelingsingeniør Uffe Steiner Jensen fra Elsam System, der sidder i styregruppen siger til bladet, at hvis de ansvarlige danske selskaber ikke tager de nødvendige initiativer, så kommer Danmark ikke med på Elbørsen samtidig med Finland.
Elsam har været på den norsk-svenske børs i over et år, men det er ikke nok, mener han.
- Elsam og Elkraft er aktører på børsen. Men to danske aktører skaber ikke et dansk elmarked. Jeg vil understrege, at et elmarked kun kan fungere, hvis der er mange aktører, og der er adgang til en organiseret markedsplads, altså en børs, siger Uffe Steiner Jensen.
Han mener ikke, at Danmark skal vente på en europæisk elbørs, men gå i lag med den nordiske, som allerede er langt fremme i forhold til resten af Europa.
- Carl Johan Corneliussen (+45) 33 96 96 57.
(c) Reuters Limited 1997.
