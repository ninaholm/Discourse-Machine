UP Africa ser ikke opmuntrende 1997 - UPA.

KØBENHAVN, 6 august (Reuter) - United Plantation Africa (UPA) finder ikke udsigterne for 1997 opmuntrende. Det fremgår af en meddelelse onsdag.
- Udsigterne for 1997 sæsonen er ikke opmuntrende, specielt på grund af dårlige markedsforhold i Europa for grapefrugt og som et resultat af en væsentlig mindre end forventet mængde Minneolas af eksportkvalitet, hedder det i meddelelsen.
Det oprindelige produktionsbudget var ifølge UPA på 1,6 mio. eksportkartoner. I øjeblikket ser det ud til, at den samlede produktion kun når 1,45 mio. kartoner, hedder det.
Onsdagens meddelelse indeholder kun ganske få regnskabstal. Det oplyses dog, at indtægterne i første halvår har været 15,9 mio. sydafrikanske rand (ZAR), mens udgifterne har været 17,0 mio. rand. I samme periode sidste år var indtægterne 12,8 mio. rand, mens udgifterne var 16,7 mio. rand. UPA gør opmærksom på, at resultaterne ikke er en indikation af det samlede årsresultat, da langt størstedelen af omsætningen ligger i andet halvår.
United Plantation Africa indgår som associeret selskab i den betydelige Plantage-gruppe, som også omfatter de børsnoterede Aarhus Olie, IPF, UIE og UP.
(1 ZAR = 1,54 kr.)
- Stig Ørskov Pedersen (+45) 33 96 96 59.
(c) Reuters Limited 1997.
