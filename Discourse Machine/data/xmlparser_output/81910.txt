Sydbank afviste aktieangreb fra BG Bank - BN.

KØBENHAVN, 21 marts (Reuter) - Sydbank har afvist et forsøg fra BG Bank på at opkøbe en større aktiepost i banken, der blev ledig efter, at Topdanmark valgte at sælge. Det skriver Børsens Nyhedsmagasin (BN) fredag.
- Et forsøg på at blande sig i opgør over magten over landets femtestørste bank er endt med et sviende nederlag for BG Bank, skriver BN.
I al hemmelighed har BG Bank købt aktier op og forsøgt at spille med musklerne over for Sydbank. Men Sydbank har meget bastant afvist landets tredjestørste banks tilnærmelser, der efterfølgende har trukket følehornene til sig.
- I stedet for en truende omklamring er Sydbank kommet tættere på sit mål om at være selvstændig og slippe for storaktionærer. Et mål som banken kom et skridt nærmere, da den forleden fik købt BG Bank-partneren Topdanmark ud som storaktionær og spredt aktieposten til 50 mindre aktionærer og til Sydbank selv, skriver BN.
Topdanmark har nedbragt sin ejerandel til 5,7 pct. fra 22,1 pct., mens Nykredit fortsat har 10 pct. af aktierne. Sydbank har selv købt fem pct. af aktierne.
Andre aktionærer med over fem pct. af aktierne er PFA, VB Finans og Fidelity Investments.
- Redaktionen (+45) 33 96 96 56.
(c) Reuters Limited 1997.
