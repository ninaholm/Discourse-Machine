SILCON SØGER IKKE NY EJER EFTER DROPPET AFTALE.

KØBENHAVN, 12 september (Reuter) - Silcon søger ikke efter en ny partner, der kan overtage Silcon, efter at aftalen med Superconductivity er faldet på jorden, fastslår adm. Silcons direktør Nils Nygaard
- Vi søger ikke efter en ny partner, men arbejder i stedet på at videreføre og udbygge samarbejdet med Superconductivity. Det bliver bare ikke via et ejerskab, men på kommercielle vilkår, siger Nils Nygaard torsdag til Reuters Finans.
Amerikanske Superconductivity meddelte tidligere i dag, at selskabet ikke er i stand til at fremskaffe den fornødne finansiering til, at der vil blive fremsat et tilbud til Silcons B-aktionærer. Og det har medført, at Silcons A-aktionærer har meddelt Superconductivity, at den tidligere indgåede betingede aftale om overdragelse af A-aktierne bortfalder.
På Silcons generalforsamling i april i år opsummerede ledelsen fordele ved sammenlægningen med Superconductivity, heriblandt at Silcon med den forventede nye salgskanal vil kunne få et stærk forøget salg i USA.
- Vi forventer stadig at kunne forøge vores salg i USA, men det bliver på en lidt andet måde. Bl.a. ved at søge at få flere partnere derover til at markedsføre vores produkter, siger Nils Nygaard.
I øjeblikket markedsfører Silcon sig blandt andet igennem Best Power. Forholdet har tidligere været problematisk, men Silcon er begyndt at sende en ingeniør til Best Power en gang om måneden.
- Den ordning er med til at sætte skub i tingene og skabe et stigende salg. Vi vil meget gerne udbygge denne udstationeringsaftale med andre partnere, siger Nygaard.
I Europa er Silcon ifølge eget udsagn førende i salget af UPS-produkter (Uninterruptible Power Supply), men Kolding-virksomheden er endnu ikke inde på det franske og det italienske marked.
- Det vil helt logisk være det næste skridt i Europa, men vi lægger ikke skjul på, at Nordeuropa er vores primære område. Bl.a. på grund af prisniveauet, siger Nygaard.
Markedsanalysefirmaer har ifølge Silcon opgjort markedet for UPS-anlæg i US-dollar til 1,5 mia. i USA, en mia. i Europa og 1,5 mia. i Fjernøsten.
Silcon har selv været aktiv på det kinesiske marked siden 1987.
- Vi vokser mere end 20 pct. om året i Kina, og den vækstrate vil vi sagtens kunne holde fremover, vurderer Silcons adm. direktør. Silcon venter i 1996 et lidt bedre resultat end i 1995. (/eep).
(c) Reuters Limited 1996.
