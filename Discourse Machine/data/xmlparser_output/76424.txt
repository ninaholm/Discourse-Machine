TELE DK VIL INVESTERE STORT BELØB I EDB - BLAD.

KØBENHAVN, 20 september (Reuter) - Tele Danmark har planer om at investere et tre-cifret millionbeløb i edb for at holde på kunderne i et liberalisereret telemarked, skriver ComputerWorld fredag.
- Investeringerne er et vigtigt led i Tele Danmarks forberedelser til at tage imod konkurrenterne på et frit marked, siger Tele Danmarks privatkundedirektør, Henning Børgesen, til computer-bladet.
Edb-investeringerne skal først og fremmest gøre det lettere for de medarbejdere, der er i direkte kontakt med abonnenter, at gøre deres arbejde.
Henning Børgesen indrømmer, at Tele Danmark har været for langsom til at få gjort noget ved kundernes problemer. Men det skal ændres ved bl.a. at investere i en automatisk omstilling - et såkaldt call-center.
Call-centeret gør, at kunder automatisk bliver stillet om til den rette medarbejder, eksempelvis hvis der klages over telefonregningen.
Derudover skal der opbygges et intranet, hvor de ansatte kan finde kundeoplysninger uden brug af papir, og der skal bruges penge på et data warehouse, som skal gøre det nemmere at give kunderne en række tilbud. (/uha).
(c) Reuters Limited 1996.
