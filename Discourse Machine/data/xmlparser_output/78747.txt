MODERATE FALD I LEDIGHEDEN FORTSÆTTER - NYKREDIT.

KØBENHAVN, 6 januar (Reuter) - Det gennemsnitlige antal ledige faldt fra oktober til november med 4.100 personer, og ledighedsudviklingen fastholder således de seneste måneders tendens til fortsatte fald i ledigheden, vurderer Nykredit Banks cheføkonom John Madsen i en kommentar til ledighedstallene.
- Ledighedsstatistikken er i en vis udstrækning påvirket af udviklingen i personer i forskellige arbejdsmarkedspolitiske ordninger, idet disse personer ikke regnes som arbejdsløse. Aktiveringsordningerne viste en stigning i november på ca. 3.000 personer, og orlovsordningerne en fremgang på 300 personer fra en status som tidligere ledige. Det er derfor vores opfattelse, at nedgangen i arbejdsløsheden også er udtryk for en reel beskæftigelsesfremgang, skriver John Madsen.
Den sæsonkorrigerede ledighed faldt i november 1996 til 8,2 pct. mod 8,3 pct. i oktober, mens den i faktiske tal var på 213.700 personer mod 218.200 i oktober, oplyste Danmarks Statistik mandag.
Med de seneste måneders fald i ledigheden forventer Nykredit Bank, at den gennemsnitlige arbejdsløshedsprocent for 1996 bliver omkring 8,6 pct.
- Den sæsomkorrigerede ledighed er siden årets start faldet fra 9,2 til nu 8,2 pct. af arbejdsstyrken og nærmer sig nu et niveau fra den seneste højkonjunktur i midtfirserne, som udløste et betydeligt lønpres og et ledsagende konkurrenceevnetab. Det indikerer, at økonomien opererede tæt på niveauet for den strukturelle ledighed, skriver John Madsen.
Ifølge Nykredit Bank er der dog kun en begrænset risiko for et markant skred i lønningerne i forbindelse med forårets overenskomstforhandlinger, som det skete i midtfirserne med et ledsagende markant konkurrenceevnetab til følge. (/jnu).
(c) Reuters Limited 1997.
