Danske varer bag højere stigning i engrostal - Uni.

KØBENHAVN, 25 juni (Reuter) - Højere end ventede prisstigninger på dansk-producerede forbrugervarer er årsagen til, at de danske engrospriser for maj steg lidt mere end forventet. Det vurderer økonom i Unibank, Jesper Nielsen over for Reuters Finans i en kommentar til dagens engros-og råvarepristal fra Danmarks Statistik.
- Overordnet set ser det ud som om, det er dansk-producerede forbrugsvarer, som er steget rimeligt pænt, siger Jesper Nielsen.
Engrospriserne steg i maj med 1,9 pct. i forhold til maj 1996. På forhånd skønnede fire økonomer i gennemsnit en stigning på 1,6 pct.
De dansk-producerede forbrugsvarer steg fra april til maj med 1,7 pct. og fra maj 1996 til maj 1997 med 3,1 pct.
Den stigning får ikke umiddelbart Unibank-økonomen til at frygte for et pres på de danske forbrugerpriser, men han pointerer, at der holdes øje med tallene.
- Baseret på historiske erfaringer er det meget svært at konkludere at en kraftig stigning i engrospriserne i maj vil føre til en opdrift i inflationen. Men vi holder øje med tingene, og i denne måned sprang prisstigningen i de danske varer i øjnene, siger Jesper Nielsen.
Dermed er han stort set enig med sin kollega i Codan Bank, seniorøkonom Peter Schlaikjer Bruhn, der heller ikke ser nogen anledning til bekymring.
- Indekset har fået svagt mindre betydning for inflationsindekset de senere år, fordi serviceydelserne har fået større og større betydning for inflationen, siger Peter Schlaikjer Bruhn, der specielt henfører stigningen i engrospriserne til de høje svinepriser i maj.
Råvareprisindekset steg i sidste måned 3,7 pct. år/år.
- Eva Elgaard Pedersen (+45) 33 96 96 58.
(c) Reuters Limited 1997.
