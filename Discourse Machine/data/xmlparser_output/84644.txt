Obligationsomsætning faldt 4 pct i maj - KF.

KØBENHAVN, 11 juni (Reuter) - Omsætningen på det danske obligationsmarked var på 437,0 mia. kr. nominelt i maj. Det svarer til et fald på knap fire pct. i forhold til maj 1996, men til en fremgang på to pct. i forhold til april, oplyser Københavns Fondsbørs (KF) i en pressemeddelelse.
- Den mest omsatte obligation blev statens benchmark, 8 pct. St.lån 2006, med 73,5 mia. kr., svarende til knap 17 pct. af månedens obligationsomsætning, skriver KF.
I perioden januar-maj blev der omsat obligationer for 2.682,6 mia. kr. nominelt, hvilket svarer til et fald på 12 pct. i forhold til årets første fem måneder i 1996, fremgår det.
Der blev i gennemsnit handlet obligationer for 21,9 mia. kr. nominelt pr. børsdag mod 20,4 mia. kr. i april.
Den repo-baserede obligationsomsætning faldt 13 pct. i forhold til sidste måned til 1.546,4 mia. kr.
Antallet af omsatte Futop-kontrakter faldt i forhold til april med syv pct. til 35.909 stk.
- Målt i nominelle termer var der imidlertid tale om en fremgang på 25 pct. til 14,1 mia. kr., idet omsætningen steg markant i obligationsbaserede kontrakter, skriver Fondsbørsen.
Den mest omsatte kontrakt var som tidligere KFX-futuren med 18.898 stk. efterfulgt af futuren på statens 8 pct. St.lån 2006 med 6.763 stk., fremgår det.
- Ole Mikkelsen (+45) 33 96 96 54.
(c) Reuters Limited 1997.
