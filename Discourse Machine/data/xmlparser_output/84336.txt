Lokalbanker har kursefterslæb i 97 - analytiker.

KØBENHAVN, 2 juni (Reuter) - Aktierne i de børsnoterede lokalbanker har oparbejdet et kursefterslæb i løbet af de første fem måneder af 1997, mener bankanalytiker Bjarne Jensen fra Bjarne Jensen Consult.
- De bedste af de lokale pengeinstitutter har et kursefterslæb, siger Bjarne Jensen til Reuters Finans.
Mens de 10 største pengeinstitutter i gennemsnit har givet et afkast på godt 27 pct. i år, har de 38 mindste banker og sparekasser kun præsteret et afkast på godt 16 pct., når det beregnes på kursudviklingen og de udbetalte udbytter, viser en analyse som Reuters Finans har lavet.
- Der ligger noget efterslæb, som helt har noget med investorvanerne at gøre. For Den Danske Banks vedkommende betyder det naturligvis en del, at udenlandske investorer er interesseret i den, siger Bjarne Jensen, der er med til at tilrettelægge investeringspolitikken i investeringsforeningen Andelsinvest Afd. 9, der kun køber aktier i lokalbanker.
På trods af turbulens i medierne, kan aktionærerne i Den Danske Bank være ganske godt tilfreds. I årets første fem måneder har de opnået et afkast på godt 34 pct.
Kapitalforvaltningschef hos P-H BØRSmæglerselskab, Klaus Bendix, mener i modsætning til Bjarne Jensen, at der ikke er tale om et kursefterslæb, men at specielt de mellemstore bankers aktier er steget for meget, og at der derfor er risiko for, at de falder tilbage.
- De regionalbanker, der ikke har gode primære resultater, har fået for meget, siger Klaus Bendix. Han henviser til specielt Sydbank, der har givet et afkast på godt 37 pct. i år, og Amagerbanken, der har givet et afkast på hele 50 pct. i 1997.
Men Spar Nord er også med til at trække op i gennemsnittet med et afkast på knap 45 pct.
Bjarne Jensen forudser, at lokalbankernes aktier kan komme i fokus i den kommende tid, fordi de generelt ikke er steget så meget, som de store.
- Det kommer de. Det er der ingen tvivl om. Nu varer det heller ikke længe, inden halvårsregnskaberne bliver offentliggjort, og de kommer nok til at se fornuftige ud, siger Bjarne Jensen.
Han forventer ikke, at den skærpede konkurrence, som mange i branchen har talt om, har ændret væsentligt på tingenes tilstand i første halvdel af 1997. Han venter således ikke, at der er blevet flyttet store markedandele.
- Den bevægelse, vi har set, hvor de små pengeinstitutter på nogle udvalgte områder har taget markedsandele, og de store kompenserer ved at gå til udlandet, er fortsat tendensen, siger Bjarne Jensen.
- Ole Mikkelsen (+45) 33 96 96 54.
(c) Reuters Limited 1997.
