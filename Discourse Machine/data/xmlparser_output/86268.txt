Regering overgør byggeindgreb - Entreprenører.

KØBENHAVN, 4 august (Reuter) - Regeringen har overgjort sine indgreb over for byggeriet. Entreprenørforeningen vurderer, at frygten for flaskehalse indenfor byggeriet har afstedkommet så kraftige indgreb, at resultatet i 1998 bliver en stigende ledighed indenfor sektoren.
- Regeringen har overgjort det. Vi kommer til at se en stigende ledighed i 1998. Og problemet er, at det rammer de ufaglærte, siger cheføkonom Curt Liliegren fra Entreprenørforeningen til Reuters Finans.
I Entreprenørforeningens seneste analyse fra begyndelsen af juli ventede Curt Liliegren et fald i beskæftigelsen på 1.300 mandår fra 1998 til 1997. Det vil bringe den samlede beskæftigelse ned på 114.000 i 1998. Da analysen blev udarbejdet før regeringens beslutning om at pålægge en afgift på 20 pct. på statslige bygge-og anlægsopgaver venter Curt Liliegren nu et yderligere fald i beskæftigelsen på omkring 200 mandår i 1997 og 1.000 mandår i 1998.
Selvom der indenfor enkelte områder har vist sig en vis mangel på arbejdskraft hen over sommeren, vurderer Curt Liliegren, at faren for lønpres er beskeden. Han henviser blandt andet til, at beskæringerne af bevillingen til byfornyelse modvirker et lønpres, da en del faglært arbejdskraft i løbet af det næste år vil blive frigivet til det private boligbyggeri herfra.
Netop bevillingsrammerne for byfornyelsen kunne være et af de steder regeringen vil skære i forbindelse med finanslovsaftalen, hvis den finder det nødvendigt at foretage indgreb over for byggeriet, vurderer Curt Liliegren.
- Stig Ørskov Pedersen (+45) 33 96 96 59.
(c) Reuters Limited 1997.
