REGERINGEN HOLDER FAST I SKATTEOMLÆGNING - AVIS.

KØBENHAVN, 5 november (Reuter) - Regeringen har ikke opgivet sit forslag om en større omlægning af skattesystemet, som det blev foreslået i forbindelse med forhandlingerne om næste års finanslov, selv om forhandlingerne med Det Konservative Folkeparti brød sammen i sidste uge, skriver ErhvervsBladet tirsdag.
- SF har vist sig interesseret og vi er parat til at forhandle muligheden for at sænke selskabsskatten, for vi synes stadig, at det er et godt forslag til at omlægge skatten, siger Socialdemokratiets Pia Gjellerup til avisen.
Hun er finanspolitiske ordfører for det største regeringsparti, og hun understreger, at forslaget nemt kan skilles ad, så ændringerne af selskabsskatten og personskatten vedtages ad to omgange.
SF er enig med regeringen om at finansiere skattelettelser på selskabsskatten fra 34 pct. til 28 eller 26 pct. med realrenteafgift på aktieafkast i pensionskasser. Det var netop et af de punkter, de konservative var stærkt modstander af.
Selv om Pia Gjellerup synes godt om sin regerings udspil er hun kommet i tvivl om, hvorvidt erhvervslivet alligevel fortjener skattelettelser.
- Det kan måske være fornuftigt at vente med skattelettelserne til erhvervslivet, så det kan mærke at deres parti ikke formår at forhandle finansloven hjem, siger Pia Gjellerup. (/olm).
(c) Reuters Limited 1996.
