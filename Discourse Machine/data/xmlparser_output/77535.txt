DANSK EKSPORT SKAL STYRKES TIL FLERE MARKEDER.

KØBENHAVN, 14 november (Reuter) - Udenrigsministeriet anbefaler i en ny rapport om danske eksport primært, at indsatsen for at styrke dansk eksport skal koncentrere sig om de baltiske lande, Rusland, Kina, Indien, Indonesien og Brasilien.
Det fremgår af redegørelsen Dansk Eksport 1997, der er udsendt torsdag.
Udenrigsministeriet skriver bl.a. at vareeksporten til Polen og de baltiske lande er steget årligt med 18 pct. fra 1993 til 1995, og at denne udvikling er fortsat i første halvdel af 1996.
Det påpeges samtidig, at samhandel med Østeuropa ikke er helt nemt, hvilket har betydet, at international finansiering - øststøtteordningen - har stor positiv virkning.
- Meget tyder på, at den danske øststøtte har den dobbelte virkning, dels at stimulere den økonomiske udvikling i østlandende, dels at medvirke til en stærkt stigende dansk eksport, skriver ministeriet i en meddelelse, der følger med redegørelsen. For Ruslands vedkommende er eksporten vokset med 39 pct. siden 1992. Eksporten ventes således at runde fire mia. kr. i år.
Udenrigsminister Niels Helveg Petersen udtaler i den samme forbindelse, at eksportfremmeområdet skal have flere opgaver. Dels skal udviklingen i eksporten til vækstmarkederne i Asien og Østeuropa støttes. Dels skal eksportfremmen medvirke til at holde fast i positionen på de nære markeder.
Niels Helveg Petersen er dog bekymret over den lave andel af markederne i bl.a. Frankrig og USA, som Danmark har.
- Det giver bekymring at konstatere den lave markedsandel, vi har på andre markeder, hvor købekraft, markedsstørrelse og udviklingen i import og forbrug burde give gode muligheder for dansk eksport, siger udenrigsministeren.
Udenrigsministeriet forventer, at verdensøkonomien vokser med tre-fire pct. i de kommende år.
- Den samlede vækst dækker over en forventet vækst på to-tre pct. i de traditionelle industrilande og fortsat høje vækstrater især i Østasien med otte-ni pct. og Østeuropa med fem-seks pct., skriver ministeriet. (/uha).
(c) Reuters Limited 1996.
