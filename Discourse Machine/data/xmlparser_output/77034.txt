DANSKE PENSIONSFONDE BEDRE END DERES RYGTE - FA.

KØBENHAVN, 22 oktober (Reuter) - Danske pensionsfonde kritiseres ofte for deres ringe evner til at pleje formuen, men kritikken holder ikke, fremgår det af en artikel i FA Orientering, der udgives af Finanssektorens Arbejdsgiverforening (FA).
- Danske lønmodtagere behøver ikke ligge søvnløs i bekymring over formueforvaltningen i de danske pensionsfonde. De bør snarere bede til, at skatteministeren fjerner realrenteafgiften. Det er nemlig denne afgift, der er årsagen til danske pensionsfondes ringe realafkast, hedder det i artiklen.
Bladet henviser til en rapport fra European Federation for Retirement Provision (EFRP).
- EFRP har således beregnet, at realafkastet i de danske pensionsinstitutter ville være 2,5-3,0 pct. større, hvis realrenteafgiften ikke eksisterede, skriver FA Orientering.
Det fremgår af rapporten, at Danmark ligger på en 8. plads, når placeringen beregnes på det gennemsnitlige realafkast inklusiv realrenteafgift, mens Danmark rykker op på en fjerdeplads, hvis realrenteafgiften trækkes ud af beregningen.
Irland ligger på førstepladsen på begge lister med et årligt afkast på 11,2 pct., mens de danske fonde præsterer et afkast på 6,3 pct., når realrenteafgift trækkes fra, mens afkastet er opgjort til 9,3 pct. om året på listen uden afgift. (/olm).
(c) Reuters Limited 1996.
