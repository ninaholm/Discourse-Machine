DDB og Unibank er op til 15 pct overvurderet - CSFB.

KØBENHAVN, 3 april (Reuter) - Den Danske Banks og Unibanks aktier er ca. 15 pct. overvurderet, når aktiekursen sættes over for indtjeningsforventningerne til 1998. Det vurderer investeringsbanken Credit Suisse First Boston (CSFB) i en analyse af den danske banksektor.
- Fundamentalt set er begge aktier op til 15 pct. overvurderet og derfor vurderer vi, at der er tilstrækkelig stor risiko for fald, at vi anbefaler at sælge begge aktier og istedet skifte over til Sverige, specielt til Nordbanken, skriver CSFB.
Investeringsbanken hæfter sig i øvrigt ved, at der er mere begrænsede muligheder for konsolidering i den danske banksektor end i de øvrige nordiske lande. Men CSFB vurderer samtidig, at Unibank har kapacitet til at øge sin markedsandel yderligere.
- Unidanmark har kapacitet til at øge sin markedsandel med fem-syv pct. gennem en fusion med en mindre eller middelstor bank. Unidanmark vil måske også overveje en alliance eller fusion med et forsikringsselskab for at kunne konkurrere med Den Danske Banks stærke position på forsikring, som banken har via Danica, skriver CSFB.
- Eva Elgaard Pedersen (+45) 33 96 96 58.
(c) Reuters Limited 1997.
