Ikke markant stigning i privatforbrug - Codan Bank.

KØBENHAVN, 13 august (Reuter) - Onsdagens detailomsætningstal for maj og juni tyder ikke på en markant stigning i det private forbrug. Det vurderer Codan Bank i en kommentar. Bankens økonomer vurderer samtidig, at sammensætningen af privatforbruget kan være ved at ændre sig i takt med, at det opsparede behov for udskiftning af mere varige forbrugsgoder og boligudstyr bliver mindre.
- En lidt ændret forbrugssammensætning kan være med til at understøtte den fremtidige vækst i dansk økonomi og dermed også en fortsat positiv udviklig i de offentlige finanser, skriver Codan Bank.
Ifølge Danmarks Statistik steg mængdeindekset for detailomsætningen i maj og juni med 2,5 pct. i forhold til de samme to måneder sidste år. Detailomsætningen inden for fødevarer og andre dagligvarer steg i maj og juni 1,2 pct. på årsbasis, mens gruppen beklædning mv. steg 11,1 pct. Gruppen af andre forbrugsvarer steg 1,4 pct.
- Stig Ørskov Pedersen (+45) 33 96 96 59.
(c) Reuters Limited 1997.
