Radiometer afventer svar på blodgasordre i USA.

KØBENHAVN, 18 august (Reuter) - Selv om Radiometer har brugt mange kræfter på at blive valgt som leverandør af blodgasprodukter til det største indkøbsfællesskab i USA, så er situationen fortsat uafklaret, fremgår det af regnskabet, der blev offentliggjort mandag.
- Radiometer har udfoldet store og ressourcekrævende bestræbelser på at blive udvalgt som leverandør, men Premier har primo august 1997 endnu ikke meddelt, hvilke leverandører de vil vælge, hedder det i regnskabet.
Premier er det største indkøbsfællesskab i USA, og dækker ca. 1.800 hospitaler. Premier udbød i efteråret 1996 leverancen af alt blodgasudstyr for de næste tre år i form af en licitation for at udvælge en eller måske to leverandører.
- USA udgør det største enkeltmarked for blodgasprodukter, og her er konsolideringen blandt hospitalerne allerede gået langt ved etablering af store indkøbsfællesskaber og egentlige hospitalskæder med fælles ejerskab og ledelse, påpeger Radiometer-ledelsen.
Koncernen kom ud af regnskabsåret 1996/97 med et ordinært resultat før skat på 278,9 mio. kr. mod 315,5 mio. kr. året før.
Premier står for indkøb svarende til ca. 25 pct. af det samlede indkøb til alle USA&apos;s hospitaler, fremgår det.
- Ole Mikkelsen (+45) 33 96 96 54.
(c) Reuters Limited 1997.
