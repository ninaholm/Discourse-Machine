GENTOFTE BØR ANALYSERE NESA-AKTIERS PRIS - UDVALG.

KØBENHAVN, 24 september (Reuter) - Økonomiudvalget i Gentofte Kommune besluttede mandag aften på et lukket møde at indstille til kommunalbestyrelsen, at der sættes en undersøgelse i gang af værdien af kommunens aktiepost i NESA.
Det oplyser kommunaldirektør Jan Nielsen til Reuters Finans.
- Økonomiudvalget besluttede på mødet at indstille til kommunalbestyrelsen, at værdien undersøges. Kommunalbestyrelsen tager stilling til opfordringen fra udvalget på mandag, siger Jan Nielsen.
Det er altså endnu ikke helt klart om Gentofte Kommune vil få undersøgt, hvor meget aktieposten på 56,7 pct. er værd.
- Dels skal kommunalbestyrelsen tage stilling til om man vil have værdiansat aktieposten, dels skal det besluttes, hvem der i givet fald skal være rådgiver, siger Jan Nielsen. (/uha).
(c) Reuters Limited 1996.
