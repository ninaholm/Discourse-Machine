Boligminister fastholder offentligt byggestop.

KØBENHAVN, 3 juli (Reuter) - Boligminister Ole Løvig Simonsen fastholdt torsdag i et svar til Enhedslistens Jette Gotlieb det byggestop for almene familie-og ungdomsboliger, som regeringen indførte for kort tid siden for at dæmpe aktivitetsudviklingen i bygge-og anlægssektoren.
- Alle prognoser peger på, at aktiviteten i 1997 vil ligge på et højere niveau end i 1996, hvor vi efterårsmånederne var meget tæt på egentlige flaskehalsproblemer. Der er således al mulig grund til fortsat forsigtighed, svarede Ole Løvig Simonsen.
Ministeren afviste at begrænse byggestoppet til særlige områder, hvor der ventes særlig travlhed. Ganske vist er strukturledigheden særligt høj i hovedstadsregionen, men her har man erfaring for, at ledige ikke kommer i arbejde, selv når aktiviteten er kraftigst. Derfor er byggestoppet gjort generelt, fremgår det.
Ole Løvig Simonsen erkender, at ledigheden ikke på nuværende tidspunkt er faretruende lav, men det giver ingen sikkerhed for, at der ikke i løbet af efteråret, hvor aktiviteten normalt topper, ikke vil opstå problemer.
- Det fremgår af Arbejdsmarkedsstyrelsens redegørelse for andet kvartal i 1997, at der i alle regioner kan forventes flaskehalse i bygge-og anlægssektoren, hvis byggeaktiviteten stiger i løbet af 1997, svarer boligministeren til Jette Gotlieb.
- Erik Matzen (+45) 33 96 96 51.
(c) Reuters Limited 1997.
