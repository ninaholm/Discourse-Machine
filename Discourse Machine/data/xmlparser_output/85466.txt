DAA hæver prognose for storbankers overskud i 97.

KØBENHAVN, 7 juli (Reuter) - Dansk Aktie Analyse (DAA) har opjusteret sin skøn for de børsnoterede pengeinstitutters overskud i år. Baggrunden er blandt andet en forventning om et højere plus på posten med kursreguleringer af værdipapirer end hidtil forudset, fremgår det af den seneste udgave af Dansk Aktie Analyse.
- Der har været nogle kraftige stigninger på specielt aktier, men obligationerne er også steget pænt, siger Hans Kjær fra Dansk Aktie Analyse til Reuters Finans.
Han mener dermed, at der igen kan ventes pæne indtægter fra posten med kursreguleringer i de kommende halvårsregnskaber fra pengeinstitutterne.
Han venter nu et resultat af de finansielle poster på 10.600 mio. kr. hos Den Danske Bank. Det er en opjustering på 5,5 pct. i forhold til det forrige skøn, men det vil fortsat være lavere end sidste år, hvor resultatet af finansielle poster var 11.319 mio. kr. hos Den Danske Bank.
De pænt stigende kurser gennem første halvår 1997 vil også vise sig på bundlinjen, hvor Dansk Aktie Analyse har opjusteret sit skøn til 3.250 mio. kr. fra 2.850 mio. kr.
- Vi kan se frem til pæne plusser igen, fordi der også igen vil være lave tab og hensættelser, men det har markedet også taget højde for den seneste tid med kraftige kursstigninger, siger Hans Kjær.
Han har opjusteret sit skøn for nettoresultatet i Unibank til 2.300 mio. kr. fra 2.050 mio. kr., mens det sidste år var 2.025 mio. kr.
BG Banks nettoresultat ventes at blive på 1.475 mio. kr. mod en tidligere forventning på 1.370 mio. kr. Det tilsvarende resultatet i 1996 var 1.407 mio. kr.
Skønnet for nettoresultatet i Jyske Bank er hævet til 625 mio. kr. fra 490 mio. kr., mens banken realiserede et resultat på 645 mio. kr. i 1996.
- Det vil fortsat være den primære drift, der vil blive kigget på, når bankerne offentliggør regnskaber, siger Hans Kjær.
Han venter derfor, at ledelserne i bankerne fortsat vil tale om øget konkurrence og pressede rentemarginaler for at forsvare nedskæringer af omkostningerne.
- Det er rigtigt, at rentemarginalen er for nedadgående, men deres andre ordinære indtægter, gebyrer og provisionsindtægter stiger samtidig. Bankerne står derfor i det dilemma, at der er udsigt til pæne resultater på bundlinjen, først og fremmest på grund af kursregulering, men der er fortsat behov for at understrege, at driftsindtjeningen ikke er fuldt tilstrækkkelig, og at der derfor stadig skal holdes igen med omkostningerne, siger Hans Kjær.
Han peger også på, at en pæn stigning i udlån er med til at modsvare den nedadgående tendens i forskellen mellem ind-og udlån.
- Ole Mikkelsen (+45) 33 96 96 54.
(c) Reuters Limited 1997.
