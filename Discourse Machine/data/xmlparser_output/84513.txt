BG Bank tror ikke på dansk rentelempelse.

KØBENHAVN, 9 juni (Reuter) - Nationalbanken vil om nødvendigt lade den danske krone blive stærkere, hvis den store indstrømning af udenlandsk kapital fortsætter. En nedsættelse af bankens ledende rentesatser vil ikke komme på tale, vurderer BG Bank.
- Hvis valget stod mellem at sætte renten ned eller lade kronen gå lidt stærkere, forventer vi, at Nationalbanken vil lade kronen blive lidt stærkere, siger chefstrateg i BG Bank, Thomas Andersen.
BG Banks hovedscenarie er fortsat, at Nationalbanken vil stramme sine renter, når den tyske Bundesbank gør det. Thomas Andersen understreger, at det imidlertid ikke ligger lige for.
Den danske krone ligger stabilt over for D-marken tæt på centralkursen i det europæiske valutasamarbejde, mens den svækkes over for andre valutaer, herunder specielt den amerikanske dollar.
- Vi tror, at Nationalbanken vil foretrække status quo med kronekursen omkring centralkursen over for D-marken, siger Thomas Andersen.
Han tilføjer, at BG Bank i sin prognose opererer med en stort set uændret dansk kronekurs over for D-marken.
Den danske krone er målt på den effektive kronekurs på sit svageste niveau siden 1993, og faldt tirsdag under indeks 100. Det taler ifølge Thomas Andersen ikke for lavere danske renter.
Mens både Den Danske Bank og senest Spar Nord deler BG Banks opfattelse, ser Unibank Markets flere ting, der peger i retning af, at Nationalbanken kan sænke de officielle rentesatser.
- Den øgede valutareserve, den relative lave inflation og den stabile kronekurs over for D-marken kunne medføre overvejelser om, hvorvidt Nationalbanken sænker de officielle rentesatser, skriver banken i sin seneste pengemarkedsprognose.
Nationalbanken rørte sidst ved renteskruen i august sidste år, da indskudsbevisrenten blev sat ned med 20 basispoint til 3,50 pct.
Unibank-analytikerne mener, at en rentesænkning kan være Nationalbankens træk i stedet for at købe yderligere valuta.
Nationalbanken har i år øget sin valutabeholdning med 23,8 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
