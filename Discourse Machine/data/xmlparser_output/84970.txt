Presserunde - Erhverv fredag 20 juni.

Reuters står ikke inde for avisartiklernes nøjagtighed 1) 98 procent af de danske virksomheder, der har deltaget i EUs Eureka-projekter, er helt eller delvist tilfredse. Selskaberne har opnået ny viden og kompetence samt resultater både markeds-og produktmæssigt. Eureka-projektet tillader europæiske virksomheder at samarbejde på tværs af landegrænser med et lavere omkostningsniveau, fordi de respektive landes regeringer betaler op til 50 procent af udgifterne. (Erhvervsbladet side 2)
2) Prisstoppet på medicin er blevet en dyr affære for landets øjenpatienter. En flaske smertestillende øjendråber, som før 1. januar kostede patienterne ca. 12 kr., koster i dag 180 kr. - en stigning på 1400 pct. Årsagen er, at flere medicinalfirmaer har trukket deres øjenpræparater ud af det danske marked i protest mod ikke at kunne regulere deres priser på grund af det danske prisstop. (Jyllands-Posten side 1)
4) VT Holding, der netop har overtaget over 50 pct. af det børsnoterede selskab Blücher, er ikke mæt endnu. Men meget tyder på, at appetitten på yderligere opkøb i overvejende grad vil komme til at ligge i de tilknyttede koncernselskaber. I en længere redegørelse VT Holding sendte ud i går hedder det: &quot;På længeresigt forventer ledelsen, at VT-koncernen yderligere vil blive udbygget indenfor jern-og maskinindustrien og eksisterende selskaber vil blive udviklet evt. ved tilkøb af virksomheder.&quot; (Jyllands-Posten Erhverv &amp; Økonomi side 10)
5) ØKs EAC topchef, Michael Fiorini, retter nu et usædvanligt skarpt angreb mod Socialdemokratiets Europa-politiske ordfører, Ove Fich. I et brev beskylder han Ove Fich for at udøve et meningsdiktatur, der modsvarer det aktuelle i Burma. Ove Fich har flere gange kritiseret ØKs engagement i Burma. &quot;Det er et unødvendigt skarpt angreb. Normalt kan man være voldsomt uenige med erhvervslivet, uden at de bruger udtryk, som Fiorini tager i anvendelse&quot;, siger Pia Gjellerup (S). SFs Steen Gade siger, at &quot;Fiorini er en mand, der er trængt og ikke har overblik&quot;. (Politiken side 1)
6) Lauritzen-gruppen overvejer at sælge en aktiepost på 27 procent til de danske institutionelle investorer - men det kan blive svært, når det gælder de mindre pensionskasser. På baggrund af de nordjyske Danyard-værfters planer om at lave kampklare krigsskibe, siger Juristernes og Økonomiernes Pensionskasse på forhånd nej tak til investering i Lauritzen. &quot;Såvidt jeg kan vurdere det, så kan vi ikke købe Danyard-aktier. Det vil vi ikke kunne med vores nye etiske retningslinjer&quot; siger Christian Sørensen, formand for pensionskassen. (Politiken side 16)
(Presserunden er udarbejdet af Finansinformation).
(c) Reuters Limited 1997.
