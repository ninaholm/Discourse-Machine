ØMU-lande udvælges på basis af 1997-tal - Jelved.

KØBENHAVN, 6 maj (Reuter) - De lande, der skal deltage i ØMU&apos;ens tredje fase fra start, udvælges tidligst i 1998 på baggrund af landenes tal for 1997, skriver økonomiminister Marianne Jelved tirsdag i et svar til Dansk Folkepartis Europa-ordfører, Kristian Thulesen Dahl.
- ECOFIN-Rådet (EU&apos;s økonomi-og finansministre, red.) vil tidligst muligt i 1998 på basis af 1997-tal skulle tage stilling til, hvilke lande der skal deltage i den fælles valuta fra 1. januar 1999, skriver økonomiministeren.
ECOFIN-Rådet træffer sin afgørelse på baggrund af beretninger fra EU-Kommissionen og European Monetary Institute (forløberen for den europæiske centralbank, red.)
- Der er tale om en samlet vurdering, hvor konvergenskriterierne indgår, skriver Jelved.
I økonomiministerens svar findes en oversigt over EU-Kommissionens skøn for hvert land fra april og OECD&apos;s tal fra december i fjor. EU skønner, at den offentlige gæld i Danmark vil udgøre 67,2 pct. i 1997, mens OECD&apos;s skøn lyder på 70,4 pct.
For Tyskland lyder Kommissionens seneste skøn på 61,6 pct. for 1997, mens OECD&apos;s skøn lyder på 63,2 pct.
Ifølge de vedtagne konvergenskriterier må landenes gæld højst ligge på 60 pct. af BNP, eller at gælden skal vise en faldende tendens mod referenceværdierne.
I den aktuelle ØMU-debat er et af spørgsmålene, om konvergenskriterierne kan strækkes, hvis det kniber et eller flere lande at nå opfylde kravene.
I sit svar til Kristian Thulesen Dahl undgår økonomiministeren behændigt at svare på, hvor stor en afvigelse fra kriterierne, den danske regering vil acceptere.
- Danmark vil indenfor de nævnte rammer, ligesom de øvrige EU-lande, deltage i beslutningen om, hvilke lande, der skal deltage i den fælles valuta fra starten, skriver økonomiministeren.
- Morten Bonde Pedersen (+45) 33 96 96 51.
(c) Reuters Limited 1997.
