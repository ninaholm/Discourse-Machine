NOVO VIL SIKRE SIG BEDRE VED FLERE PATENTER - NOVO.

KØBENHAVN, 11 september (Reuter) - Inden for de seneste halvandet års tid er der sket en væsentlig stigning i antallet af patentansøgninger fra Novo Nordisk, oplyser selskabets forskningschef Mogens Krogsgaard Thomsen til Reuters Finans onsdag.
- Siden restruktureringen for halvandet års tid siden, hvor vi begyndte at fokusere mere på kerneområderne, er der sket en stigning i patentansøgningerne fra ca. 100 i 1994 til det dobbelte i 1995, siger forskningschefen
Forskningschefen forventer, at der vil blive indgivet endnu flere patentansøgninger i år.
- Det hele er til dels en konsekvens af, at udviklingen inden for branchen går mod en mere offensiv patentering, men også, at vi arbejder inden for nogle områder hvor vi har hele maskineriet på plads, og hvor vi sætter massivt ind, fortsætter han.
Koncentrationen omkring kerneområderne har medført, at koncernen har kunnet samle sin forskningsindsats på færre områder.
- Når vi gør nogle nye opdagelser inden for en sygdom, som f.eks sukkersyge, så skal man være meget effektiv med at sikre sig patentet, og udbrede patentdækningen så bredt som muligt. Det gælder simpelthen om, at sikre sin investering, siger forskningschefen.
Stigningen i patentansøgningerne skyldes således både et ønske om at sikre sig bedre over for konkurrenterne, samt at der er kommet en masse nye forskningsaktiviteter inden for diabetes, slutter Mads Krogsgaard Thomsen (/jnu).
(c) Reuters Limited 1996.
