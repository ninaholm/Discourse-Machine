Renter tager inflationstal med sindsro - handler.

KØBENHAVN, 21 februar (Reuter) - Det danske obligationsmarked har ikke reageret stort på danske inflationstal for januar, der ifølge økonomer lå over forventningerne. Sådan lyder meldingen fra en handler.
- Jeg er lidt overrasket over, at reaktionen ikke er større. Men der er ikke flyttet meget på priserne, hverken i den korte eller lange ende af obligationsmarkedet, siger handleren.
Statens benchmark 8 pct. 2006 handles ved 10-tiden til lige omkring kurs 112. Det dansk-tyske rentespænd er fredag formiddag blevet udvidet med ca. to bp til 68 bp.
Handleren forventer ikke, at der umiddelbart vil komme nogen yderligere reaktion på de danske inflationstal, men på lidt længere sigt kan de godt få en negativ indvirkning - specielt i den korte ende af markedet.
- På langt sigt bør tallene få de udenlandske investorer til at tænke sig om to gange, inden de investerer i korte danske obligationer. Men formodentlig ønsker de at få udviklingen bekræftet af andre data, lyder vurderingen.
(c) Reuters Limited 1997.
