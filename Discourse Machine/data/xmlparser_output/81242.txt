BG Bank anbefaler køb af NKT op til kurs 450.

KØBENHAVN, 10 marts (Reuter) - Aktieanalytikerne i BG Bank har pæne forventninger til indtjeningen i NKT i de kommende år, og anbefaler på den baggrund køb af aktien, fremgår det mandag af bladet Investering.
- Vi har foretaget en cash flow-analyse, der tager højde for de langsigtede indtjeningsperspektiver. Analysen viser at en korrekt værdi for NKT er i niveauet kurs 450, skriver aktieanalytiker Bjarne S. Sørensen fra BG Bank.
BG Banks pæne indtjeningsforventninger til koncernen skyldes bl.a. NKT Cables indgåelse af en kontrakt om levering af et højspændingssøkabel til en værdi på mellem 1,5 og 2,0 mia. kr., som analytikerne venter vil give et markant indtjeningsløft i perioden 1998-2001.
- Dertil kommer, at projektet må forventes at placere NKT som teknologisk førende på dette område og føre nye ordre med sig, hedder det videre.
Samtidig venter analytikerne, at NKTs øvrige selskaber ligeledes vil opleve en fremgang i resultatudviklingen over de kommende år.
Analytikerne venter at NKTs 1996-regnskab vil vise en omsætning på 4.965 mio. kr., stigende til 5.092 mio. kr. i 1997 og 5.989 i 1998. I 1995 blev omsætningen på 4.612 mio. kr.
Resultatet, eksklusive ekstraordinære poster, estimeres til 136 mio. kr. i 1996, 116 mio. i 1997 og 256 mio. kr. i 1998. I 1995 blev resultatet på 113 mio. kr.
NKT offentliggør 1996-resultatet den 20. marts.
NKT-aktien sluttede fredag i kurs 420.
- Jørn Nurkka (+45) 33 96 96 55.
(c) Reuters Limited 1997.
