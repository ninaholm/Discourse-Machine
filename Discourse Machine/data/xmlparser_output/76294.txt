MIMI JAKOBSEN AFVISER LINDØ-KRITIK AF VÆRFTSHÅNDTERING.

KØBENHAVN, 13 september (Reuter) - Erhvervsminister Mimi Jakobsen afviser den kritik, hun har været udsat for fra Skibsværftsforeningen og Lindø Værftet af håndteringen af værftsstøttesagen i forhold til EU. Samtidig oplyser hun, at Skibsværftsforeningen kendte til den såkaldte &quot;hemmelige aftale&quot; allerede i 1995, den erklæring som nu mødes med forargelse i værftskredse.
- Skibsværftsforeningen har kendt til erklæringen siden september 1995, og de havde ingen bemærkninger til erklæringen, sagde Mimi Jakobsen fredag efter et samråd i Europaudvalget om værftsstøtten.
Erklæringen var offentlig indtil få dage før EU&apos;s rådsmøde for erhvervs-og industriministre i december 1995, hvor erklæringen blev erklæret hemmelig trods dansk modstand, oplyser erhvervsministeren.
Erklæringen, der er et svar på et danske spørgsmål til EU-Kommissionen og som er stillet på foranledning af Skibsværftsforeningen, vedrører kontrol og overvågning af, at lovlig regionalstøtte ikke misbruges til værftsstøtte.
- Jeg er forbløffet over, at erklæringen kan vække overraskelse i Skibsværftsforeningen, for de har kendt den i snart et år. Har Lindø ikke kendt den, er det et internt kommunikationsproblem, som jeg ikke kan gøres ansvarlig for, sagde Mimi Jakobsen.
A. P. Møllers Lindø Værftet skrev i august til Europaudvalget, hvor regeringen skarpt blev kritiseret for den hemmeligholdte erklæring.
- Denne erklæring tillader med den danske regerings tilslutning, at der fortsat kan ydes særlige tilskud til vore konkurrenter i f.eks. Østtyskland og Spanien, selvom EU har tilsluttet sig OECD-aftalen, der forbyder al statsstøtte til værfter i EU, USA, Japan, Korea og Norge, skrev Lindø. (/uha/djø).
(c) Reuters Limited 1996.
