NATWEST SER J LAURITZEN-KURS I 430-750 OM ET ÅR.

KØBENHAVN, 10 februar (Reuter) - Selv om J. Lauritzen Gruppen driver shipping-aktiviteter af høj kvalitet, og gruppens transportaktiviteter viser bedre takter, lægger skibsværftsaktiviteter en dæmper på entusiasmen hos det britiske børsmæglerselskab NatWest Securities. Det fremgår af en analyse af aktien, som er indeholdt i en større gennemgang af transportsektoren.
Selskabet vurderer, at aktien inden for det næste år vil handle et sted mellem kurs 430 og 750 mod kurs 720 ved analysens udarbejdelse. Det rækker til en Hold-anbefaling. Aktien lukkede fredag i 760 og er ikke handlet mandag.
NatWest hæfter sig især ved Lauritzens problembarn, Danyard-værftet i Frederikshavn, der har været et alvorligt dræn for hele gruppen som følge af tab på en større ordre på syv kemikalieskibe til Stolt Parcel Tankers. Der synes imidlertid at være lys for enden af tunnelen, da Lauritzen har indgået aftale om salg af foreløbig omkring halvdelen af værftet til malaysiske interesser.
- Salget af 50 pct. af værftet for 100 mio. US-dollars var både overraskende og velkomment. Flere frasalg kunne frigøre nye værdier i Lauritzen-konglomeratet, selv om 1996-tallene bliver langt fra behagelig læsning, skriver NatWest.
Således forventer selskabets analytikere, at Lauritzen i 1996 næsten fordoblede sit underskud før skat, kapital-og ekstraordinære poster i forhold til 1995 til 588 mio. kr. mod 296 mio. kr.
De store hensættelser på Danyard i 1995 vil imidlertid bevirke, at resultatet på bundlinien ifølge NatWest reduceres til et minus på 342 mio. kr. mod minus 900 mio. kr. i 1995. Driften vil tilmed i 1996 vise et underskud, men NatWest forventer, at udviklingen efter det delvise frasalg af Danyard vil gå fremad.
Således ventes driften i 1997 at blive forbedret dramatisk og for første gang i fem år skabe grundlaget for en sort bundlinie. Danyard-salget vil tilmed betyde, at stigningen i gælden stoppes, anfører NatWest, der venter, at nettogælden toppede ultimo 1996 på 4,2 mia. kr.
NatWest forventer tilmed, at gruppen fra 1997 påny begynder at udbetale udbytte.
- Søren Linding Jakobsen (+45) 33 96 96 53.
(c) Reuters Limited 1997.
