DANSK-TYSK SPÆND BØR VÆRE 70-75 BP - PARIBAS.

KØBENHAVN, 30 oktober (Reuter) - Renteforskellen mellem de toneangivende 10-årige danske og tyske statsobligationer bør være 70-75 rentepunkter og ikke de 86 bp, som er tilfældet i dag. Det fremgår onsdag af Paribas Capital Markets&apos; seneste vurdering af det danske obligationsmarked.
- Vi vurderer et rimeligt dansk-tysk rentespænd til omkring 70-75 bp, bestående af 20 bp som egentlig kreditrisiko og de resterende 50-55 bp som EMU opt-out/likviditetsrisiko, skriver økonomerne.
Da rentespændet til Tyskland i dag er 86 bp og 20 rentepunkter kan forklares som egentlig kreditrisiko, skyldes de resterende 66 bp de danske EMU-forbehold og likviditetspræmien. Og det er ifølge Paribas&apos; engelske økonomer for meget.
- Vurderingen af opt-out/likviditetsrisikoen er for høj, især da de grundlæggende økonomiske forhold i Danmark er bedre, end da rentespændet i slutningen af 1993 var på sit laveste, skriver økonomerne.
I slutningen af 1993 og i begyndelsen af januar 1994 var renteforskellen mellem de danske og tyske 10-årige papirer helt nede omkring 20 rentepunkter.
Paribas Capital Markets ser således mulighed for indsnævring af rentespændet, omend det kan begrænses af, at mange investorer allerede har en overvægt af danske obligationer.
- Men på trods af dette er danske obligationer en attraktiv gardering, hvis EMU-optimismen forsvinder, pga. renteforskellen til Tyskland samt den stabile kronekurs gennem valutakriserne, hedder det i vurderingen. (/pbt).
(c) Reuters Limited 1996.
