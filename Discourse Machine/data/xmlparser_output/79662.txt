VORBASSE-HEJNSVIG SPAR FIK REKORDOVERSKUD I 1996.

KØBENHAVN, 31 januar (Reuter) - Den lille jyske Vorebasse-Hejnsvig Sparekasse kom ud af regnskabsåret 1996 med et rekordoverskud på 20,3 mio. kr. før skat, oplyser sparekassen. Ledelsen begrunder rekordoverskuddet med to ting.
- For det første havde vi i foråret 96 besøg af Finanstilsynet, som gennemgik hele vores butik. De fandt, at vi havde for store hensættelser, hvorfor vi fik pålagt at føre nogle af disse tilbage. Desuden har vi haft en meget stor kursgevinst på vores værdipapirer, siger direktør Erik Rasmussen i en kommentar.
Kursreguleringer af værdipapirer steg til 7,5 mio. kr. mod 5,0 mio. kr. året før, mens udlånet faldt med knap fire pct. til 139 mio. kr.
- Faldet skyldes bl.a., at vi har reduceret vores pantebrevsbeholdning med ca. 20 mio. kr., hedder det i meddelelsen fra Sparekassen.
Tab og hensættelser blev på minus tre mio. kr. i 1996. Det vil sige, at sparekassen har tilbageført tidligere hensættelser, og har på den måde fået en netto tilbageførsel på den konto i 1996, fremgår det. (/olm).
(c) Reuters Limited 1997.
