TRAFIK FASTHOLDES TRODS FÆRRE SAS-RUTER - KBH LUFT.

KØBENHAVN, 18 december (Reuter) - Færre SAS-ruter ud af København vil ikke nødvendigvis betyde mindre aktivitet i Københavns Lufthavn - måske tværtimod. Det siger adm. direktør i Københavns Lufthavne, Niels Boserup, til Reuters Finans onsdag.
- Jeg regner med, at de destinationer, som SAS nedlægger, vil blive befløjet af nogle andre. Desuden er det et sundhedstegn, at SAS begynder at se mere på sine omkostninger. Det gavner lufthavnen, at SAS&apos;s økonomi er god, siger Niels Boserup.
Han tilføjer, at det virker fornuftigt, at SAS med sit relativt høje omkosningsniveau overdrager de ruter, som selskabet har svært ved at få økonomi i, til andre, der eventuelt med andet materiel har nemmere ved at gøre ruterne lønsomme.
De frigjorte ressourcer kan SAS således indsætte der, hvor afkastet er større, påpeger Niels Boserup. Det kan tilmed netto betyde mere trafik for Københavns Lufthavn.
De nedlagte ruter ud af København samt færre afgange på enkelte linier vil ifølge Niels Boserup maksimalt berøre en halv pct. af passagertrafikken i lufthavnen.
Niels Boserup er derfor fortrøstningsfuld, da han vurderer, at antallet af flyoperationer også til næste år vil stige mere end antallet af passagerer.
- Vi venter også til næste år en kraftigt udvidelse af operationsantallet, siger Niels Boserup.
Han tilføjer dog, at en sådan udvikling ikke er holdbar i længden, da passagerudvikling og antallet af flyoperationer på langt sigt skal følges ad.
I slutningen af november blev der afholdt møde i den såkaldte slot-komite, der ved den lejlighed tildelte lette-og landetilladelser for perioden 1. april til 30. september 1997. Det ansøgte antal flyoperationer steg 11 pct. i forhold til samme periode sidste år. Tallet er dog kun en indikation, da ikke alle tildelte slots udnyttes.
I de første 11 måneder af 1996 steg antallet af passagerer gennem Københavns Lufthavn med 7,2 pct. til 15,0 mio. passagerer. (/slj).
(c) Reuters Limited 1996.
