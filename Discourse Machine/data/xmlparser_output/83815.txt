Presserunde - Finans/Økonomi tirsdag 20 maj.

Reuters står ikke inde for avisartiklernes nøjagtighed 1) Bankerne har taget en kovending og er nu klar til at yde erstatning, hvis en hushandel går skævt. Hvis banken begår en fejl, der betyder, at køber eller sælger står tilbage med skuffede økonomiske forventninger, skal der udbetales en erstatning, mener Finansrådet. (Politiken side 1)
2) En gentagelse af boligmarkedets kollaps i slutningen af 80&apos;erne kan blive konsekvensen, hvis regeringen fortsætter med at udhule rentefradragets værdi, vurderer lektor ved Handelshøjskolen, Niels Lunde.
3) Sommerens kuld af nyuddannede har nemmere ved at få job end nyuddannede for bare fem år siden. Det hænger sammen med samfundets gode økonomi og en større lyst til at ansætte folk, siger kontorchef Jacob Lange fra Københavns Universitet. (Det Fri Aktuelt side 4)
4) Danmark har i de seneste år, med stærk økonomisk fremgang i modsætning til USA og en række europæiske lande, formået at fastholde en stor lighed mellem fattige og rige i vores samfund. Det viser en analyse foretaget af Center for Alternativ Samfundsanalyse (CASA). (Det Fri Aktuelt side 6)
5) Opsvinget i beskæftigelsen betyder, at der nu pludselig er plads til de &quot;skæve&quot; eksistenser i virksomhederne, siger kommunernes beskæftigelseskonsulenter og DA. (Jyllands-Posten side 1)
6) Ved årsskiftet 96/97 skyldte danskerne 35,7 milliarder i skat. Det er en stigning på ca. to milliarder i løbet af et år. Skatteminister Carsten Koch siger i et svar til Folketingets skatteudvalg, at halvdelen af denne stigning er på grund af selskabstømmere. (Berlingske Erhverv side 1)
7) Den markante brancheglidning, der i de senere år har præget finanssektoren, har også sat sine spor i forholdet mellem to af de helt store brancheorganisationer, Finansrådet og Realkreditrådet. Da Finansrådet i sidste uge afholdt en konference om boligområdet, afslog Realkreditrådet således at deltage. Det skyldtes, at Realkreditrådet følte, at konferencen var lagt an på at tale bankernes sag. (Erhvervs-Bladet side 12)
8) Stadig flere pengeinstitutter beslutter, at de vil bryde samarbejdsaftaler med Nykredit, hvis det nuværende samarbejde med BG Bank ender i en fusion. Senest er det Frøs Herreds Sparekasse, der har gjort opmærksom på problemet, efter at Nykredit har henvist en af sparekassens kunder til BG Bank. (Børsen side 32)
(Presserunden er udarbejdet af Finansinformation).
(c) Reuters Limited 1997.
