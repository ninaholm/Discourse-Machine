Plan for forskning i Rockwool-alternativ på vej.

KØBENHAVN, 16 april (Reuter) - Et udviklingsprogram for undersøgelse af alternative isoleringsmaterialer er nu på vej. Målet for programmet er at finde alternativer til isoleringsmaterialet mineraluld, der blandt andet fremstilles af Rockwool. Mineraluld mistænkes for at være kræftfremkaldende og medfører ifølge Bygge-, Anlægs-og Trækartellet ofte gener for de, der arbejder med materialet.
Ifølge fuldmægtig Jesper Lorentzen fra Energistyrelsen er Statens Byggeforsknings Institut (SBI) udpeget til at udarbejde udviklingsprogrammet.
Programmet råder over en årlig bevilling på 10 mio. kr. Midlerne blev første gang sat på finansloven for 1997 som en direkte følge af aftalen mellem regeringen, SF og Enhedslisten.
SBI skal inden sommerferien i år aflevere et udkast til et udviklingsprogram. Programmet ventes godkendt lige efter sommerferien. Herefter kan interesserede søge om midler fra programmet.
Ifølge Jesper Lorentzen var der mandag 70-75 deltagere til en temadag om alternative isoleringsmaterieler afholdt af Energistyrelsen og SBI på Danmarks Tekniske Universitet i Lyngby.
- Stig Ørskov Pedersen (+45) 33 96 96 59.
(c) Reuters Limited 1997.
