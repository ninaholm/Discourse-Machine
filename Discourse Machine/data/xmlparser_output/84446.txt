Dansk-tysk rentespænd bunder på 50 bp - DDB.

KØBENHAVN, 4 juni (Reuter) - Den Danske Bank fastholder i sin kommende prognose, der ventes offentliggjort den 10. juni, at det 10-årige dansk-tyske rentespænd bunder ud på 50 bp. Det oplyser bankens cheføkonom, Jørgen Birger Christensen onsdag.
- Hvis der opstår meget stor optimisme omkring dansk økonomi, kan vi midlertidigt komme lidt længere ned, tilføjer Jørgen Birger Christensen.
Den Danske Bank nævner tre faktorer, som efter bankens mening vil forhindre den lange danske merrente i at falde yderligere.
Selv om der er tegn på, at den kommende fælleseuropæiske mønt, euro&apos;en ikke tegner til at blive helt så stærk som først antaget, vil de finansielle markeder kræve en præmie for at placere sine penge uden for ØMU&apos;en, vurderer Jørgen Birger Christensen.
For det andet skal der fortsat betales en præmie, da det danske obligationsmarked ikke har samme likviditet som større landes rentemarkeder. Endeligt skal investorerne tage højde for, at den danske økonomi ligger stærkt placeret, når det gælder vækstudsigterne for de kommende år, hvilket kan øge inflationen.
Den Danske Banks prognose for rentespændet er uændret fra den sidste prognose, udsendt i marts, hvor banken forventede et langt rentespænd til Tyskland på 50 bp på hhv. tre og 12 måneders sigt, oplyser Jørgen Birger Christensen.
Det omtalte rentespænd har hele onsdagen ligget stabilt i 65 bp.
- Søren Linding Jakobsen (+45) 33 96 96 53.
(c) Reuters Limited 1997.
