Tele DK har rustet sig til statsligt aktiesalg.

KØBENHAVN, 28 april (Reuter) - Bestyrelsen i Tele Danmark har rustet sig til et salg af en del af statens 51,73 pct. af aktierne i selskabet.
På Tele Danmarks generalforsamling mandag blev bestyrelsen udrustet med en bemyndigelse til at købe op til 10 pct. af aktierne i selskabet, hvis staten sælger ud.
- Der foregår i øjeblikket analyser af, hvilken metode, der er mest hensigtsmæssig (for et statsligt aktiesalg, red.), sagde Tele Danmarks bestyrelsesformand, Knud Heinesen, i sin beretning på generalforsamlingen.
Dermed henviste han til en rådgivningsgruppe under Finansministeriet, som i øjeblikket undersøger, hvilke muligheder, staten har for at sælge sin aktiepost.
- Reduktionen af statens ejerandel kan ske på flere måder, herunder ved at sælge aktier til selskabet. For at bevare fuld fleksibilitet og for at undgå at skulle holde ekstraordinær generalforsamling, - hvis det aftales, at staten sælger aktier til selskabet, har bestyrelsen efter samråd med staten fundet det hensigtsmæssigt, at bestyrelsen nu gives den fornødne bemyndigelse til at erhverve egen aktier, sagde Heinesen.
- Morten Bonde Pedersen (+45) 33 96 96 51.
(c) Reuters Limited 1997.
