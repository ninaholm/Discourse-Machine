Danisco Sugar bifalder EU-udvidelse - koncerndir.

KØBENHAVN, 16 juni (Reuter) - En udvidelse af EU til eksempelvis 25 medlemslande fra de nuværende 15 vil være positivt for sukkerindustrien, vurderer koncerndirektør i Danisco, Mogens Granborg, der har den danske koncerns sukkerdivision, Sugar som ansvarsområde.
I en tale ved sukkerproducenternes verdenskonference i København mandag sagde Mogens Granborg, at Danisco gennem erhvervelsen af otte sukkerfabrikker i det tidligere Østtyskland har fået erfaring med at integrere østeuropæiske virksomheder ind i EU.
- Der er ingen grund til at forsinke den politiske og økonomiske proces, der vil føre til et forenet Europa med 25 medlemslande, sagde Danisco-direktøren.
Udvidelsen af EU med de østeuropæiske lande vil ifølge Mogens Granborg især få betydning for produktionsmetoderne, indtjeningen og samhandelen. Han tilføjede, at Danisco Sugar ønsker at tage del i denne udvikling i et eller flere af de kommende medlemmer af EU og er generelt parat til at acceptere de konsekvenser, som udvidelsen får for Daniscos egen sukkerproduktion.
Mogens Granborg sagde ydermere, at koncernens ønske om at ekspandere tillige kan ske gennem dyrkning af sukkerrør som supplement til den nuværende sukkerproduktion, der er baseret på sukkerroer.
- Steve Weizman (+45) 33 96 96 50
- Søren Linding Jakobsen (+45) 33 96 96 53.
(c) Reuters Limited 1997.
