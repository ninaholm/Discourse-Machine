Valuta - USD genvinder lidt terræn op til FOMC.

KØBENHAVN, 4 februar (Reuter) - Efter at den
amerikanske dollar tirsdag formiddag blev en anelse
svækket mod den tyske mark, har den over middag genvundet
lidt styrke op til to-dages mødet i Federal Open Market
Committee (FOMC), der løber af stablen senere i dag.
Mod D-mark ligger dollaren midt på eftermiddagen
forholdsvis stabil omkring kurs 1,6425 mod en pris ved
middagstid lige over 1,6400. Mod yen fastholder dollar sit
niveau på den høje side af kurs 122.
FOMC-mødet ventes ifølge økonomer ikke at resultere i
nogen renteændring, men selve mødet vil efter en række
dealeres vurdering lægge en dæmper på valutamarkedet frem
til mødets afslutning onsdag.
I Europa har den spanske centralbank tirsdag ifølge
dealere for anden dag i træk købt peseta for D-mark til
kurs 85,00/05. Midt på eftermiddagen ligger kursen omkring
84,75-80.
Den spanske udenrigsminister, Abel Matutes, har
tirsdag på et pressemøde sagt, at Italien er i stand til
at opfylde kriterierne for at deltage i EMU fra start.
Endvidere sagde han på mødet i Portugal, at der var
&quot;enhver mulighed for&quot;, at Spanien vil deltage i den fælles
mønt fra start i 1999.
Den danske krone ligger tirsdag eftermiddag stabilt
over for D-mark omkring kurs 3,8150.
DEM/DKK  USD/DKK  FRF/DKK USD/JPY USD/DEM
Tirsdag   14.50  3,8150   6,2635   1,1280  122,15  1,6425
Tirsdag   11.40  3,8155   6,2620   1,1285  122,00  1,6410
(/eep).
(c) Reuters Limited 1997.
