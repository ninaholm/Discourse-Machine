Færre brande men større udbetalinger - Ass-Soc.

KØBENHAVN, 2 juni (Reuter) - Selv om forsikringsselskaberne oplevede færre anmeldelser om brande i 1996, så steg selskabernes udbetalinger, fremgår det af tidsskriftet Forsikring, der udgives af Assurandør-Societetet.
- I alt blev der sidste år anmeldt brandskader for 2,34 mia. kr. mod 2,14 mia. kr. i 1995 - en stigning på godt ni pct., hedder det i artiklen, hvor det også fremgår, at antallet af anmeldte skader faldt fem pct. til 56.970.
- Størst betydning for udviklingen i brandudgifterne har få store brande - de såkaldte millionbrande. For selv om disse brande antalsmæssigt tegner sig for under en pct. af samtlige brande, er de nu udgiftsmæssigt vokset så meget, at 56 pct. af samtlige udgifter til brande gik til de 368 brande, der hver for sig kostede mere end en mio. kr., skriver Forsikring.
Set over en femårs periode er antallet af millionbrande steget med 19 pct. og udgifterne til dem er steget med 54 pct. til 1.300 mio. kr. i 1996, fremgår det.
- Ole Mikkelsen (+45) 33 96 96 54.
(c) Reuters Limited 1997.
