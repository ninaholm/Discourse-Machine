PASSAGERANTAL ØGET 8 PCT PÅ LUFTHANSA/SAS-RUTER.

KØBENHAVN, 7 oktober (Reuter) - Antallet af passagerer på Lufthansa og SAS&apos; ruter mellem Skandinavien og Frankfurt er steget med otte pct. i årets første ni måneder sammenlignet med sidste år, hvor de to selskaber endnu ikke havde påbegyndt deres samarbejde. Det viser en joint-venture trafikrapport, som SAS har offentliggjort mandag.
- Vi er tilfredse med udviklingen, meget tilfredse endda, siger informationschef i SAS, Troels Rasmussen til Reuters Finans.
Tallene blev offentliggjort i forbindelse med SAS&apos; lancering af de første to udlandsruter fra Billund og Jylland. Troels Rasmussen vil ikke kommentere, om passagerstigningen svarer til forventningerne, men henholder sig kun til det eneste officielle skøn over Lufthansa-samarbejdets konsekvenser for SAS&apos; aktiviteter. Omsætningen skal i år 2000 være steget 5 pct. fra før samarbejdets start.
Rapporten viser desuden, at målet for belægningsprocenten, den såkaldte kabinefaktor, er steget 2,8 pct.point til 58,1 pct. for perioden 1. januar til 30. september 1996 fra 55,3 pct. for samme periode sidste år. Tallene dækker over, at SAS/Lufthansa har øget sædekapaciteten, udtryk i kilometer med 5 pct., mens de tilbagelagte passagerkilometer er steget med det dobbelte. (/slj).
(c) Reuters Limited 1996.
