Presserunde - Generelle nyheder mandag 9 juni.

Reuters står ikke inde for avisartiklernes nøjagtighed 1) Bakket op af de økonomiske vismænd går de radikales Bjørn Elmquist nu til angreb på regeringens ØMU-politik. Han beskylder sin egen partileder, økonomiminister Marianne Jelved for at give et forkert billede af omkostningerne ved det danske ØMU-forbehold. Økonomiministeren har ved flere lejligheder fastslået, at det bliver dyrt at stå uden for ØMUen. &quot;Jeg savner, at man tager for pålydende, at det langt fra er givet, at euroen bliver en succes&quot;, siger Elmquist. Overvismand Niels Kjærsgård understøtter dette synspunkt. (Politiken side 1)
2) Forud for efterårets finanslovsforhandlinger advarer overvismand Niels Kærgaard politikerne om, at de skal passe på ikke at forhandle om småpenge frem for at tænke i langtrækkende reformer. Overvismanden peger eksempelvis på muligheden for en arbejdsmarkedsreform og en pensionsreform. (Erhvervs-Bladet side 1 og 16)
3) De borgerlige har blokeret for en konstruktiv flygtningedebat, fordi de afviser muligheden for at nå frem til en fornuftig dansk politik, med mindre det danske EU-forbehold opgives. Det siger SFs Steen Gade. (Politiken side 9, Det Fri Aktuelt side 3, Information side 3)
4) Regeringen skal holde fingrene væk fra de fire danske EU-forbehold. Det ville være en halsløs gerning, hvis forbeholdene blev sendt ud til fokeafstemning. Sådan kommenterer SFs formand Holger K. Nielsen og udenrigsminister Niels Helveg Petersen de nye meningsmålinger fra Greens Analyseinstitut, som både viser, at seks ud af ti danskere ikke ved, hvad de i dag ville stemme til EUs regeringskonference, og at antallet af ja-stemmer er faldet meget. (Børsen side 1 og 12)
5) Miljø-og energiminister Svend Auken lover erhvervslivet, at de nok skal få CO2-millionerne retur, selv om staten hidtil kun i begrænset omfang har tilbageført afgifterne. Samtidig oplyser han, at Energistyrelsen vil lave en analyse af konsekvenserne af devalueringen af CO2-tiøren, som blev til et tilskud på syv øre. (Børsen side 8)
(Presserunden er udarbejdet af Finansinformation).
(c) Reuters Limited 1997.
