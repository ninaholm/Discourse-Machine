DIFKO-SELSKABER INDGÅR FORLIG MED INVESTORER.

KØBENHAVN, 13 januar (Reuter) - Der er nu indgået forlig i sagen mellem investorerne i de to Difko-selskaber, K/S Difko 77 og 78, og Difko, oplyser selskabet mandag.
Via en forening havde investorerne lagt sag an mod Difko, med det formål at blive frigjort for deres anpartsinvestering, fordi udbudsmaterialet i de to selskaber efter sagsøgernes mening var baseret på urigtige oplysninger.
- Vi og de øvrige sagsøgte parter mener ikke, at der er hold i foreningens påstand. (...) Men for at undgå en retssag, som kunne strække sig over flere år, og dermed kunne true selskabernes fortsatte eksistens og skade samtlige investorer i selskaberne, er vi i et konstruktivt samarbejde med Investorforeningens advokat, Helle Hougaard, nået frem til et forlig, der sikrer selskabernes fremtid og investorernes investering bedst muligt, siger bestyrelsesformand i Dansk Investeringsfond Uffe Jacobsen. (/olm).
(c) Reuters Limited 1997.
