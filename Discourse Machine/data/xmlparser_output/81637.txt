Morgan Stanley anbefaler fortsat køb af Danisco.

KØBENHAVN, 18 marts (Reuter) - Den amerikanske investeringsbank, Morgan Stanley, fastholder sin outperform-anbefaling på Danisco. Det siger aktieanalytiker Claire Windle fra investeringsbanken til Reuters Finans tirsdag, efter udsendelse af European Strategy, hvor banken bl.a. opjusterer forventningerne til aktierne inden for føde-og drikkevarerbranchen.
- Vi fastholder vores outperform-anbefaling på Danisco, selvom aktien er steget meget på det seneste, og dermed er kommet tæt på vores pristarget. Beregnet på P/E burde aktien koste omkring 415, siger analytikeren.
Nøgletallet P/E angiver prisen på at få del i en krones overskud i selskabet.
Claire Windle tilføjer, at Morgan Stanley på nuværende tidspunkt ikke følger Carlsberg, og at hun derfor ikke kan give nogen anbefaling på bryggeri-koncernen. Det er dog planen, at bryggeriet snart skal indgå i investeringsbankens analyse-univers.
Danisco handles tirsdag ved 11.30-tiden i kurs 396, hvilket er en enkelt kr. højere end lukkekursen mandag.
- Jørn Nurkka (+45) 33 96 96 55.
(c) Reuters Limited 1997.
