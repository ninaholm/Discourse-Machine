DA FÅR SVÆRT VED AT KRÆVE TRE-ÅRIG OK - SHB.

KØBENHAVN, 21 februar (Reuter) - Fredagens to-årige overenskomstaftale mellem Finansministeren og de 220.000 statsansatte er et &quot;alvorligt slag&quot; mod Dansk Arbejds-giverforening (DA), skriver Svenska Handelsbanken (SHB).
- Finansministerens mislykkede forsøg på at få en tre-årig aftale hjem er et alvorligt slag mod arbejdsgiverne, skriver bankens cheføkonom Thomas Thygesen i en kommentar til aftalen.
I de forhandlinger, som stadig foregår mellem DA og LO, er kernestridspunktet, at DA ønsker tre-årige aftaler, mens LO vil have to-årige aftaler.
Ligesom DA og de kommunale arbejdsgivere, gik Finansministeren torsdag aften til forhandlingsbordet med et ønske om tre-årige aftaler. Men i løbet af natten måtte han sande, at kravet ville blive for dyrekøbt. Derfor måtte han fredag morgen meddele, at resultatet blev to-årige aftaler.
Thomas Thygesen mener, at det vil lægge et pres på DA, som vil blive tvunget til at betale et højere beløb, hvis arbejdsgiverforeningen vil nå sin primære målsætning om tre-årige aftaler.
Forhandlinger mellem Finansministeren og de stats-ansatte endte med en lønstigning på 4,25 pct. over to år. Men tallet vil ikke betyde noget videre for de reelle lønstigninger, mener Thomas Thygesen.
- Lønstigninger på 2,1 pct. år til år ser ikke ud af meget, men de offentligt ansatte har en efterregulerings-ordning, der medfører, at de vil få kompensation, hvis de private lønninger stiger hurtigere end det, der er indeholdt i de statsansattes overenskomst. Derfor er stigningen på de 4,25 pct. ikke det mest interessante ved den ny-indgåede aftale, skriver han i sin kommentar.
Selvom de statsansattes aftale kun svarer til en lønstigning på 2,1 pct. per år, regner SHB med, at de samlede lønstigninger for hele arbejdsmarkedet vil ligge på 4,0-4,5 pct., hvis aftalerne skulle bliver tre-årige.
- Ender de private og kommunale forhandlinger også med to-årige aftaler, kan vi nok komme under fire pct., siger Thomas Thygesen til Reuters Finans.
- Morten Bonde Pedersen (+45) 33 96 96 51.
(c) Reuters Limited 1997.
