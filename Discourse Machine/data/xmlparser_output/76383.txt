SYDBANK VENTER UFORANDRET AKTIEMARKED RESTEN AF 96.

KØBENHAVN, 18 september (Reuter) - Efter de seneste ugers stigende aktiekurser venter Sydbank nu, at aktiemarkedet vil forblive uændret på dette niveau i resten af 1996. Det fremgår onsdag af bankens seneste udgave af Fondsudsigten.
- Sydbank forventer et uforandret aktiemarked i resten af 1996. Den nedadgående risiko vurderes at være beskeden først og fremmest som følge af det meget lave alternativafkast til investering i aktier. Uden tvivl har dette også været en væsentlig faktor til forklaring af den seneste kursudvikling, skriver banken.
Mange selskaber overraskede positivt i den nyligt overståede sæson for aflæggelse af halvårsregnskaber, mener Sydbank. Men det er imidlertid bankens vurdering, at vækstforventningerne med de seneste stigninger til fulde er indregnet i de nuværende kurser.
Sydbank-analytikerne foretrækker investeringer i aktier i det brede Totalindeks fremfor i KFX-papirer, fremgår det.
- Sydbanks forventninger til stigningen i KFX-indekset er fortsat mindre end for Totalindekset. År til dato er Totalindekset steget knap 20 pct. mere end KFX-indekset. Uden A. P. Møller-selskaberne ville Totalindekset være steget godt 67 pct. mere end KFX-indekset. Dette bekræfter de mindre og mellemstore selskabers outperformance i 1996, skriver banken.
Inden for de enkelte sektorer forudser banken bedre tider for trælastbranchen og byggematerialeproducenter. Der ingår dog fortsat ingen af sådanne selskaber i Sydbanks modelportefølje.
Det gør der heller ikke blandt asfalt-og entreprenørselskaber - en branche der fortsat er karakteriseret af overkapacitet og beskedne marginaler, mener banken.
Den betrængte møbelbranche går derimod bedre tider med fremgang i indtjeningen i møde. Sydbank venter, at sektoren får gavn af den svækkede krone i andet halvår samt en moderat vækst på det tyske og svenske eksportmarked.
Selvom bankerne ved halvåret overraskede positivt, venter Sydbank en svag basisindtjening i både 1996 og i 1997, og banken anbefaler fortsat undervægtning af bankerne.
Endelig fremgår den af Fondsudsigten, at Sydbank i forhold til sidste udgave har nedjusteret SAS, Den Danske Bank og Unidanmark til sælg, mens Superfos og Glunz &amp; Jensen er nedjusteret til hold. (/pbt).
(c) Reuters Limited 1996.
