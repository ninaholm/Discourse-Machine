TELE DK FÅR BETRAGTELIGE TAB MED TELELOV-HEINESEN.

KØBENHAVN, 27 februar (Reuter) - Tele Danmarks bestyrelsesformand, Knud Heinesen, oplyser, at Tele Danmark har udsigt til betragtelige tab, hvis de lovudkast, der vedrører den resterende del af teleliberaliseringen - Trin 2b - føres ud i livet i sin nuværende form.
Knud Heinesen vil dog ikke sætte et nærmere beløb på, og han vil derfor heller ikke kommenterer oplysningerne fra Telekommunikations-forbundet om, at Tele Danmark har udsigt til et årligt tab før skat på 1,2 mia. kr., primært som følge af lovudkastet om samtrafikafgiften.
Han vil hverken be-eller afkræfte beløbet.
- Jeg vil ikke kommentere det (de 1,2 mia. kr., red). Vi er i en forhandlingsfase, og vi har fundet det nødvendigt, at gøre forskningsministeren og de politiske ordførerer opmærksom på vores synspunkter i et brev. I det brev skjuler vi jo heller ikke, at der er tale om et meget betragteligt tab, hvis lovudkastet gennemføres som det nu er udformet, siger Knud Heinesen til Reuters Finans.
- Men jeg vil ikke deltage i nogen debat derudover på nuværende tidspunkt, når sagen er under forhandling, tilføjer han.
Telekommunikations-forbundets formand, Bo Stenør Larsen, oplyste onsdag til Reuters Finans, at Tele Danmark ifølge egne beregninger står til et tab på 1,2 mia. kr. før skat årligt. Forbundet har haft lejlighed til at se koncernens egne beregninger over konsekvenserne af primært en ny samtrafik-aftale (aftalen der sikrer konkurrenter adgang til Tele Danmarks netværk).
- Vi har det fra de beregninger, man har gjort i koncernen. Heri siger man, at der vil blive et tab på 1,2 mia. kr. Når skatteberegningerne er afsluttet, vil tabet lige komme ned under en mia. kr., sagde Bo Stenør Larsen.
Bo Stenør Larsen forventer, at tabet i givet fald vil betyde et &quot;direkte fald i overskuddet.&quot;
- Uffe Hansen (+45) 33 96 96 58.
(c) Reuters Limited 1997.
