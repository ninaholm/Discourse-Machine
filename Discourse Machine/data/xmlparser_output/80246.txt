Valuta - USD styrkes trods spekulation om indgreb.

KØBENHAVN, 17 februar (Reuter) - Den amerikanske
dollar styrkes igen mandag på trods af, at flere
markedsdeltagere nævner en centralbankintervention mod en
stærkere USD som en mulighed. USD bevæger sig således lige
i underkanten af niveauet 1,6962 DEM for 1 USD, som er det
højeste niveau over for DEM i mere end 34 måneder.
Markedsdeltagere vurderer, at en USD kan bryde igennem
niveauet og måske over 1,70 DEM, hvis ikke der kommer et
synligt bevis på intervention. Umiddelbart ventes dog
ingen reaktion fra bankerne, da de finansielle markeder i
USA er lukkede mandag på grund af Presidents Day.
Spekulationerne om intervention skyldes blandt andet,
at præsidenten for Det Europæiske Monetære Institut (EMI),
Alexandre Lamfalussy i et interview i Süddeutsche Zeitung
kalder den seneste tids styrkelse af USD for overdrevet,
ligesom Bundesbanks vice-præsident Johann Wilhelm Gaddum
ikke ser nogen grund til en yderligere svækkelse af DEM.
Over for de europæiske valutaer ligger den tyske mark
stort set uændret. Den danske krone handles således
stabilt omkring 3,8115 DKK for 1 DEM. En teknisk analyse
fra Unibank spår mandag, at den danske krone kan gå mod
379,35/75 DKK for 1 DEM.
DEM/DKK  USD/DKK  FRF/DKK USD/JPY USD/DEM
Mandag    12.30  3,8115   6,4590   1,1290  124,20  1,6940
Fredag    12.25  3,8120   6,4235   1,1295  124,10  1,6845
-- Stig Ørskov Pedersen (+45) 33 96 96 59.
(c) Reuters Limited 1997.
