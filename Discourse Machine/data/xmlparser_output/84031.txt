Tæt opløb om dåseøl i Folketinget - Frp/V.

KØBENHAVN, 26 maj (Reuter) - Når Folketingets medlemmer på onsdag skal stemme om fri bane for dåseøl, kan et folketingsmedlem, der kører tør for benzin, afgøre udfaldet.
Ifølge to af stillerne til forslaget om at tillade dåseøl, har forslaget på forhånd opbakning fra 89 af tingets 179 medlemmer.
Regeringen og venstrefløjen er imod, støttet af et grønlandsk medlem, oplyser en af forslagsstillerne, Fremskridtspartiets Aage Brusgaard til Reuters Finans.
- Vi må håbe, at et af medlemmerne af Socialdemokratiet vil følge indstillingen fra ders egen EU-kommissær og støtte forslaget, siger Brusgaard, og henviser til, at den socialdemokratiske EU-miljøkommissær, Ritt Bjerregaard tidligere har talt for indførelse af dåseøl i Danmark.
Brusgaard tør dog ikke spå om afstemningens udfald.
Det gør til gengæld Venstres forslagsstiller, Hans Christian Schmidt, der ikke regner med, at forslaget vil vinde flertal.
- Hvis det ikke lykkes at opnå flertal, må vi forsøge igen til efteråret, når resultatet af en undersøgelse, som Svend Auken har sat i gang, er kendt, siger han mandag til Reuters Finans.
Hans Christian Schmidt forklarer, at V og K tidligere har forhandlet med miljøminister Svend Auken om dåseøl. Efterfølgende satte Auken en undersøgelse i gang af konsekvenserne for miljøet af at tillade dåseøl.
- I mellemtiden er vi blevet overhalet indenom af England og Frankrig, der officielt kritiserer det danske forbud mod dåseøl. Og EU-Kommissionen har meddelt, at forbudet strider mod EU-reglerne. Derfor er det spild af tid og penge at vente på undersøgelsen, argumenterer Schmidt.
Bryggeriforeningen har tidligere meddelt, at den lægger vægt på, at en eventuel tilladelse til at producere og sælge dåseøl gennemføres efter en overgangsperiode, som giver de små bryggerier tid til at tilpasse deres produktion.
Det borgerlige forslag indeholder en passus om at indføre &quot;en passende overgangsperiode&quot;.
Bryggeriforeningens formand, Niels Hald, forklarer mandag overfor Reuters Finans, at foreningen også helst ser, at både aluminiums-og ståldåser bliver tilladt, hvis loven bliver ændret. Svend Aukens undersøgelse omhandler i følge Niels Christian Schmidt kun aluminiumsdåser.
Desuden ønsker Bryggeriforeningen, at også engangsflasker i plastic og glas skal tillades. De fire emballagetyper optræder ifølge Niels Hald i EU&apos;s emballagedirektiv.
Idag er det kun tilladt at importere engangsflasker, mens de ikke må fremstilles i Danmark.
Udover forslaget om at tillade import, produktion, tapning, distribution og salg af dåseøl, har de borgelige også foreslået, at EU&apos;s emballagedirektiv &quot;implementeres fuldt og helt i Danmark&quot;.
- Morten Bonde Pedersen (+45) 33 96 96 51.
(c) Reuters Limited 1997.
