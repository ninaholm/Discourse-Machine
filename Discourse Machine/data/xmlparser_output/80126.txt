SPIRITUSSALG OP EFTER AFGIFTSÆNDRING - DANISCO.

KØBENHAVN, 12 februar (Reuter) - Det danske spiritussalg steg i perioden januar til november 1996 med fire pct. i forhold til samme periode året før, fremgår det af beregninger foretaget på baggrund af afgiftstal fra Told og Skat. Hos Danisco Distillers siger adm. direktør Svend Helmer, at stigningen primært er kommet efter ændringen af de danske afgiftsregler på spiritus.
- I tredje kvartal 96 var der en stigning i salget i forhold til samme periode året før på 4,2 pct., hvilket primært skyldes afgiftsændringen, siger Svend Helmer.
De danske spiritusafgifter blev den 1. juli 1996 omlagt fra en kombineret værdiafgift og literafgift til en ren literafgift. Provenumæssigt blev afgiften lempet, og største afgiftsreduktion blev opnået på de dyrere importerede spiritusprodukter.
Svend Helmer tilføjer, at tendenser med et øget spiritussalg ser ud til at kunne fortsætte, og at det primært er salget af udenlandsk spiritus, der er steget.
Der blev i de første 11 måneder af 1996 solgt 4,95 mio. liter spiritus mod 4,76 mio. liter i samme periode året før.
I perioden efter afgiftsomlægningen er salget steget med 4,3 pct. i forhold til samme periode året før.
Ifølge Svend Helmer har Danisco Distillers en markedsandel på godt 62 pct. af det samlede spiritussalg i Danmark. Hos Carlsbergs datterselskaber, Vingaarden, oplyser adm. direktør Peter Sandgaard, at Vingaardens markedsandel ligger omkring fem pct. af det samlede spiritussalg.
- Jørn Nurkka (+45) 33 96 96 55.
(c) Reuters Limited 1997.
