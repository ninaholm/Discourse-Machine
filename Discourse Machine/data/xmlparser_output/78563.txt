KFK-AKTIE OPJUSTERET TIL MATCH PLUS - DDB.

KØBENHAVN, 27 december (Reuter) - Analytikerne i Den Danske Bank har opjusteret deres anbefaling på KFK til Match plus fra Match minus, fremgår det af det seneste nummer af Aktienøglen.
- Vores vurdering beror dels på de fundamentale forhold og dels på det store kursmæssige efterslæp, som vi mener KFK har oplevet i forhold til aktiemarkedet i dette efterår. Vi ændrer derfor vurdering til Match plus, skriver analytikerne i DDB.
Siden halvårsregnskabet den 19. juli har aktien klaret sig 22 pct. dårligere end det øvrige aktiemarked.
- Vi vurderer dog, at den største kurseffekt sandsynligvis først vil forekomme til/efter halvårsregnskabet for 1997, idet aktiemarkedet her får de første indikationer om den ekstraordinært pressede indtjeningssituation i 1996 var en enlig svale, eller om situationen imod vores forventning og branchens forventninger er fortsat ind i 1997, hedder det videre.
KFKs køb af det svenske grovvareselskab Svenska Foder AB, ser DDB som plus for koncernen, og vurderer, at det svenske selskab allerede i 1997 vil bidrage positivt til indtjeningen i KFK.
For regnskabsåret 1996 venter analytikerne i DDB, at KFK kommer ud med et resultat før skat på 153 mio. kr. mod 320 mio. kr. i 1995. I 1997 venter DDB et resultat før skat på 280 mio. kr.
KFK er senest handlet den 23. december og her sluttede aktien i kurs 245.(/jnu).
(c) Reuters Limited 1996.
