DK VIL KLARE SIG GODT UANSET EMU-UDFALD - LEHMAN.

KØBENHAVN, 2 oktober (Reuter) - Det danske rentemarked vil klare sig relativt godt, uanset om der kommer en økonomisk monetær union eller ej, vurderer det amerikanske finanshus, Lehman Brothers, i sin seneste udgave af International Economic Monitor.
- Danmark er i en god position, uanset hvilket vej EMU går. Hvis EMU ikke kommer, vil Danmark klare sig relativt godt, da der i øjeblikket er en præmie på Danmark som følge af forbeholdene. Hvis EMU modsat starter med &quot;core-landene&quot; - Tyskland, Frankrig og Benelux - vil Danmark, som det eneste gamle &quot;core-land&quot; formodentlig få en bilateral aftale med den nye europæiske centralbank, der vil sikre meget nær sammenhæng i udsvingene mellem den danske krone og euro&apos;en, skriver Lehman Brothers.
Og det vil ifølge Lehman give Danmark den samme status som Holland og Belgien i dag har i forhold til den tyske valuta.
En tredje mulighed for EMU-samarbejdet er deltagelse af en bred vifte af lande. Og også ved denne mulighed vurderer Lehman, at de danske renter vil kunne klare sig bedre end det øvrige Europa.
- Hvis EMU kommer til at indeholde en bred række af lande, inklusiv Spanien og Italien, vil rentespændet formodentlig blive væsentligt indsnævret som konsekvens af en stigning i de tyske renter. I det tilfælde kan de danske renter måske endda blive lavere end de tyske, vurderer den amerikanske investeringsbank. (/eep).
(c) Reuters Limited 1996.
