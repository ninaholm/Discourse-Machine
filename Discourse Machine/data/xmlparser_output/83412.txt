Tidligst børsintroduktion af Vestas i 1998 - fmd.

KØBENHAVN, 6 maj (Reuter) - En af verdens største producenter af vindmøller, Vestas Wind Systems, bliver tidligst introduceret på Fondsbørsen i 1998. Det siger bestyrelsesformand i Vestas, Bent Carlsen, til Reuters Finans tirsdag.
- Jeg kan slet ikke forestille mig, at det bliver i år. Det bliver tidligst i 1998, siger Bent Carlsen til Reuters Finans.
Det var allerede på tale med en børsintroduktion sidste år, men beslutningen lader vente på sig.
- Det er stadigvæk aktionærernes plan, at selskabet skal børsintroduceres, og jeg regner med, at tidspunktet bliver lagt fast i løbet af sommeren. I sidste ende er det en afstemning mellem aktionærerne, der afgør det, siger Bent Carlsen.
Vestas, der er 83 pct. ejet af Vestas Wind Systems Holding B.V., som igen ejes af den hollandske bank MeesPierson, havde i 1995 en omsætning på 1,5 mia. kr. og et resultat før skat på 51 mio. kr.
Selskabet offentliggør først 1996-regnskabet i slutningen af maj, med ifølge Vestas&apos; adm. direktør, Johannes Poulsen, viser 1996-tallene fremgang i både omsætning og resultat før skat.
Udover de hollandske ejere sidder Lønmodtagernes Dyrtidsfond (LD) på knap 12 pct. af aktierne i vindmøllefabrikken.
- Carl Johan Corneliussen (+45) 33 96 96 57.
(c) Reuters Limited 1997.
