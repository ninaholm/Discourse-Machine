Glunz &amp; Jensen sælger datterselskab.

KØBENHAVN, 25 marts (Reuter) - Glunz &amp; Jensen sælger sit brasilianske datterselskab, Glunz &amp; Jensen do Brasil til dets hidtidige direktør. Det meddeler Glunz &amp; Jensen i en fondsbørsmeddelelse tirsdag.
Salget af selskabet påfører Glunz &amp; Jensen et ekstraordinært tab på ca. 4,5 mio. kr. før skat og ca. 4,0 mio. kr. efter skat.
- Der er i øvrigt ikke sket ændringer i afsætningssituationen siden afgivelsen af halvårsmeddelelse den 16. januar 1997, hvorfor der for regnskabsåret 1996/97 fortsat forventes en nettoomsætning i niveauet 620 mio. kr. og et ordinært resultat efter skat i niveauet 15 mio. kr., skriver Glunz &amp; Jensen.
Glunz &amp; Jensen nedjusterede ved aflæggelsen af halvårsregnskabet forventningen til helårsresultatet til et ordinært resultat efter skat på 15 mio. kr.
Glunz &amp; Jensen do Brasil vil under den nye ejer fortsætte med at sælge og markedsføre Glunz &amp; Jensens dansk-producerede offset film-og pladefremkaldesystemer i Brasilien og resten af Sydamerika, skriver Glunz og Jensen i meddelelsen.
Dog vil det brasilianske selskab skifte navn og ophøre med egen produktion af grafiske fremkaldesystemer.
- Eva Elgaard Pedersen (+45) 33 96 96 57.
(c) Reuters Limited 1997.
