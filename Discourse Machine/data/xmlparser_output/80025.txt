RENTER SES GIVE NEGATIV BETALINGSBALANCE I NOV.

KØBENHAVN, 10 februar (Reuter) - Store rentebetalinger til udlandet står bag forventningen om et underskud på den danske betalingsbalance på 5,2 mia. kr. i november. Tallet offentliggøres onsdag kl. 9.30 af Danmarks Statistik.
En rundspørge til 11 analytikere i Danmark og udlandet giver et gennemsnitligt skøn på et underskud på 5,2 mia. kr. på betalingsbalancens løbende poster mod et overskud i oktober på 0,2 mia. kr. og et underskud i november 1995 på omkring 5 mia. kr.
Gennemsnittet for november 1996 dækker over skøn, der ligger i intervallet fra 2,5 mia. kr. til 6,5 mia. kr.
- Betalingsbalancen for november 1996 bliver især påvirket af meget store rentebetalinger til udlandet. rentebetalingerne skønnes at have været cirka 1 mia. kr. større end i november 1995. Omvendt ventes varehandlen at bidrage mere positivt til betalingsbalancen, primært som følge af stigende eksport, skriver Unibank i en kommentar til tallene. Banken venter et samlet 1996-overskud på betalingsbalancen i nærheden af de 9,4 mia. kr., som var overskuddet i 1995.
- Stig Ørskov Pedersen (+45) 33 96 96 59.
(c) Reuters Limited 1997.
