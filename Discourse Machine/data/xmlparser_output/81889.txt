Højere produktpriser hjalp Rockwool frem i 1996.

KØBENHAVN, 20 marts (Reuter) - Øgede priser for isoleringsmateriale samt faldende priser på visse råvarer er en del af forklaringen på Rockwools fremgang i 1996, fremgår det af årsregnskabsmeddelelsen udsendt torsdag.
- På salgssiden var prisniveauet for alle markeder under et 0,5 pct. højere end i 1995. På indkøbssiden var der prisfald på en række produkter og serviceydelser, skriver Rockwools ledelse.
De præsenterede et overskud før skat på 458,2 mio. kr., hvilket er 75,7 mio. kr. bedre end i 1995.
Af fremgangen skyldes de 43 mio. kr. en forbedret drift, mens finansposterne hjalp til med 19,8 mio. kr. og 12,9 mio. kr. kom fra ekstraordinære indtægter i stedet for udgifter.
- 1996 var præget af fremgang i koncernens selskaber både med hensyn til salg, markedsføring og produktionsforbedringer. Aktiviteterne inden for forskning, udvikling og engineering udviklede sig tilfredsstillende, skriver Rockwool.
Isoleringsselskaberne, der er organiseret i Continental Division, Northern Division samt Systems Division fik en omsætningsfremgang til 5,14 mia. kr. mod 4,81 mia. kr. i 1995.
Koncernens nettoomsætning nåede 5,72 mia. kr. mod 5,33 mia. kr. i 1995.
Rockwool aktien sluttede torsdagen uændret i et ellers faldende aktiemarked i kurs 300.
- Uffe Hansen (+45) 33 96 96 58.
(c) Reuters Limited 1997.
