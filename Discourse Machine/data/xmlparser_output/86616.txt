Novos markedsandel i USA uændret i 1 hlv - dir.

KØBENHAVN, 13 august (Reuter) - Novo Nordisk har trods vanskeligheder på det amerikanske insulinmarked ikke tabt markedsandele, vurderer viceadm. direktør i Novo Nordisk, Kurt Anker Nielsen, i en kommentar til halvårsregnskabet, der blev fremlagt onsdag.
- Jeg har ingen grund til at tro, at vi har set nogen ændring i hverken op-eller nedadgående retning af vores markedsandel i USA i første halvår,, siger Kurt Anker Nielsen.
Novo Nordisks markedsandel er ca. 20 pct., mens amerikanske Eli Lilly stort set sidder på resten.
Danskerne er ikke tilfredse med udviklingen på det amerikanske marked, der er plaget af et mindre insulinsalg til Novo Nordisks injektionssystemer, NovoPen og NovoLet, et større salg til grossister samt tab af medarbejdere. Men i det store billede udgør det amerikanske marked kun 10 pct. af omsætningen af Novo Nordisks samlede insulinsalg.
- Salget indenfor Diabetes Care steg 13 pct. i første halvår. USA udgør kun 10 pct. af salget, og derfor har vi meget stor tiltro til, at de vækstrater i omsætningen, som vi har set på halvårsbasis, også fastholdes eller måske forbedres marginalt på årsbasis, siger Novo Nordisk-direktøren.
Han henviser til høje vækstrater i især Fjernøsten og Østeuropa, mens væksten er noget mindre i Europa og lavest i USA. I danske kroner steg salget af insulinprodukter i USA med otte pct. men faldt tre pct. målt i US-dollars.
Novo Nordisk kom ud af første halvår med et overskud før skat på 1.345 mio. kr., svarende til en stigning på ni pct.
- Søren Linding Jakobsen (+45) 33 96 96 53.
(c) Reuters Limited 1997.
