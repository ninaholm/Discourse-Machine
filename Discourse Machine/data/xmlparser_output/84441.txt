Stor valutareserve øger tillid til DKK - Uni/DDB.

KØBENHAVN, 4 juni (Reuter) - En dansk valutareserve på det højeste niveau nogensinde er med til at øge tilliden til den danske krone. Det vurderer to bankøkonomer efter tirsdagens valutastilling fra Nationalbanken, hvor valutareserven blev opgjort til 108,8 mia. kr. ved udgangen af maj efter en stigning på 7,0 mia. kr. i den forgangne måned.
- Den høje valutareserve er tillidsskabende for den danske krone og mindsker sårbarheden over for et udenlandsk tilbagesalg af danske obligationer, siger senioranalytiker Klaus Dalsgaard fra Unibank.
Den høje valutareserve vurderes blandt andet at være et resultat af Nationalbankens salg af danske kroner. Nationalbanken har dermed været med til at hindre en uforholdsvis stor styrkelse af den danske krone over for blandt andet den tyske mark. Siden foråret 1995 er den danske krone løbende blevet styrket over for den tyske mark. Fra et niveau omkring 395 DKK til 381 DKK onsdag middag
Der er ifølge Klaus Dalsgaard ingen komplikationer forbundet med en stor valutareserve.
- Og så er den måske heller ikke større, når vi husker på, at udlandets beholdninger af danske obligationer ligger omkring 300 mia. kr., siger Klaus Dalsgaard.
I Den Danske Bank vurderer cheføkonom, Jørgen Birger Christensen, at den stigende valutareserve er udtryk for, at udenlandske investorer er blevet mere villige til at tage positioner i danske kroner.
- Der er tegn på en ny tendens, når de udenlandske investorer i stigende grad tager kronerisikoen sammen med deres køb af danske obligationer, siger Jørgen Birger Christensen, og tilføjer, at det tyder på en øget international tillid til den danske valuta.
Han tilføjer, at større valutareserve falder godt i spænd med udlændingenes forøgede følsomhed over for den danske krone og rentemarked.
- Jeg tror, at en meget stor del af de danske obligationer på udenlandske hænder er mere faste anlægsinvesteringer, som ikke vil blive solgt fra på kort sigt. En afdækning af valutarisikoen ved at sælge danske kroner på termin vil imidlertid slå igennem på valutareserven med det samme. Derfor har jeg det bedre med en valutareserve på 109 mia. kr. end en på omkring 60 mia. kr., som den lå på i længere tid, siger Jørgen Birger Christensen.
Han anser det for utænkeligt, at Nationalbanken vil sænke sine ledende rentesatser for at bøde for stigningen i Nationalbankens beholdning af udenlandsk valuta.
Nationalbanken oplyser onsdag, at der ikke findes regler eller retningslinier for valutareservens størrelse.
- Stig Ørskov Pedersen (+45) 33 96 96 59
- Søren Linding Jakobsen (+45) 33 96 96 53.
(c) Reuters Limited 1997.
