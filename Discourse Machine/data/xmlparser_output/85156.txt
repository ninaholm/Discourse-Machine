Presserunde - Finans/Økonomi torsdag 26 juni.

Reuters står ikke inde for avisartiklernes nøjagtighed 1) Et typisk parcelhus koster nu 50 pct. mere end i efteråret 1993, da antallet af tvangsauktioner satte rekord. Prisen på huse og lejligheder vil fortsætte i vejret med rasende fart, forudser en ny prognose fra Arbejderbevægelsens Erhvervsråd. Det øger samtidig nybyggeriet, og aktiviteten er nu så stærk, at det øger risikoen for lønhop. Derfor råder AE bl.a. til at neddrosle offentligt byggeri. (Jyllands-Posten Erhverv &amp; Økonomi side 1 og 2, Børsen side 10)
2) Medarbejderne i Tele Danmark kræver flere mia. kr. sat til side på forhånd til deres pensioner, når staten sælger sin dominerende aktiepost. Pensionsforpligtelsen skal ikke følge med til nye aktionærer, understreger de. &quot;Vi vil have garanti for medarbejdernes pensioner. Det fik vi også, da Tele Danmark blev dannet,&quot; siger formand Leif Hartmann, Telekommunikationsforbundet kreds 1. Det betyder i så fald, at Tele Danmark skal indbetale store beløb til de tre pensionskasser. (Jyllands-Posten Erhverv &amp; Økonomi side 5)
3) Endnu inden Codan Forsikring har lagt sidste hånd på et stort, internt projekt, der skal effektivisere forretningen, skal der nu gennemføres organisationsændringer. Ændringerne betyder, at en stor del af Codans 70 kontorer bliver beskåret kraftigt eller helt forsvinder. Samtidig skal mindst to ud af fem regioner sløjfes. (Jyllands-Posten Erhverv &amp; Økonomi side 10)
(Presserunden er udarbejdet af Finansinformation).
(c) Reuters Limited 1997.
