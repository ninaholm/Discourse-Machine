Spar N anbefaler kortere løbetid på obligationer.

KØBENHAVN, 15 april (Reuter) - Spar Nord anbefaler sine kunder at sænke løbetiden på obligationsbeholdningen. Det fremgår af publikationen Spar Nord Invest for april.
- Vi anbefaler, at man bruger den seneste stigning til at sælge de længste obligationer i sin portefølje og i stedet købe lidt kortere papirer, der er mindre udsat for kursfald i forbindelse med rentestigninger, skriver Spar Nord.
Privatbeskattede investorer anbefales at lægge om til obligationer med en lavere kupon, hvorved man kan opnå et bedre afkast uden at påtage sig en større risiko.
Specifikt anbefaler Spar Nord salg af 7 pct. St.lån 2004 og 7 pct. St.lån 2007 og køb af 5 pct. St.lån 2005 og 4 pct. Deutsche Bank Finance 2002.
Det nordjyske pengeinstitut forventer, at obligationsmarkedet vil være forholdsvist stabilt frem til midten af maj, hvor der offentliggøres de første skøn over skatteindbetalingerne i Tyskland i 1997.
- Disse tal vil give en indikation af, hvor realistisk det er, at Tyskland overholder kravene og ØMU&apos;en dermed bliver en realitet, skriver Spar Nord.
Spar Nord vurderer, at trenden i de amerikanske renter det næste halve år vil være opad, og at stigende lange renter i USA før eller siden vil trække det europæiske renteniveau med op.
- Vi forventer, at der kommer yderligere to renteforhøjelser i USA i 1997, hedder det i publikationen.
- Eva Elgaard Pedersen (+45) 33 96 96 57.
(c) Reuters Limited 1997.
