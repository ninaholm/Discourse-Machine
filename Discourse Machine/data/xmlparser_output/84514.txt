Aktionærgevinst på 2,5-5 mia kr i Sophus B - MM.

KØBENHAVN, 9 juni (Reuter) - Aktionærerne i Sophus Berendsen har indtil videre tjent 2,5 mia. kr. på planerne om at opsplitte koncernen i to selvstændige selskaber. I bedste fald kan opsplitningen resultere i gevinster på fem mia. kr., vurderer aktieanalytikere, som Mandag Morgen (MM) har talt med.
- Meget tyder dog på, at de seneste 10 dages aktiekursstigning på godt 10 pct. hovedsageligt skyldes, at den store aktiepost i Rentokil nu skal afskærmes i det selvstændige selskab Ratin, hvor udbyttet fremover udbetales ubeskåret til aktionærerne, skriver MM.
Da opsplitningen endnu ikke er gennemført, beregner MM en teoretisk kurs for hele Sophus Berendsen ud fra en vurdering af den samlede markedsværdi.
Markedsværdien af Ratin sættes til 22,1 mia. kr., mens markedsværdien af det &quot;nye&quot; Sophus Berendsen sættes til 4,8 mia. kr. Selskabets nuværende markedsværdi sættes til 26,2 mia. kr.
- Et centralt skøn for markedsværdien bliver på i alt 26-27 mia. kr. I følge en følsomhedsanalyse kan et best-case scenario føre til en markedsværdi på knap 32 mia. kr. eller en kursstigning på mere end 20 pct., hedder det.
- Jørn Nurkka (+45) 33 96 96 55.
(c) Reuters Limited 1997.
