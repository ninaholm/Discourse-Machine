Valuta-AKTIV overvejer helt eller delvist salg.

KØBENHAVN, 11 juni (Reuter) - Bestyrelsen for investeringsselskabet Valuta-AKTIV vil nu gå i gang med at undersøge muligheder for at sælge hele eller dele af det børsnoterede selskab, fremgår det af et referat fra generalforsamlingen.
- I forbindelse med overvejelserne om investeringsstrategi vil bestyrelsen også undersøge muligheder for at udnytte den værdi, der ligger i, at selskabet er et børsnoteret investeringsselskab. Dette kunne eksempelvis ske ved, at der blev fundet en køber til hele eller dele af selskabet, sagde formanden, Keld Norup.
Bestyrelsen vil sideløbende i det kommende halvår vurdere mulighederne for at ændre selskabets investeringsstrategi, fordi det skattemæssige underskud ventes at være opbrugt i løbet af indeværende regnskabsår.
Selskabets nuværende strategi er at investere i højtforrentede danske børsnoterede obligationer med relativ kort varighed.
Blandt Valuta-AKTIVs ejerkreds findes Sydbank og det Lego-kontrollerede Kirkbi Projekt.
- Ole Mikkelsen (+45) 33 96 96 54.
(c) Reuters Limited 1997.
