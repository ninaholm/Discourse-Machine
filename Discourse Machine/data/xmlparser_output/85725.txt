Størst udbytte af udenlandske partnere - Danyard.

KØBENHAVN, 14 juli (Reuter) - De danske værfter kan få mere ud af at kigge ud over Danmarks grænser, end de får ud af at tænke i fusioner med hinanden. Det vurderer adm. direktør Torben Mejnertsen fra det J. Lauritzen-ejede Danyard-værft i en kommentar til forhandlingerne om en sammenlægning af værftsaktiviteterne hos de to tyske industrikonglomerater Thyssen og Preussag.
- Umiddelbart er der ikke oplæg til noget tilsvarende i Danmark. Jeg tror snarere, at man har økonomisk fordel, hvis man samarbejder med nogen, der ligger på en vis afstand, og som har indgang til andre områder med hensyn til leverandører og kunder. Her vil der være mere synergi end ved en sammenlægning af danske værfter, vurderer Torben Mejnertsen og henviser blandt andet til det samarbejde A. P. Møllers Lindø-værft har indledt med værfter i Estland og Litauen.
Samtidig er Danyard på vej mod et samarbejde med malaysiske Penang Shipbuilding Construction (PSC).
- De danske værfter har jo hver lagt sig på deres eget speciale. Der er mange områder, hvor vi mere supplerer hinanden, end vi konkurrerer, påpeger Torben Mejnertsen.
Sammenlægges værftsaktiviterne hos Preussen og Thyssen vil det skabe det største værft i Tyskland med en omsætning på 3,5 mia. DEM (13,3 mia. kr.) og 6.500 medarbejdere.
Aarhus Flydedok meddelte i øvrigt mandag, at det nu overtager det konkursramte Svendborg Værft. Aarhus Flydedok er også netop gået ind i Nordsøværftet i Ringkøbing.
- Stig Ørskov Pedersen (+45) 33 96 96 59.
(c) Reuters Limited 1997.
