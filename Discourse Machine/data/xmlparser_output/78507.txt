OK97 AFGØRENDE FOR INFLATIONS-UDVIKLING - LEHMAN.

KØBENHAVN, 23 december (Reuter) - Resultatet af de kommende lønforhandlinger bliver afgørende for den danske inflation i den kommende tid, mener økonom Keld Holm fra amerikanske Lehman Brothers i London.
- Beskedne lønkrav ved de centrale lønforhandlinger i 1997 er essentielle for fastholdelse af en lav inflationsrate, skriver Keld Holm i International Economic Quarterly, som den amerikanske investeringsbank udgiver.
Han ser den faldende konkurrenceevne siden 1995 som medvirkende grund til at holde lønkravene i ave, men understreger, at eftersom det primært er de hjemligt orienterede erhverv, der skal forhandle løn i foråret, er der risiko for store lønstigninger.
Lehman Brothers venter, at den danske inflation stiger fra omkring 2,1 pct. i 1996 til 2,4 pct. i 1997 og 2,6 pct. i 1998.
Det danske lønpres påvirker også den danske betalings-og handelsbalance, hvor den danske konkurrenceevne svækkes af høje lønninger og en stærk dansk krone, samt generel svag vækst på eksportmarkederne.
- Samtidig stiger importen i takt med øget indenlandsk efterspørgsel, og uden de betydelige stigninger i olieproduktionen i Nordsøen, der gør Danmark til nettoeksportør af energi, vil Danmarks handelsbalance forværres i 1997, skriver Keld Holm.
Han venter et overskud på betalingsbalancen på 1,0 pct. i 1997. og et overskud på handlen på 2,8 pct.
Keld Holm venter, at den danske økonomi generelt vil opleve stigende vækst i 1997, efter at forårets lagerreduktion er tilendebragt, og væksten stammer primært fra øget indenlandsk privat og offentlig efterspørgsel, samt stigende aktivitet i byggesektoren.
Mht. til regeringens skattepolitik, ser Keld Holm regeringens ventede finanspolitiske stramning på 0,5 pct. i 1997 kombineret med specielle engangsbevægelser som tilstrækkeligt til at møde målet om balance på de offentlige budgetter.
- Vigtigere end balance er dog manglen på visionære strukturelle reformer i skattepolitikken. Danmark synes at falde bagefter i forhold til de øvrige skandinaviske lande, som alle har slanket deres offentlige sektorer, uddyber Keld Holm. (/clm).
(c) Reuters Limited 1996.
