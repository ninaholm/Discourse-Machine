FL97 FORBEDRER DAU MED CA SYV MIA I 97 - FINMIN.

KØBENHAVN, 2 december (Reuter) - Den samlede effekt af resultaterne af finanslovsforhandlingerne indebærer en forbedring af statens Drifts-, Anlægs-og Udlånsbudget (DAU) for 1997 med ca. syv mia. kr., fremgår det af en pressemeddelelse fra Finansministeriet mandag.
Forbedringen skal ses i forhold til ministeriets skøn i Budgetoversigt oktober, hvor der blev forudset et underskud på DAU-saldoen på 19,3 mia. kr. Det betyder, at DAU-saldoen sandsynligvis kommer ned i nærheden af et minus på 12 mia. kr. i 1997.
Finansministeriet oplyser dog ikke et samlet skøn for DAU-saldoen til næste år. Der henvises i stedet til den kommende budgetoversigt.
- I forbindelse med konjunkturvurderingen i december vil en række af finanslovsforslagets konjunkturafhængige poster blive ændret. Dette vil blive beskrevet nærmere i Budgetoversigt 4, der ventes offentliggjort den 17. december 1996, skriver Finansministeriet.
(c) Reuters Limited 1996.
