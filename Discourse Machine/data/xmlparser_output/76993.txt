40 PCT FLERE MILLIONBRANDE I 1 HLV 96 - ASS-SOC.

KØBENHAVN, 21 oktober (Reuter) - Antallet af millionbrande steg med 40 pct. i første halvår 1996 sammenlignet med den tilsvarende periode sidste år, fremgår det af en artikel i tidsskriftet Forsikring, der udgives af Assurandør-Societetet.
- Det er et overraskende stort antal i forhold til sidste år, men det er ikke til umiddelbart at se, hvad udviklingen skyldes, hedder det i artiklen.
I alt var der 218 millionbrande i første halvår mod 155 i de første seks måneder af 1995.
Forsikringsselskaberne måtte udbetale 871 mio. kr. i erstatninger ved millionbrande i første halvår. Det er en stigning på hele 91 pct.
- For byerhverv er niveauet højt - endda meget højt. Dette skyldes primært een storbrand med en samlet erstatning, der var godt tre gange højere end nummer to på listen, hedder det i artiklen.
Af de 218 brande, hvor der blev udbetalt erstatninger for mere end en mio. kr, skete de 72 i private husholdninger, 48 i landbrug og 92 i andre virksomheder, der i statistikken kaldes byerhverv. (/olm).
(c) Reuters Limited 1996.
