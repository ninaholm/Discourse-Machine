PRISPRES I USA BAG FALDENDE NYCOMED-INDTJENING.

KØBENHAVN, 31 oktober (Reuter) - Problemerne med indtjeningen i den norske medicinalvirksomhed Nycomed har fortsat rod i en skærpet priskonkurrence på det amerikanske marked for selskabets hovedprodukt, røntgenkontrastmidler. Det fremgår af kvartalsregnskabet.
- Dette nye (lavere, red.) prisniveau har påvirket indtjeningen i tredje kvartal for Nycomed, og er den vigtigste årsag til faldet i indtægterne sammenlignet med sidste år. Der forventes for resten af året ingen væsentlige ændringer i det aktuelle prisniveau, skriver Nycomed.
Salget af røntgenkontrastmidler målt i mængder på det amerikanske marked er uændret, men de faldende priser som følge af omfattende rabatter udhuler indtægterne og dermed indtjeningen, anfører Nycomed. Udviklingen på de øvrige markedet udvikler sig dog positivt.
Det andet store hovedområde indenfor Nycomeds aktiviteter, Terapi-produkter opretholder både salg og indtjening.
Den faldende indtjening har fået Nycomed til at lancere en restruktureringsplan, der fra 1998 skal skære 600 mio. NOK af omkostningsbasen. Planen vil dog i fjerde kvartal i år medføre nedskrivninger i aktivmassen og engangsomkostninger på ca. 700 mio. NOK.
Nycomeds overskud før skat faldt til 898 mio. NOK i de første ni måneder af 1996 fra 1.321 mio. NOK i samme periode sidste år. (/slj).
(c) Reuters Limited 1996.
