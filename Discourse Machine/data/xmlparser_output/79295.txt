RIEBER VIL IKKE KOMMENTERE PHØNIX-UDSPIL.

KØBENHAVN, 22 januar (Reuter) - Den norske entreprenør-koncern, Rieber &amp; Søn, har med tilfredshed registreret Phønix-bestyrelsen positive respons på Riebers tilbud om at købe Phønix, oplyser adm. direktør Olav Daviknes fra Rieber &amp; Søn til Reuters Finans.
- Vi har læst i aviserne, at bestyrelsen er positiv overfor vores tilbud, og det registrerer vi med tilfredshed, siger Olav Daviknes.
Efter et bestyrelsemøde i Phønix tirsdag udtalte bestyrelsesformand Henry Petersen ifølge flere danske aviser sin tilfredshed med udspillet fra Rieber &amp; Søn.
Især lægger Henry Petersen vægt på, at Rieber &amp; Søn vil drive Phønix videre under samme navn og så vidt muligt med de samme medarbejdere, hvis nordmændene overtager virksomheden.
Til gengæld har bestyrelsesformanden ifølge aviserne antydet, at købstilbuddet på selskabets a-aktier er for lavt. En melding, som Olav Daviknes ikke vil kommentere.
- Vi har set, at der er indikationer på, at tilbudet på a-aktien er for lav, men det har vi ikke hørt noget om fra bestyrelsen. Og jeg vil ikke kommentere det, der står i avisen. Det er ligesom ikke vores stil, siger han.
Rieber &amp; Søn har budt 650 kr. for de stemmetunge a-aktier, hvilket ifølge den norske koncern er 36 pct. over den gennemsnitlige kurs i 10 børsdage op til købstilbuddet.
For c-aktierne har Rieber &amp; Søn budt 585 kr., hvilket ifølge Rieber svarer til en overkurs på 27 pct.
Begge aktier blev onsdag middag handlet til den kurs, Rieber har budt. (/mbp).
(c) Reuters Limited 1997.
