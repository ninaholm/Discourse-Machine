Danmark får fastkurs-aftale med ØMU-lande - Fogh.

KØBENHAVN, 14 marts (Reuter) - Den danske krone vil blive tæt knyttet til de europæiske valutaer i det øjeblik, den europæiske mønt-union bliver en realitet uden Danmark. Det vurderer Venstres finansordfører, Anders Fogh Rasmussen, overfor Reuters Finans.
Dermed modsiger han den tyske kommissær, Martin Bangemann.
På en ØMU-konference, arrangeret af Venstre for to uger siden sagde Bangemann, at det vil være &quot;uklogt&quot;, at binde kronen tæt til den kommende fælles-europæiske mønt, euroen.
Den tyske kommissær sagde, at et snævert bånd mellem kronen og euroen vil invitere spekulanterne til at spekulere mod kronen. Den eneste måde, centralbankerne kan modstå spekulanternes angreb, er ved at pumpe penge i lommerne på de samme spekulanter, ved at købe op i kronen, sagde den tyske kommissær for industri, infrastruktur og telekommunikation.
Anders Fogh Rasmussen mener, at Bangemanns udtalelse er spilfægteri.
Venstre-politikeren siger, at den tyske kommissær er bange for at love Danmark en samarbejdsaftale af frygt for, at andre større lande med en dårligere økonomi vil forlange lignende aftaler.
- Bangemanns udtalelse skyldes hverken uvilje eller ulyst til at lave et arrangement med Danmark. Vi indtager en særstatus blandt de lande, der ikke kommer med i første omgang. Vi opfylder de kriterier, der skal opfyldes for at komme med i ØMU&apos;en fra første dag. Derfor kan vi også sagtens få et arrangement med euroen, så vi klistrer os tæt op og ned ad den, siger Anders Fogh Rasmussen.
Han tilføjer, at han er sikker på, at en fastkurs-ordning mellem kronen og euroen vil falde på plads i det øjeblik, det ambitiøse ØMU-projekt når sin tredie og skelsættende fase.
Anders Fogh Rasmussen understreger sin forventning ved at gøre opmærksom på, at der ikke findes nogen tekniske hindringer for en ordning mellem ØMU-landene og Danmark.
- Hvis Danmark får et valuta-arrangement, hvor vi skal holde os indenfor en snæver margin til euroen, så vil det jo overhovedet ikke volde vanskeligheder for en kommende europæisk centralbank at sørge for en stabil krone, siger han, og henviser til, at det er lykkedes for Bundesbank at holde kronen stabil, selvom banken ikke er meget for at bruge D-mark til støtte-opkøbe kroner.
- En europæisk centralbank bliver meget større end Bundesbank, så den vil overhovedet ikke få svært ved at holde kronen på ret køl, siger Anders Fogh Rasmussen.
Han erkender dog, at den svenske krone kan blive et problem for Danmark.
Og da de internationale finansmarkeder har svært ved at skelne mellem svenske og danske kroner, erkender Anders Fogh Rasmussen, at en svækket svensk krone kan øge presset på den danske søster-valuta.
- Men det er kun et yderligere argument for, at kronen skal bindes til euroen med en special-ordning, siger han.
- Morten Bonde Pedersen (+45) 33 96 96 51.
(c) Reuters Limited 1997.
