Økonomer venter fortsat fald i ledighed i maj.

KØBENHAVN, 20 juni (Reuter) - Ledigheden fortsatte ned i maj. Det vurderer ni økonomer i en rundspørge før torsdagens arbejdsløshedstal for maj fra Danmarks Statistik.
I gennemsnit venter de ni økonomer, at det sæsonkorrigerede antal ledige i maj var 219.200 personer mod 221.300 personer i april. Arbejdsløshedsprocenten ventes dog uændret 7,9 pct.
Det er primært den stigende beskæftigelse i fremstillingserhvervene, der ventes at trække ledigheden ned.
- Den stadige gunstige beskæftigelsesudvikling, som vi har set gennem hele 1997, venter vi vil fortsætte, skriver Sydbank i en kommentar til tallene.
Maj-tallene påvirkes i øvrigt af en ændring af Danmarks Statistiks opgørelse af arbejdsstyrken, der ændres fra 2.776.000 personer til 2.773.000.
Ændringen betyder ifølge SE-Banken, at ledighedsprocenten for april opjusteres til 8,0 pct. mod 7,9 pct. i den første opgørelse. Marts-ledigheden ventes uændret 8,0 pct., ligesom februar-ledigheden ventes fastholdt som 8,1 pct.
SE-Banken venter, at arbejdsløsheden i januar opjusteres til 8,3 pct. fra 8,2 pct.
- Stig Ørskov Pedersen (+45) 33 96 96 59.
(c) Reuters Limited 1997.
