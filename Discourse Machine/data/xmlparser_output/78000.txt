CHEMINOVA-BALANCE 50 MIO LAVERE PGA SKAMOLÆNDRING.

KØBENHAVN, 2 december (Reuter) - Sammenlægningen af Cheminova Holdings datterselskab Skamols aktiviteter inden for absorptionsområdet med Dansk Moler Industri, Damolin, vil slanke Cheminovas balance med godt 50 mio. kr., oplyser selskabets adm. direktør Arne V. Jensen til Reuters Finans mandag.
- Ved sammenlægningen bliver vores balance reduceret med ca. 50 mio. kr., og den ekstraordinære indtægt bliver omkring et mindre tocifret millionbeløb. Men det er svært at være mere præcis, da der er tale om en skattefri virksomhedsovertagelse, siger han.
Cheminova Holding havde i 1995 en balance på 1.943 mio. kr.
Sammenlægningen vil ikke få nogen indflydelse på Cheminovas regnskab i 1996, men i 1997 vil regnskabet være påvirket af den slankere balance og den ekstraordinære indtægt.
- Om det ændrer på vores forventninger til regnskabsåret 1997, kan jeg ikke sige noget om på nuværende tidspunkt. Vi har endnu ikke udtalt os om vores forventninger, og det gør vi heller ikke før vores årsregskabsmeddelse i marts 1997, siger Arne V. Jensen.
Om sammenlægningen af absorptionsaktiviteterne i Skamol og Damolin kan føre til fyringer vil Arne V. Jensen ikke udelukke.
- Indtil videre så følger de godt 70 ansatte fra Skamol med over i Damolin. Men jeg kan da ikke udelukke, at det vil føre til fyringer senere. Det tager vi stilling til på et senere tidspunkt, fortsætter han.
Arne V. Jensen understreger, at Cheminova på ingen måde har planer om at afvikle Skamol - tværtimod - så er der tale om en styrkelse af selskabet.
Efter gennemførelsen af sammenlægningen vil Skomol ejer 49 pct. af Damolin, mens den tidligere ejer, Mogens Fog, vil eje 51 pct. Før sammenlægningen ejede Skamol 35 pct. af aktiekapitalen i Damolin.
Sammenlægningen betyder, at Damolin overtager alle aktiviteter fra Skamol, der vedrører absorptionsområdet.
Aktiemarkedet har mandag formiddag reageret temmelig tilbageholdende på meddelelsen. Aktien er steget 10 kr. til kurs 630. Der er dog kun handlet 623 stk. aktier. (/jnu).
(c) Reuters Limited 1996.
