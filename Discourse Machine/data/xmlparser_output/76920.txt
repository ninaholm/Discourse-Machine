GODT RUSTET TIL KAMP OM DCS 1800-LICENSER - TDI.

KØBENHAVN, 16 oktober (Reuter) - Tele Danmark føler sig godt rustet til kampen om den nye generation af mobiltelefonlicenser, DCS 1800, der i stigende grad vil blive udbudt i Europa. Også selv om den danske telekoncern ikke selv har etableret sit eget DCS 1800 net. Det siger underdirektør i Tele Danmark International (TDI), Palle Tolstrup Nielsen.
- Vi føler, at vi er godt klædt på til at gå ind i disse forretninger allerede på det nuværende grundlag, siger Palle Tolstrup Nielsen.
Tele Danmark var onsdag blandt den udvalgte skare af internationale teleselskaber, som det græske teleselskab OCE har udset som kandidater til et strategisk partnerskab for selskabets eksisterende DCS 1800-licens.
Det er ifølge Palle Tolstrup Nielsen første tegn på, at den internationale kampscene for udvidelse af de internationale aktiviteter i fremtiden især vil gælde DCS 1800 mobillicenser, da de fleste GSM mobillicenser allerede er udbudt og tildelt.
I Danmark vil de første tre DCS 1800 licenser først blive tildelt i løbet af foråret.
- Teknologien (DCS 1800, red.) ligner meget GSM-teknologien, så her vil det ikke direkte få nogen betydning. Desuden har vi budt på en DCS 1800-licens før, ude i Hong Kong, så vi har allerede været igennem hele planlægningsfasen en gang, understreger Palle Tolstrup Nielsen.
Han henviser desuden til, at størstedelen af de øvrige konkurrenter om det græske partnerskab ligeledes er uden praktisk erfaring med at drive DCS 1800 mobiltelefonsystemer.
Palle Tolstrup Nielsen tilføjer, at TDI på nuværende tidspunkt ikke har lagt billet ind på deltagelse i andre DCS 1800-licenser. TDI venter på, at flere lande, herunder Tyskland og Holland, indenfor kort tid udbyder DCS 1800-licenser. (/slj).
(c) Reuters Limited 1996.
