Valuta - USD styrket mod DEM efter Kohl-udtalelse.

KØBENHAVN, 7 februar (Reuter) - Den amerikanske dollar
har fredag eftermiddag fortsat sin styrkelse mod den tyske
mark efter udtalelser fra den tyske kansler Helmuth Kohl.
Dollaren ligger sidst på eftermiddagen og simrer på den
høje side af 1,67 D-mark - en lille pfennig højere end ved
middagstid.
Kohl sagde efter et møde med den italienske
ministerpræsident Prodi, at med hensyn til ØMU vil Italien
og Tyskland følge den fastlagte tidsplan og kriterier, og
at alle nationer må gøre sit &quot;hjemmearbejde&quot; for at
forberede deres indtræden i ØMU.
Den amerikanske ledighed steg i januar til 5,4 pct.,
mens tilgangen til job udenfor landbrugssektoren steg med
271.000. Dollaren faldt en anelse tilbage efter
offentliggørelsen af ledighedstallene, men den har siden
genvundet sin stærke tone, forlyder det fra
valutahandlere.
Den danske krone er fredag eftermiddag blevet styrket
en anelse mod D-mark til 3,8140 kl. 15.45.
DEM/DKK  USD/DKK  FRF/DKK USD/JPY USD/DEM
Fredag    15.45  3,8130   6,3700   1,1300  124,40  1,6725
Fredag    11.55  3,8160   6,3435   1,1305  124,20  1,6620
-- Eva Elgaard Pedersen (+45) 33 96 96 57.
(c) Reuters Limited 1997.
