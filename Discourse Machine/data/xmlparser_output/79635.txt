GOLDMAN S SER HØJERE DANSKE RENTER I KOMMENDE MDR.

KØBENHAVN, 31 januar (Reuter) - Den amerikanske investeringsbank Goldman Sachs forventer, at de danske obligationsrenter stiger i de kommende måneder. Det vil tilmed betyde en øget renteforskel til Tyskland. Det fremgår af bankens seneste økonomiske prognose.
- Vi ser stigende obligationsrenter i de kommende måneder, og selvom det nuværende 10-årige dansk-tyske rentespænd indeholder en betragtelige risikopræmie, forventer vi en midlertidig udvidelse i et marked præget af globalt tilbagesalg, skriver Goldman Sachs.
Banken forventer, at den 10-årige obligationsrente gennem 1997 stiger til 7,8 pct. fra aktuelt ca. 6,5 pct. I 1998 forventes renten igen at falde - til 7,6 pct. ved udgangen af året. For rentespændet til Tyskland giver det en renteforskel ultimo 1997 på 80 bp. mod nu 70 pct. I løbet af 1998 skønner Goldman Sachs, at den lange danske merrente falder til 40 bp.
Den korte rente, tre-månedersrenten, ventes derimod at stige gennem hele analyseperioden til 5,1 pct. ved udgangen af 1997 og 5,3 pct. et år senere mod nuværende 3,8 pct. (/slj).
(c) Reuters Limited 1997.
