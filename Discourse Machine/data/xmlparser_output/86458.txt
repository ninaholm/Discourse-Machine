Danisco i konkurrence om britisk selskab - blad.

KØBENHAVN, 11 august (Reuter) - Fire selskaber har været på jagt efter den britiske ingrediensvirksomhed, Borthwicks, som Danisco Ingredients fredag bød 36,6 mio. GBP (410 mio. kr.) for. Det skriver den britiske avis Daily Telegraph i sin lørdagsudgave.
Danisco måtte da også reagere hurtigt i kampen for at få den britiske virksomhed, der i sidste regnskabsår havde en omsætning på 32 mio. GBP. (358 mio. kr.). Det fik ifølge koncerndirektør Steen Weirsøe fra Danisco Ingredients konsekvenser for tilbudsprisen, som med 63 pence pr. aktie ligger 45 pct. over den seneste aktiekurs.
- Prisen skyldes blandt andet hensynet til en anbefaling fra bestyrelsen i Borthwicks og en hurtig forretningsgang, siger Steen Weirsøe til Reuters Finans.
At kampen om virksomheder er stor indenfor ingrediens-sektoren og priserne høje, ses også i personalebladet The Ingredient fra Danisco Ingredients. Af den seneste udgave fremgår det, at Danisco Ingredients måtte stå af i kapløbet om konkurrenten Quest, som Unilever i maj solgte til ICI. Quest sælger aromaer og dufte, men har også emulgatorer, stabilisatorer, enzymer og andre ingredienser i sit produktprogram.
- Unilever solgte desværre Quest i en pakke med tre andre virksomheder, Danisco ikke kunne være med til, siger Steen Weirsøe til bladet. Den samlede pris var ifølge bladet 53 mia. kr.
Unilevers salg af Quest har ifølge Steen Weirsøe både fordel og bagdele for Danisco Ingredients.
- Nogle af vores kunder ønskede ikke at handle hos Quest, da de var ejet af en af deres konkurrenter. Den fordel har vi ikke mere. Omvendt har Quest tidligere fået en række leverancer til Unilever, fordi den ejede selskabet. Den hindring er nu væk og giver os en mulighed for øget salg til Unilever, siger Steen Weirsøe.
Den hårde konkurrence om ingrediens-virksomhederne afholder ikke Danisco Ingredients fra fortsat at være på udkig efter opkøbskandidater.
- Vi lever op til det, vi har sagt, om at vi forventer vækst både gennem organisk vækst og konstant overvågning af akkvisationsmuligheder, siger Steen Weirsøe.
Danisco-direktøren forventer, at Danisco uden problemer ender med 100 pct. af Borthwicks, hvor organisationen ifølge Steen Weirsøe, &quot;skal skæres til&quot;.
- Stig Ørskov Pedersen (+45) 33 96 96 59.
(c) Reuters Limited 1997.
