Salg afgør bedømmelse af medico-aktier - NatWest.

KØBENHAVN, 11 marts (Reuter) - Bedømmelsen af de største medicinalselskabers aktier følger i øjeblikket i højere grad udsigterne for salget end evnen til at tjene penge. Det vurderer NatWest Securities i sin seneste gennemgang af de globale medicinalselskaber.
- Vores gennemgang viser, at vurdering af medicinal-branchen i højere grad afspejler udsigterne for salget end udsigterne for væksten i indtjeningen, skriver NatWest Securities.
Det betyder, pointerer NatWest, at det er væksten i salget, der er en tilnærmet indikator for kvaliteten af en forbedret indtjening. Denne observation underbygger de britiske medico-analytikeres opjustering af anbefalingen på et selskab som Glaxo-Wellcome samt potentialet i Pharmacia-Upjohn, der læner sig op af en ny revurdering i positiv retning.
For begge selskaber gælder, at væksten i salget fra nye produkter til stadighed bliver mere synlig.
Novo Nordisk, der fremlægger regnskab for 1996 onsdag, ventes ikke at mønstre en vækst i omsætningen sidste år, der kan matche forbedringen af indtjeningen. NatWest fastholder sin Hold-anbefaling af den danske medicinalkoncern.
- Søren Linding Jakobsen (+45) 33 96 96 53.
(c) Reuters Limited 1997.
