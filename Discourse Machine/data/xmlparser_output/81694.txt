Tele DK ser stigende EK-forrentning i 1997 - dir.

KØBENHAVN, 18 marts (Reuter) - Forrentningen af Tele Danmarks egenkapital vil påny stige i 1997 efter et fald på 2,6 pct.point til 11,5 pct. i 1996. Det sagde finansdirektør Hans Munk Nielsen på et pressemøde i anledning af årsregnskabet for 1996.
- Egenkapitalforretningen vil igen stige i 1997. Det mener jeg også, at vi har god grund til at tro, sagde Hans Munk Nielsen.
Han forklarede, at en del af faldet i afkastet af egenkapital sidste år kunne tilskrives meget store markedsføringsudgifter inden for mobiltelefonforretningen.
Tele Danmarks nettoresultat i 1996 udgjorde 3,1 mia. kr., hvilket forøgede egenkapitalen med 2,0 mia. kr. til 27,9 mia. kr.
For 1997 forventer Tele Danmark et nettoresultat, som vil være højere end i 1996.
Det vil ud fra en forsigtig antagelse om en stigning i den gennemsnitlige egenkapital i 1997 på 1,0 mia. kr. til 28,9 mia. kr. og om et højere afkast af egenkapitalen give et nettoresultat i 1997 på mindst 3.324 mio. kr.
Forrentningen af egenkapitalen i Tele Danmark toppede i 1993 med 19,4 pct. - året inden egenkapitalen ved en aktieemission blev kraftigt forøget.
- Søren Linding Jakobsen (+45) 33 96 96 53.
(c) Reuters Limited 1997.
