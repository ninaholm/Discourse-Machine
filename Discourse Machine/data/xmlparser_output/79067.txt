CODAN BANK SER MERE POSITIVT PÅ ØKONOMIEN I 1997.

KØBENHAVN, 15 januar (Reuter) - Codan Bank ser i sin konjunkturrapport for første kvartal 1997 mere positivt på de danske konjunkturer i 1997 end tidligere.
Således opjusterer bankens analytikere forventningerne til BNP-væksten i år til 2,8 pct. fra 2,5 pct. i forrige kvartal.
Endvidere ventes ledigheden at falde til 215.000 arbejdsløse (7,7 pct), hvilket er 25.000 bedre end bankens forrige skøn (8,5 pct.).
Overskuddet på betalingsbalancen ventes nu at blive på 13,5 mia. kr. i år mod tidligere skønnet 10,0 mia. kr.
Også væksten i eksporten er opjusteret til 5,0 pct. fra 4,2 pct. mens importen nu ventes at stige med 5,6 pct. i 1997 mod tidligere spået 4,4 pct.
Samtidig går forventningerne til inflationen den anden vej. Analytikerne i banken forventer nu en inflation i 1997 på 2,25 pct. mod tidligere ventet 2,5 pct.
Inflationen ses under kontrol bl.a. på grund af stigende konkurrence fra Europa.
- Stigende beskæftigelse indebærer øget inflationsrisiko. Codan Bank mener dog, at det stigende indenlandske inflationspres modsvares af stagnerede importpriser, som følge af hård international konkurrence og en stærk krone, skriver Codan Bank.
Derudover ventes fald i fødevarepriserne og stagnerende oliepriser. Den lavere rente i 1996 ventes også at påvirke inflationen positivt i år.
Codan Bank ser mulighed for en langvarig vækstperiode, hvis to afgørende forhold bliver opfyldt - dels en fortsat fredelig sameksistens, dels et fravær af større tekniske eller politiske barrierer.
- Der er grund til optimisme for Danmark både økonomisk og sikkerhedsmæssigt, hvis NATO i 1997 eller 1998 i forståelse med Rusland, og hvis EU vedtager at optage de baltiske og østeuropæiske lande som medlemmer, skriver Codan Bank. På den baggrund vurderer banken, at efter de syv &apos;magre&apos; år - 1987 til 1993 - nu ser ud til at væksten for alvor har bidt sig fast.
Når det kommer til det private forbrug ventes det svært at styre i 1997, hvilket bl.a. skyldes, at væksten i pengemængden i 1996 viser, at der er en stor likviditetsmæssig reserve, som ventes brugt i 1997.
Det vil presse forbruget i vejret trods stigende skatter og lave reguleringer af overførselsindkomsterne.
Investeringerne vil især blive øget i boligsektoren, forventer Codan Bank.
For industriens vedkommende ventes øgede aktiviteter i takt med den stigende kapacitetsudnyttelse.
En stigning i forbrug og investeringer, der ikke står direkte i forhold til indkomsten, vil belaste overskuddet på handels-og betalingsbalancen, vurderer banken.
Men det vil bl.a. blive modvirket af en ventet stigende industrieksport i 1997, idet der ventes mere vækst i Tyskland, England og Sverige end tidligere.
- Holder den afbalancerede vækstprognose, vil beskæftigelsen fortsat stige, og underskuddet på de offentlige finanser kan afløses af et overskud.
Trods den stigende indenlandske efterspørgsel ventes betalingsbalancen at udvise et beskedent overskud bl.a. takket være energieksporten, skriver Codan Bank.
Når det kommer til lønforhandlingerne i 1997 forudser analytikerne, at byggebranchen vil blive lønførende i år og i 1998, fordi den har en kraftig stigning i beskæftigelsen. (/uha).
(c) Reuters Limited 1997.
