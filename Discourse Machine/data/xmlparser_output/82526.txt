APM kan stige 5-10 pct på kort sigt - analytiker.

KØBENHAVN, 10 april (Reuter) - Aktierne i de to børsnoterede A. P. Møller-selskaber, D/S 1912 og D/S Svendborg, kan stige yderligere 5-10 pct. på grund af 1996-regnskabet i de kommende dage, mener en aktieanalytiker.
- Jeg kan godt forestille mig, at den bliver yderligere styrket 5-10 pct. Det vil ikke undre mig, siger analytikeren, der ønsker at være anonym.
Resultatet før skat i A. P. Møller Gruppens selskaber, D/S Svendborg, D/S 1912 og de to i fællesskab ejede interessentselskaber Tank-og Ruteskibe og Olie-og Gasaktivitet blev 3.492 mio. kr. mod 2.793 mio. kr. i 1995.
Det fik aktierne i D/S svendborg til at stige godt fem pct., eller 13.500, til kurs 277.500, mens D/S 1912 steg 3,5 pct. til kurs 190.400. A-aktierne i de to selskaber steg henholdsvis 6,3 pct. og 5,5 pct.
En anden aktieanalytiker kalder gruppens 1996-resultat forrygende, og påpeger, at resultatet dækker over en fremgang i produktiviteten.
Begge analytikere bemærker, at regnskabet har en anden form og er mere informativ end tidligere. Derfor venter de en mere åben politik i fremtiden.
- Ole Mikkelsen (+45) 33 96 96 54.
(c) Reuters Limited 1997.
