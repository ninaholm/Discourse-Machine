Codan sammen med IBM om Internet-forsikring - Codan.

KØBENHAVN, 17 april (Reuter) - Danske Codan Forsikring er blandt de tre forsikringsselskaber, som den amerikanske computergigant, IBM, har udvalgt til et deltage i et projekt, som skal udvikle et produkt, der kan beskytte virksomheder, der bruger det globale Internet, oplyser vicedirektør Robert Kaufmann fra Codan.
- Vi er på et indledende stadie, hvor vi undersøger, om der er mulighed for at etablere denne forsikringsordning, siger Robert Kaufmann, til Reuters Finans.
Hvis det bliver til noget, skal Codan stå for produktet i Danmark. De to andre forsikringsselskaber i projektet er Chubb Corp og Reliance National.
IBM offentliggjorde planerne på en konference i Atlanta, USA, forleden, og her blev der påpeget flere områder, hvor virksomheder kan komme i en forsikringsmæssig klemme på Internettet.
IBM mener, at de forsikringsselskaber, der vil begynde at tilbyde Internet-forsikring vil få størst fordele af det voksende og stort set uopdyrkede marked.
Robert Kaufmann mener, at IBM har valgt Codan, fordi det danske selskab var blandt de første forsikringsselskaber på Internettet.
- Ole Mikkelsen (+45) 33 96 96 54.
(c) Reuters Limited 1997.
