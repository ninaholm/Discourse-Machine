Poul Nyrup vil ikke kommentere bruttoskat-planer.

KØBENHAVN, 28 maj (Reuter) - Trods adskillige spørgsmål om emnet, afviste statsminister Poul Nyrup Rasmussen ved sit ugentlige pressemøde onsdag at svare på, om regeringen har planer om at hæve bruttoskatten.
- Tanken i hele skattereformen er at nedbringe marginalskatten ved at udbrede skattegrundlaget, var det nærmeste statsministeren kom et svar.
Det var tirsdagens udtalelser fra SF&apos;s leder, Holger K. Nielsen, om, at regeringen tidligere i maj mødte op til indgrebsforhandlingerne med venstrefløjen med et krav om at hæve bruttoskatten, der førte til spørgsmålene.
Ifølge Holger K. Nielsen ville regeringen øge bruttoskatten med ti mia. kr. ved at hæve arbejdsmarkedsbidraget fra otte til ni pct.
Forslaget faldt efter modstand fra SF, mens Enhedslisten var klar til at acceptere regeringens initiativ, sagde Holger K. Nielsen tirsdag til Ritzaus Bureau.
Onsdag ville Nyrup ikke kommentere SF-lederens udtalelser.
- Jeg vil ikke kommentere forlydender om, hvad der har været sagt og ikke sagt under forhandlingerne, sagde han.
- Morten Bonde Pedersen (+45) 33 96 96 51.
(c) Reuters Limited 1997.
