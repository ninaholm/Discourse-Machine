SONOFON-EJERSTRUKTUR NU PÅ PLADS - THOMAS FR DUER.

KØBENHAVN, 23 oktober (Reuter) - Ejerstrukturen i den danske mobiltelefonoperatør Sonofon ligger nu fast efter, at GN Store Nord og primært amerikanske BellSouth har overtaget svenske NordicTels andel på 20 pct. for ca. 600 mio. kr. Det siger adm. direktør i GN Store Nord, Thomas Fr. Duer til Reuters Finans.
- Vi ser det som en styrkelse af ejerstrukturen, og den ligger nu fast med to ejere og en fifty-fifty samarbejdsaftale, siger Thomas Fr. Duer.
GN Store Nord-direktøren vurderer, at driften af Sonofon er blevet mere operationelt med reduktionen af ejerkredsen fra fire i august til nu kun to.
I slutningen af august solgte danske Incentive sin andel på 15 pct. til GN Store Nord for 416 mio. kr., og dermed øgede GN Store Nord sin ejerandel til 51 pct. Nu har BellSouth købt størstedelen af NordicTels andel på 20 pct., hvormed den amerikanske ejerandel når op på 46,5 pct. mod GN Store Nords 53,5 pct.
- Vi har haft et udemærket samarbejde med vores partnere, men Sonofon kan udvikles bedre, hvis ejerne trækker mere på samme læst, siger Thomas Fr. Duer.
Han henviser til, at Incentives investering i Sonofon var passiv og udenfor dennes kerneforretningsområder, mens NordicTel har valgt at satse på sit svenske Europolitan-mobiltelefonnet, og derfor ønskede at trække sig ud af Sonofon.
Ejerne har hele tiden været villige til at investere de midler i Sonofon, der skulle til for at opbygge en slagkraftig, konkurrencedygtig enhed, siger Thomas Fr. Duer. Og det vil de fortsat være, understreger han.
- Sonofon er blevet et stort selskab, der selv genererer et betragteligt cash flow. Med de nuværende budgetter og planer er der ikke umiddelbart noget, der taler for, at der skydes yderligere kapital ind i selskabet. Men hvis det anses for nødvendigt er både GN Store Nord og BellSouth rede, erklærer Thomas Fr. Duer.
Han pointerer, at Sonofon skal udgøre grundlaget for GN Store Nords udfordring af især Tele Danmarks stærke position på det danske marked for telekommunikation.
Sonofon har opbygget en kundebase på ca. 500.000 på sit GSM-mobiltelfonnet, og det er Thomas Fr. Duers håb, at Sonofon ligeledes tildeles en af de nye DCS 1800 mobiltelefonlicenser, hvilket vil åbne op for en hel række nye tjenester.
GN Store Nord skriver således i sin pressemeddelelse, at der er skabt et godt udgangspunkt for, at Sonofon kan etablere sig indenfor nye forretningsområder i takt med liberaliseringen af det danske telemarked.
Her er udlandstelefoni over mobiltelefonnettet til konkurrencedygtige priser ifølge Thomas Fr. Duer et oplagt område, især med BellSouth&apos;s store internationale kapacitet.
- Vi har endnu ikke sagt nej til telefoni på fastnettet, men det vil være en stor mundfuld. Vi vil bruge Sonofons anlæg og kundebase til videreudvikling af vores aktiviteter, siger Thomas Fr. Duer.
Han pointerer dog, at GN Store Nord kører et forsøgssamarbejde med det nordsjællandske el-selskabet, NESA om at bruge deres ledningsnet, så man ikke er bundet til udelukkende at bruge Tele Danmarks faste net. Der er endnu ikke sat nogen dato for, hvornår forsøgene skal være afsluttet, men indenfor et halvår vil GN Store Nord &quot;vide meget mere&quot;, oplyser han. (/slj).
(c) Reuters Limited 1996.
