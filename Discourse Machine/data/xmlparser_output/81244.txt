Bankaktier vil halte efter det øvrige marked - BG.

KØBENHAVN, 10 marts (Reuter) - Landets tredjestørste pengeinstitut, BG Bank, forventer, at bankaktierne i det næste halve års tid vil halte lidt efter det øvrige aktiemarked. Det fremgår af publikationen Investering, der blev offentliggjort mandag.
- Vi tror på, at bankaktierne vil klare sig i underkanten af markedet i de kommende seks måneder. Vi anbefaler fortsat, at der indgår bankaktier i aktieporteføljer, dog at det sker med en andel, som er lidt mindre end bankernes relative markedsandel, skriver BG Bank.
Siden februar har BG Bank ændret sin anbefaling på Den Danske Bank til hold fra køb, mens Unidanmark er blevet opjusteret til hold fra sælg. Jyske Bank får fortsat en købsanbefaling, mens BG Bank anbefaler sine kunder at sælge aktier i Sydbank.
- Vi har fortsat Jyske Bank som vores varmeste anbefaling blandt bankaktierne. Til gengæld førte regnskaberne til, at vi har ændret anbefaling, så vores andet bud nu er Unidanmark i stedet for Den Danske Bank, hedder det i publikationen fra Silkegade.
- Eva Elgaard Pedersen (+45) 33 96 96 57.
(c) Reuters Limited 1997.
