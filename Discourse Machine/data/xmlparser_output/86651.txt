Halvårsres nåede ikke forventninger - Schades.

KØBENHAVN, 14 august (Reuter) - Schades kom ud af første halvår med et resultat, som firmaet ikke finder lever op til forventningerne trods en resultatforbedring på knap 20 pct.
- Selv om der er tale om en resultatforbedring på knap 20 pct., og resultatet i sig selv er tilfredsstillende, lever det ikke op til forventningerne, hedder det i regnskabsmeddelelsen.
Resultat før skat blev i første halvår 1997 på 8,7 mio. kr. mod 7,4 mio. kr. i samme periode året før.
Nettoomsætningen blev stort set uforandret knap 138 mio. kr. Bag dette skjuler sig imidlertid et væsentligt fald i priserne på selskabets produkter, forårsaget dels af faldende papirpriser, dels en betydelig skærpet konkurrence, ikke mindst på det tyske marked, hedder det i meddelelsen.
Prisen på papir forventes at stabilisere sig med en svag opadgående trend, hvorimod den hårde konkurrence forventes at fortsætte.
Den hårde konkurrence har især påvirket indtjeningen i det danske selskab, der dog stadig viser fremgang i forhold til samme periode sidste år. Resultatet i både England og Sverige er fortsat på et meget tilfredsstillende niveau. Det franske selskab har fortsat den resultatmæssige fremgang, skriver selskabet.
På baggrund af stabilisering i papirpriserne og på baggrund af det lidt skuffende resultat for første halvår forventes som helhed i 1997 en stigning i det ordnære resultat efter skat i niveauet 20 pct. i forhold til 1996.
Resultatet i 1996, der dækkede otte måneder, blev efter skat på 13,3 mio. kr.
- Carl Johan Corneliussen (+45) 33 96 96 58.
(c) Reuters Limited 1997.
