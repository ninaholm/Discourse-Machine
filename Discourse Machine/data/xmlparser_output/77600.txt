CSFB SER ØGET UDENLANDSK REALKREDIT-INTERESSE.

KØBENHAVN, 18 november (Reuter) - Investeringsbanken CS First Boston (CSFB) forudser en stigende interesse for danske realkreditobligationer blandt udenlanske investorer.
Det er de internationale kreditvurderingsbureauers rating af danske realkreditinstitutter, der gør papirerne mere interessante for udlandet, fremgår det af en introduktion til det danske realkreditmarked, som CSFB bringer i det seneste nummer af Global Strategy &amp; Relativ Value.
- De seneste tildelinger af anerkendte ratings til visse danske realkreditinstitutter burde lette sammenligningen med internationale realkreditprodukter og føre til øget international deltagelse i det danske marked, skriver analytikerne.
Ringe likviditet i realkreditmarkedet har hidtil også været nænvt som en årsag til udlandets ringe interesse for realkreditobligationer. Men den bekymring er ikke helt begrundet, mener analytikerne.
De pointerer nemlig, at den cirkulerende mængde af realernes benchmark, 6 pct. 2026, er mere end dobbelt så stor som den toneangivende statsobligation, lige som der også eksisterer en future på 6 pct. 2026.
I præsentationen af det danske realkreditmarked sammenligner investeringsbanken det danske marked med det amerikanske. Ud over forskellen på selve obligationsudstederen, som i USA ofte er garanteret af staten, er det primært problematikken omkring lånetagers mulighed for indfri lånet før tid, den såkaldte konvertingsrisiko, analytikerne hæfter sig ved.
Den centrale punkt er, at der ikke er en direkte overensstemmelse mellem det amerikanske system, mortgage pool prepayments, og kendetegnene ved forventede betalingsstrømme på danske realkreditobligationer, anfører CSFB.
- Sådan en overensstemmelse kan simuleres statistisk i tilstrækkeligt store beholdninger. Og for investorer med med store porteføljer er den samlede konvertingsrisko imidlertid stort set den samme, skriver analytikerne.
Endelig fremhæver CS First Boston, at nedsættelsen af mindsterenten til fire pct. også er en fordel for realkreditmarkedet i relation til udenlandske investorer.
- Med udstedelse af nye lav-kupon obligationer vil investorer have mulighed for at købe papirer med en risikoprofil, der er mere lig inkonvertible obligationer, hedder det.
Nykredits og Danske Kredits obligationer blev i august tildelt hhv. Aa3 og Aa2 rating af Moody&apos;s, mens Unikredit i slutningen af oktober fik tildelt Aa2-ratingen. (/pbt).
(c) Reuters Limited 1996.
