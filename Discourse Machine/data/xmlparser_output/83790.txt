Sonofon sænker mobilpris til 60 øre i minuttet.

KØBENHAVN, 16 maj (Reuter) - Sonofon sænker fra tirsdag prisen på mobiltelefonssamtaler til 60 øre i minuttet, oplyser selskabet fredag.
- Sonofon tyvstarter fra på tirsdag med at lade taksten på mobiltelefonsamtaler konkurrere med taksterne på fastnettet. Det sker ved at introducere mobiltelefonsamtaler fra hjemmet til en særlig lav pris, 60 øre i minuttet. Men indtil 15. august vil de 60 øre gælde overalt i Danmark døgnet rundt, skriver Sonofon i en pressemeddelelse.
De nye lave samtalepriser er en del af en salgskampagne, der løber indtil 6. juli, og som også omfatter lav oprettelsesafgift. Selskabet venter, at det igen bliver muligt at købe mobiltelefoner til en kr. per stk.
- Zonetakseringen træder i kraft 15. august, og så vil samtalepriserne være 60 øre per minut i hjemmezonen og 2,35 kr. i udezonen i dagtimerne mandag-lørdag. Uden for dagtimerne falder prisen til henholdsvis 35 øre og 1,18 kr., skriver Sonofon.
Den lave samtalepris gælder kun for opkald fra mobiltelefonen til fastnettelefoner. Ligesom fra den gamle fastnettelefon koster opkald til mobiltelefoner altid den almindelige mobiltakst, oplyser selskabet.
- Carl Johan Corneliussen (+45) 33 96 96 57.
(c) Reuters Limited 1997.
