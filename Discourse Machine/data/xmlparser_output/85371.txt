God trafikudvikling i SAS fortsat i juni - Stenberg.

KØBENHAVN, 3 juli (Reuter) - Den positive udvikling i SAS&apos; passagertrafik fortsatte i juni, oplyste koncernchef Jan Stenberg torsdag til Reuters Finans efter et pressemøde i anledning af genoptagelsen af direkte flyvinger mellem Skandinavien og Sydafrika.
- Den positive tendens fra marts, april og maj er fortsat i juni, sagde Jan Stenberg.
Belægningen (kabinefaktor) har dog ikke udviklet sig særlig positivt i årets første fem måneder, da den er faldet 0,3 pct.point til 60,9 pct. Men koncernchefen er fortrøstningsfuld.
- Belægningen stiger snart, da vi forventer at væksten i passagertrafikken inden længe overstiger stigningen i produktionen, sagde han.
Jan Stenberg ville ikke kommentere det økonomiske resultat for andet kvartal, men pointerede dog, at antallet af rejsende på EuroClass har stabiliseret sig, mens trafikken på TouristClass fortsat stiger.
En af grundene til det utilfredsstillende resultat i årets første kvartal var netop et fald i trafikken med EuroClass-passager på fem pct.
SAS kom ud af første kvartal med et underskud på 269 mio. SEK før skat mod et overskud i samme periode året før på 311 mio. SEK
SAS offentliggør trafiktal for juni i næste uge.
- Søren Linding Jakobsen (+45) 33 96 96 53.
(c) Reuters Limited 1997.
