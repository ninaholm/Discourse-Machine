Den bedre kronekurs giver større eksport - DI.

KØBENHAVN, 7 juli (Reuter) - Forbedringen af den effektive kronekurs ventes at øge den danske industrieksport med omkring en pct. Det vurderer chefkonsulent, Per Nielsen, fra Dansk Industri (DI).
- Dermed er vi ved at indhendte det tab af markedsandele og eksport, som vi fik for nogle år siden, siger han mandag til Reuters Finans.
De nyeste tal for den effektive kronekurs, som Nationalbanken har offentliggjort, viser en ændring af den effektive kronekurs siden 16. juni på næsten et procentpoint, fra 99,81 til 98,95 mandag.
En kilde i Økonomiministeriet siger, at dette vil give en klar forbedring af dansk konkurrenceevne, større end i vurderingen i maj, hvor ministeriets senest økonomiske oversigt fremkom. Kilden mener, at forbedringen vil få betydning for den oversigt, som man vil offentliggøre ca. 26. august.
Helt så positivt vurderer man ikke udviklingen i Dansk Industri. Chefkonsulent Per Nielsen siger, at dansk industrieksport på det engelske marked fortsat er hårdt presset, fordi eksportører fra de andre kontinental-europæiske lande har haft en bedre omkostningsudvikling end danske virksomheder, og derfor står stærkere.
- Vi har netop modtaget tal fra EuroStat, som placerer Danmark i toppen af inflationsudviklingen, mens vore konkurrencer ligger noget under. Men det er klart, at en forbedring af den effektive kronekurs selvfølgelig letter lidt på situationen, siger Per Nielsen.
Han regner med, at dansk industrieksport i år vil ligge lidt højere end den stigning på 3,0 pct., som Dansk Industri forudsagde i maj, og mere end de forudsagte 4,5 pct. for 1998.
- Erik Matzen (+45) 33 96 96 51.
(c) Reuters Limited 1997.
