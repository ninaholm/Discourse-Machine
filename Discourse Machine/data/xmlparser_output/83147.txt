Teleliberalisering ses færdigforhandlet fredag - V.

KØBENHAVN, 29 april (Reuter) - De igangværende politiske forhandlinger, der udstikker rammerne for et liberaliseret telemarked, ventes afsluttet fredag. Det siger Venstres teleordfører Jens Løgstrup Madsen til Reuters Finans.
Tirsdag mødtes teleordførene fra de seks partier, der har indgået teleforlig, med forskningsminister Jytte Hilden. Det er første gang, siden forhandlingerne brød sammen før påske, at forligspartierne mødes.
- Vi er stort set enige om alle punkter i den telelovpakke, som vi venter at vedtage inden sommerferien. Vi mangler bare at nå til enighed om nogle enkelte punkter vedrørende samtrafikpriser, siger Jens Løgstrup Madsen.
Årsagen til, at teleforhandlingerne brød sammen før påske var, at Venstre var uenige med de øvrige forligspartier om, hvordan det danske telemarked skal defineres. Siden har spørgsmålet været til høring i EU, og Jens Løgstrup Madsen siger, at parterne i dag blev enige på det punkt.
- Morten Bonde Pedersen (+45) 33 96 96 51.
(c) Reuters Limited 1997.
