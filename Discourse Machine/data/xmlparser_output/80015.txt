NATWEST NEDJUSTERER KØBSANBEFALING PÅ KBH LUFT.

KØBENHAVN, 10 februar (Reuter) - Den positive kursudvikling i Københavns Lufthavne har fået det britiske børsmæglerselskab NatWest Securities til at komme med en mindre stærk købsanbefaling på den danske lufthavnsaktie. Således hedder købsanbefalingen nu Add mod tidligere Buy på kursniveauet 680.
- Efter en moderat outperformance sidste år handler aktierne nu til en præmie på syv pct. i forhold til det danske marked, mens discount&apos;en til sektorlederen BAA er indsnævret til 15 pct. Der er fortsat plads til kursløft, men potentialet er mindre, vurderer NatWest.
Det fremgår af en analyse af den danske lufthavnsaktie, som indgår i en større gennemgang af transportsektoren, som NatWest har lavet.
NatWest forventer i henhold til sin Add-anbefaling, at aktien vil stige 10-20 pct. mere end det danske marked mod tidligere over 20 pct. NatWest har haft Københavns Lufthavne på Buy siden børsnoteringen i 1994. Aktien handles mandag til kurs 685.
NatWest-analytikeren Mike Powell siger til Reuters Finans i en supplerende kommentar, at det i udpræget grad er kursdannelsen, der bestemmer anbefalingen på Københavns Lufthavne. Det skyldes, at udsigterne for indtjeningen virker stabile.
- Hvis Københavns Lufthavne reducerer discount&apos;en til BAA yderligere, begynder aktien at læne sig op af en Hold-anbefaling, siger Mike Powell.
Han vurderer imidlertid, at aktiens præmie til det danske marked godt kan stige til 20-25 pct. mod aktuelle syv pct.
Trafikudviklingen i København vil ifølge NatWest Securities fortsat være begunstiget af passagervæksten inden for lufttrafikken samt udbygningen af den danske hovedstads position som skandinavisk og nordeuropæisk knudepunkt.
NatWest forventer, at Københavns Lufthavne havde et overskud før skat i 1996 på 432 mio. kr. mod 376 mio. kr. i 1995 for efterfølgende at stige til 456 mio. kr. i 1997 og 498 mio. kr. i 1998.
BAA er en britisk lufthavns-gruppe, der har været børsnoteret i 10 år og virker som benchmark for de øvrige to europæiske lufthavnsaktier, København og Wien.
- Søren Linding Jakobsen (+45) 33 96 96 53.
(c) Reuters Limited 1997.
