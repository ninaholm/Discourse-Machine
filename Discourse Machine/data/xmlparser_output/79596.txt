TELE DANMARK-FYRINGER UVENTET OMFATTENDE - CSFB.

KØBENHAVN, 30 januar (Reuter) - De kommende halvandet års massefyringer i Tele Danmark, der skal nedbringe antallet af ansatte med netto 2.000, er mere omfattende end ventet. Det vurderer teleanalytiker Evan Miller fra den London-baserede investeringsbank Credit Suisse First Boston.
- Tele Danmark har med dette træk erkendt, at konkurrenceforholdene kræver, at selskabet tager ret radikale midler i brug for at gøre Tele Danmark mere effektivt, siger Evan Miller til Reuters Finans.
Evan Miller betegner fyringsrunden i den danske telekoncern som &quot;mere betydelig end ventet&quot;.
Han henviser til, at der længe har været stillet spørgsmålstegn ved, hvad Tele Danmark efter privatiseringen i 1994 ville og kunne gøre for at blive mere effektiv. Tele Danmarks varslede rationaliserings-og forbedringsprojekter tyder nu på, at den danske telekoncern har et klart billede af de kræfter, som den er oppe imod efter liberaliseringen af sit hjemmemarked.
- Det er en klart tegn på den skærpede konkurrence, Tele Danmark forventer at blive konfronteret med i de kommende år. Det indikerer tilmed, at selskabet erkender, at tab af markedsandele vil accelerere, siger Evan Miller.
Tele Danmarks fokus på sin omkostningsstruktur er også nødvendig i lyset af, at det danske marked i næsten enhver forstand er modent. Det betyder, at vækstmulighederne på hjemmemarkedet er tæt på at være udtømte, anfører CSFB-analytikeren.
- Den indenlandske vækst møder visse begrænsninger, og det er derfor tvivlsomt, om marginer og indtjeningen herfra fortsat vil stige. Det er således i høj grad omkostningssiden, som selskabet skal gøre noget ved, siger Evan Miller.
Det eneste forbehold i den henseende er ifølge CSFB, at Tele Danmark har ventet for længe med for alvor at nedbringe sine omkostninger. Det skal på den anden side, anfører Evan Miller, ses i sammenhæng med de tryghedsaftaler, som selskabet måtte overholde.
CSFB opererer i øjeblikket med en Hold-anbefaling på Tele Danmark. Evan Miller vil ikke umiddelbart ændre sin anbefaling, da de økonomiske konsekvenser af de kommende rationaliseringer endnu ikke er klarlagte.
Han vil heller ikke ændre sin anbefaling før regnskabstallene for 1996 og dermed spekulere i resultatet. Tele Danmark offentliggør sit årsregnskab i slutningen af marts. (/slj).
(c) Reuters Limited 1997.
