ERHVERVSREDEGØRELSE MANGLER INDHOLD - KONSERVATIVE.

KØBENHAVN, 8 oktober (Reuter) - Det Konservative Folkeparti finder det svært at være uenig med regeringens erhvervsredegørelse, som ifølge de konservative mest af alt er en fristil bestående af floskelagtige vendinger og uden noget reelt indhold.
- På trods af 430 sider og alle de &quot;rigtige&quot; konstateringer om globalisering, IT og fremtidens udfordringer så mangler redegørelsen reelt indhold. Det er som om, man fortsat kun fokuserer på Danmark som et tilskuds-og hjemmeservicesamfund - ambitionsniveauet er simpelthen for lavt, skriver Pernille Sams i en kommentar.
Pernille Sams, der er erhvervspolitisk ordfører for Det Konservative Folkeparti, mener, at Erhvervsministeren med redegørelsen helt har opgivet at tage fat i de helt grundlæggende udfordringer for dansk erhvervsliv.
- Hvis erhvervsredegørelsen skal være andet end bare en fristil om fremtidens udfordringer, må der mere konkrete facts frem. Hvad betyder det f.eks., at den offentlige sektor sidder på næsten hele produktionen af velfærdsydelser i Danmark. Og hvordan påvirker det danske skattesystem virksomhedernes konkurrenceevne, spørger Pernille Sams bl.a. i sin kommentar. (/eep).
(c) Reuters Limited 1996.
