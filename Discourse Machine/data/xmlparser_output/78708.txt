NYE PAPIRER BØR ÅBNE 20 BP UNDER RENTEKURVE - UNI.

KØBENHAVN, 3 januar (Reuter) - De to nye statspapirer, statsgældsbeviset 4 pct. 2000 I og statsobligationen 5 pct. st.l. 2005, der åbner de to kommende tirsdage, bør handles 20 bp lavere i forhold til den teoretiske rente, bereget ud fra nulkuponrentestrukturen, vurderer Unibank Markets i en produktanalyse.
- Begge obligationer skal handles i et spænd til nulkuponrentestrukturen på minus 20 bp. Det betyder pt. et bruttospænd til 6 pct. st.l. 1999 på minus 13 bp, og for 5 pct. st.l. 2005 forventes en bruttorente på samme niveau som for 7 pct. st.l. 2004, skriver Unibanks analytikere.
De tilsvarende rentespænd efter 50 pct. skat forventes at være hhv. plus 78 bp. og plus 76 bp.
Disse forventninger svarer ud fra den aktuelle nulkuponrentestruktur til en effektiv rente før skat for det nye statsgældsbevis på 4,43 pct., mens den tilsvarende rente for den nye statsobligation sættes til 6,32 pct.
I øvrigt forventer Unibank Markets, at Nationalbankens lancering af to så lavt forrentede papirer vil opdele markedet for papirer med lave kuponrenter.
- Investorer bør overveje, om de ønsker statsgaranti eller ej, anfører banken.
Unibank Markets tilføjer tillige, at statens lavere finansieringsbehov i 1997 kan gøre det vanskeligt for Nationalbanken at opbygge den ønskede størrelse på de papirer, der er udset til at få benchmark-status.
- Vi forventer, at udstedelsen i 1997 vil være koncentreret i 4 pct. Stgb. 2000 I (primært i første halvår) og i 7 pct. st.l. 2007, mens opkøb i fortrinsvis 9 pct. st.l. 1998 i størrelsesordenen 10 mia. kr. vil skabe plads til drypvis udstedelse i andre papirer i låneviften, skriver Unibank Markets i sin analyse.
Banken forventer desuden, at der i løbet af 1997 vil være en forholdsvis behersket udstedelsesaktivitet i 5 pct. st.l. 2005. (/slj).
(c) Reuters Limited 1997.
