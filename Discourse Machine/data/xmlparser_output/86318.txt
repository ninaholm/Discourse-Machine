Større plus i Nordvestbank trods flere udgifter.

KØBENHAVN, 6 august (Reuter) - Nordvestbank har formået at øge det ordinære resultat med 29 pct. til 37,0 mio. kr. i første halvår 1997, selv om omkostningerne er steget med godt 10 pct., fremgår det af halvårsregnskabet, der blev offentliggjort onsdag.
- Resultatet, der forrenter egenkapitalen med 22,2 pct. mod 19,7 pct. sidste år, betegnes af Nordvestbanks ledelse som værende meget tilfredsstillende, hedder det i regnskabet.
Bankens netto rente-og gebyrindtægter er steget med godt fem pct. til 80,5 mio. kr.
- På grund af de skærpede konkurrencevilkår med faldende rentemarginaler til følge var der ikke forventninger om en fremgang på denne post, men udlånsstigning på næsten 26 pct. i forhold til samme tidspunkt sidste år mere end opvejede, at koncernens rentemarginal faldt i perioden, skriver ledelsen i regnskabet.
Bankens samlede udlån er nu på 1.631 mio. kr.
Resultatet i første halvår har fået ledelsen til at øge forventningerne til hele regnskabsåret, så der nu ventes et resultat før skat over 1996-niveauet, hvor det var 65,0 mio. kr.
- Ole Mikkelsen (+45) 33 96 96 54.
(c) Reuters Limited 1997.
