NY STRATEGI SKAL MINDSKE FLYFORSINKELSER I EUROPA.

KØBENHAVN, 12 februar (Reuter) - Luftrummet over Europa skal udnyttes bedre og reducere antallet af flyforsinkelser. Det er øverste punkt på den dagsorden, som 35 europæiske trafikministre vil have foran sig, når de mødes i København på fredag. Det fremgår af en pressemeddelelse fra Statens Luftfartsvæsen onsdag.
- Den nye strategi skal hjælpe de europæiske flyveledelser til bedre at kunne håndtere den stigende mængde lufttrafik over Europa med sigte på at mindske antallet af flyforsinkelser, skriver Statens Luftfartsvæsen.
Det er medlemslandene i den europæiske civile luftfartskonference, ECAC, der skal mødes for at tage stilling til en ny strategi for afviklingen af lufttrafikken over Europa. Forslaget lægger op til, at det bliver i Eurocontrol, den europæiske organisation for luftfartens sikkerhed, at fremtidige beslutninger træffes.
Strategien er resultatet af to års intensivt arbejde med at kortlægge, hvordan man yderligere kan strømline og optimere samarbejdet mellem de europæiske luftfartsmyndigheder.
ECAC har ved tidligere møder taget flere initiativer med dette mål for øje, herunder oprettet en enhed i Bruxelles, der indsamler og videresender data om forsinkelser til flyveledelserne og luftfartsselskaberne i Europa for at hjælpe dem med at planlægge den konkrete afvikling af lufttrafikken.
- Søren Linding Jakobsen (+45) 33 96 96 53.
(c) Reuters Limited 1997.
