Realistisk at kommuneskatter holdes i ro - AE.

KØBENHAVN, 12 juni (Reuter) - Det er realistisk, at de igangværende forhandlinger mellem staten og kommunerne ender med en aftale om, at kommunerne ikke skal hæve skatterne i 1998.
Det vurderer økonom i Arbejderbevægelsens Erhvervsråd (AE), Pia Paarup Krebs overfor Reuters Finans.
En kommunal nulløsning er forudsætningen for, at regeringens plan om at sænke det samlede skattetryk i 1998 holder. Det sagde finansminister Mogens Lykketoft, da han onsdag aften præsenterede statens aftale med amterne om de amtslige budgetter for næste år.
Ifølge aftalen kan amterne hæve skatterne med 0,5 pct.point. Samtidig garanterede Lykketoft, at det samlede skattetryk vil falde med 0,8 pct.point, forudsat at kommunerne holder skatterne i ro.
- Det er realistisk, at kommunerne kan holde skatterne uændrede til næste år. Hvis de kommunale indkomster stiger med de forventede fem pct. som følge af et større skattegrundlag og stigende ejendomspriser, og kommunerne samtidig skærer i deres anlægsudgifter, er der plads til at kommunerne hæver deres udgifter med 1-1,5 pct., uden at skatterne behøver at stige, forklarer hun.
Pia Paarup Krebs mener, at kommunerne bør sænke deres anlægsudgifter af hensyn til den aktuelle højkunjunktur i byggeriet.
- Anlægsudgifterne udgør en større del af kommunernes budgetter end af amternes budgetter. Derfor kan kommunerne spare mest ved at skære på den post, siger hun.
Pia Paarup Krebs, der netop har været med til at gennemgå hovedtallene for den kommunale økonomi på baggrund af de aktuelle forhandlinger mellem staten og kommunerne, betegner gårsdagens aftale mellem staten og amterne om amternes budgetter for 1998 som &quot;fornuftig&quot;.
- Det er fornuftigt at amterne skal tilpasse deres anlægsudgifter efter de aktuelle konjunkturer i byggeriet. Men når amterne samtidig skal bruge pengene fra de øgede skatter på sygehuse og psykiatri, kan det godt blive svært at skrue ned for anlægsudgifterne. Ihvertfald må amterne sørge for at koncentrere deres anlægsudgifter omkring sundhedssektoren, siger Pia Paarup Krebs.
Kommunernes Landsforening (KL) og finansminister Mogens Lykketoft mødes igen til forhandlinger søndag den 15. juni.
- Morten Bonde Pedersen (+45) 33 96 96 51.
(c) Reuters Limited 1997.
