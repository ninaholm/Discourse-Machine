Coloplast driftsres op 27 pct i hlv-analytiker.

KØBENHAVN, 13 maj (Reuter) - Medico-koncernen Coloplast bliver af fem analytikere spået en fremgang i den primære drift i første halvår 1996/97 på 27 pct. i forhold til den tilsvarende periode 1995/96. Det fremgår af en rundspørge foretaget af Reuters Finans, inden Coloplast fremlægger sine halvårsstatus tirsdag.
Omsætningen ventes at være steget med 14 pct. til 1.067 mio. kr. fra 936,9 mio. kr. i første halvår 1995/96. Det primære resultat ventes at lande på 129 mio. kr. mod 101,7 mio. kr. i halvåret 1995/96.
En del af fremgangen i både salg og primær drift skal henføres til, at Coloplast i efteråret 1996 erhvervede aktiemajoriteten i tyske Amoena Holding.
- Omsætning og indtjening vil stige som følge af købet, men samtidig vil investeringen i Amoena betyde lavere renteindtægter, påpeger en analytiker.
Coloplast oplyste i forbindelse med købet, at Amoena i 1996/97 forventes at bidrage med ca. 140 mio. kr. til omsætningen og med 20 mio. kr. til driftsresultatet. Koncerngoodwill på ca. 80 mio. kr. vil blive afskrevet direkte over egenkapitalen.
De fem analytikere spår, at Coloplast i første halvår vil have realiseret et overskud før skat på 128 mio. kr. mod 110 mio. kr. i første halvdel af 1995/96.
Flere af analytikerne påpeger, at styrkelsen af den amerikanske dollar og det britiske pund vil påvirke resultatet positivt. En analytiker pointerer i samme åndedrag, at en pæn del af salget i USA sker via produktionsselskaber, og derfor slår styrkelsen af dollaren ikke fuldt igennem hos Coloplast.
Samme analytiker vurderer, at Coloplast har lidt problemer med sit salg på den anden side af Atlanten.
- Det går lidt trægt med salget i USA. Omstillingen i den amerikanske hospitalssektor lægger pres på indtjeningen, siger han.
Coloplast anser det selv for afgørende i 1996/97, at væksten i de amerikanske forretninger bliver forøget.
- I 1996/97 bliver det afgørende, at væksten i USA bliver forøget. Der er gennemført mange aktiviteter for at sikre en sådan udvikling i USA, og selv om processen naturligvis ikke er afsluttet, er der tegn på, at vi er på rette vej, skrev Coloplast adm. direktør Steen Scheibye i februar i koncernbladet Rundt om Coloplast.
(c) Reuters Limited 1997.
