Risiko for fald i bankers EK-forrentning - Krarup.

KØBENHAVN, 14 maj (Reuter) - De danske pengeinstitutter kan i de kommende år næppe fastholde de overskud, som de har præsteret de senere år, fordi indtjeningen vil komme under pres. Det sagde formanden for Finansrådet, Thorleif Krarup, tirsdag aften på en konference for finansjournalister i Nyborg.
- Med et fortsat stigende pres på indtjeningen via rentemarginalen og udsigten til, at tab og hensættelser vil stige igen i de kommende år, er der risiko for, at egenkapitalforrentningen ikke kan fastholdes i de kommende år, sagde Thorleif Krarup.
Han forventer, at det nuværende niveau for tab og hensættelser har nået bunden, og at de derfor kan forventes at stige i de kommende år.
I 1995 var den gennemsnitlige egenkapitalforrentning i pengeinstitutterne på over 24 pct., mens den faldt til knap 21 pct. i 1996.
- Det interessante er imidlertid udviklingen i egenkapitalforrentningen, hvor der korrigeres for de markeds-og konjunkturbestemte påvirkninger af resultatet i form af kursreguleringer og tab og hensættelser, sagde Thorleif Krarup.
Han henviste til, at egenkapitalforrentningen har været faldende i 1990&apos;erne, når den beregnes med et gennemsnitligt tal for kursreguleringer og tab og hensættelser.
For at undgå faldende indtjening på grund af pres på rentemarginalen, forudser Thorleif Krarup, at der bliver mere fokus på alternative indtægtskilder og gebyrer.
- I forlængelse heraf kan der være grund til at bemærke, at der i den senere tid er sket en positiv udvikling i pengeinstitutternes indenlandske banklån, sagde Thorleif Krarup.
Han bemærkede, at de seneste tal for bankernes udlån fra marts viste, at de var steget med 20 mia. kr. eller ca. 5,5 pct. i forhold til seks måneder tidligere.
- Ole Mikkelsen (+45) 33 96 96 54.
(c) Reuters Limited 1997.
