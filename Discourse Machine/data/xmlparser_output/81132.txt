Ingen grund til frygt for øget ledighed - Nykredit.

KØBENHAVN, 6 marts (Reuter) - Cheføkonom John Madsen fra Nykredit Bank, ser ingen grund til en forventning om en øget ledighed, efter torsdagens offentliggørelse af ledighedstal for januar 1997, som viste en stigning korrigeret for sæson til 8,3 pct. fra 8,2 pct. i december.
- Tallene for januar har været lidt specielle, idet vi ikke har haft adgang til orlovstallene. Men ser man bag tallene, viser det sig, at stigningen stort set svarer til det fald, der var i orlovsordningerne. Der er således intet signal om, at tendensen med faldende arbejdsløshed er væk, siger han til Reuters Finans.
Det gennemsnitlige antal ledige steg fra december 1996 til januar 1997 med 3.500 til 231.900 (sæsonkorrigeret), svarende til 231.900 ledige, oplyste Danmarks Statistik torsdag.
Ifølge en Reuter-rundspørge blandt 12 økonomer lå den gennemsnitlige forventning på en ledigheds pct. i januar på 8,1 pct., hvilket også var Nykredit Banks bud.
John Madsen venter således fortsat et mindre fald i den gennemsnitlige arbejdsløshed i 1997 til 8,4 pct. fra 8,8 pct. i 1996.
- Der er således ikke noget, der er ændret ved vores forventninger på baggrund af dagens ledighedstal, siger han.
- Jørn Nurkka (+45) 33 96 96 55.
(c) Reuters Limited 1997.
