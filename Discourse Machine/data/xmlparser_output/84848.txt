Danisco ser store synergier fra hollandsk køb.

KØBENHAVN, 17 juni (Reuter) - Danisco-koncernens seneste virksomhedskøb passer så godt til de eksisterende fødevarevirksomheder, at der venter store synergier forude. Det siger adm. direktør i Danisco Foods, Poul Steeskov til Reuters Finans tirsdag.
Poul Steeskov satte tirsdag morgen sin underskrift på en aftale, hvormed den danske industri-og fødevarekoncern Danisco for ca. 480 mio. kr. overtager dybfrostvirksomheden, Fri-d&apos;Or, der bl.a. har to fabrikker i Holland, fra engelske Hazlewood Foods.
- De to nye hollandske fabrikker ligger sammen med vores egne to virksomheder inden for en radius på 100 km. Det gør det meget nemt at samordne dem og få synergieffekter på såvel personale-, ledelses-og produktionssiden, siger Poul Steeskov.
Han betegner Fri-d&apos;Ors produktsortiment, der hovedsageligt består af kartoffelprodukter, som komplementært.
- Det er et komplementært produkt til vores andre produkter, der primært er grønsagsblandinger. Det passer helt perfekt, da vi dels bruger deres produkter i vores egne blandinger og dels er kartoffelmarkedet inde i en stærk vækst. De seneste års vækstrater på syv pct. om året vil fortsætte frem til i hvert fald år 2000, vurderer Poul Steeskov.
Danisco-direktøren hæfter sig desuden ved, at Fri-d&apos;Or har salgsselskaber og datterselskaber på stort set de samme markeder som Danisco, hvilket giver basis for dels besparelser, dels en større konkurrencekraft.
Det er nødvendigt, da Daniscos kunder, primært supermarkedskæder, bliver større og større. Danisco er en dværg i forhold til fødevaregiganter som Unilever og Nestlé, men på det europæiske marked for dybfrostvarer er Danisco godt med, især efter købet af Fri-d&apos;Or, der har stået på danskernes ønskeseddel gennem længere tid.
Danisco Foods regner ifølge Poul Steeskov med at fortsætte sine investeringer i bl.a. markedsføring og ny teknik trods million-satsningen på Fri-d&apos;Or.
Poul Steeskov afviser at komme nærmere ind på de fremtidige forventninger til Danisco Foods&apos; omsætning og indtjeningsevne. Det står dog klart, at Danisco Foods med købet af Fri-d&apos;Or øger sin årlige omsætning med omkring 50 pct. til ialt 2,3 mia. kr. Det svarer ifølge Poul Steeskov i det store hele til Danisco-koncernens mål for divisionens omsætning i år 2000.
Han udelukker dog ikke nye opkøb, men understreger, at det hollandske opkøb er en stor mundfuld for divisionen.
Den tilkøbte virksomhed har tillige en fabrik og salgsselskaber i Tjekkiet og salgsselskaber i Slovakiet, hvormed divisionen får sine første erfaringer med Østeuropa.
Danisco-koncernen, der i sidste regnskabsår, 1995/96, omsatte for godt 16 mia. kr., forventer at nå en omsætning på 25 mia. kr. i år 2000.
Danisco fremlægger årsregnskab for 1996/97 den 25. juni.
- Søren Linding Jakobsen (+45) 33 96 96 53.
(c) Reuters Limited 1997.
