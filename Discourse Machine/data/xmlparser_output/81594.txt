Skibssalg styrkede Torm-resultat i 1996.

KØBENHAVN, 18 marts (Reuter) - Rederiet D/S Torms fremgang i 1996 var for en god del præget af salget af to produkttankskibe for 71 mio. kr., fremgår det af rederiets årsregnskabsmeddelelse tirsdag.
Torm tjente 26 mio. kr. mindre på denne post året før. Rederiet nåede et bundlinieresultat på knap 117 mio. kr. i 1996 mod 80 mio. kr. året før.
Bag fremgangen lå også en forbedring af indtjeningen på skibsfarten.
Denne post nåede et plus på 202 mio. kr. mod 181 mio. kr. året før.
- Tanksskibene viste en pæn fremgang, og indsejlingen var især i første halvår tilfredsstillende. I andet halvår faldt raterne tilbage, hvilket skyldtes en væsentlig prisstigning på råolie, der resulterede i en midlertidig faldende efterspørgsel på olieprodukter. Indtjeningen på bulkskibene var præget af et gennemsnitligt fald i raterne på ca. 35 pct. i forhold til sidste år, hvilket primært skyldtes betydelig svagere efterspørgsel af råvarer til stålproduktion i Japan og Europa, skriver rederiets ledelse om det forgangne år.
Liniefarten klarede sig på niveau med 1995.
- Trods betydelig konkurrence indenfor fart mellem USA og Vestafrika kunne linien udnytte en forøget afsejlingsfrekvens med et tilfredsstillende resultat, skriver Torm.
Endvidere blev 1996 præget af ekstraordinære indtægter på 12 mio. kr. som skyldtes salg af skibsmæglervirskomheden i Hong Kong.
Efter fremgangen i 1996 vil Torm øge udbyttet til 12 fra 10 pct. i 1995.
- Uffe Hansen (+45) 33 96 96 58.
(c) Reuters Limited 1997.
