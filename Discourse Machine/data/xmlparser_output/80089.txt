MINDRE BANKER TOG MARKEDSANDELE I 96 - ANALYTIKER.

KØBENHAVN, 12 februar (Reuter) - De mindre pengeinstitutter har taget markedsandele fra de store i 1996, konkluderer bankanalytiker Bjarne Jensen efter at have gennemgået regnskaberne fra 18 børsnoterede banker.
- Tallene indikerer, at de mindre banker har taget markedsandele herhjemme, skriver Bjarne Jensen i seneste udgave af Månedsbrevet Bankinfo.
Men den stigende konkurrence afspejles i regnskaberne ved, at rentemarginalen for de 18 bankers kundeforretninger i gennemsnit er faldet til 7,9 pct. i 1996 fra 8,4 pct. i 1995.
- Faldet i rentemarginalen svarer for de 18 banker tilsammen til en indtægtsnedgang i forhold til 1995 på ca. 70 mio. kr. eller ca. 4,5 pct. af nettorenteindtægterne, skriver analytikeren, der primært følger de mindre børsnoterede pengeinstitutter.
Han indrømmer, at det er svært at overføre de tal til hele sektoren, men henviser til, at et fald i rentemarginalen på 0,5 pct. svarer til ca. 2,3 mia. kr. for sektoren som helhed.
Resultatet før skat og ekstraordinære poster er faldet otte pct. i de 18 pengeinstitutter, som er med i undersøgelsen. Til gengæld har de øget provisionsindtægterne med 20 pct., og de udgør nu ca. 10 pct. af bruttoindtægterne, mens omkostningerne er steget med 6,7 pct.
- Ole Mikkelsen (+45) 33 96 96 54.
(c) Reuters Limited 1997.
