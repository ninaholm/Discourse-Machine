Lokalbanken Nordsjælland ser uændret 97-resultat.

KØBENHAVN, 12 august (Reuter) - Lokalbanken Nordsjælland ser nu lidt lysere på udsigterne for regnskabsåret 1997, fremgår det af halvårsregnskabet, der blev offentliggjort tirsdag.
- Bankens ledelse forventer, at bankens årsresultat for 1997, på trods af forøget konkurrence, vil blive på linie med resultatet for 1996, blandt andet på grund af den forøgede vækst i bankens forretningsgrundlag, hedder det om fremtiden.
Ledelsen i det nordsjællandske pengeinstitut har tidligere forudset et fald i indtjeningen i 1997.
Halvårsregnskabet viste et resultat før skat på 11,5 mio. kr. mod 11,2 mio. kr. i den tilsvarende periode sidste år.
(c) Reuters Limited 1997.
