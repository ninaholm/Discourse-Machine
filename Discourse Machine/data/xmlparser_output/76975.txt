SAS CARGO ÅBNER NYT FRAGTCENTER I JYLLAND.

KØBENHAVN, 21 oktober (Reuter) - SAS Cargo har besluttet at åbne et nyt fragtcenter i Jylland, der bliver placeret i Taulov tæt på Lillebæltsforbindelsen. Det oplyser SAS i en pressemeddelelse mandag.
- Når Storebæltsbroen bliver åbnet, vil det ny center dermed have den bedst tænkelige centrale placering, forbundet med hele Danmark via motorvejsnettet, skriver SAS.
Åbningen af fragtcenteret vil ifølge SAS især forbedre betjeningen af de jyske og fynske kunder. Fragten ud og ind af Danmark vil dog fortsat blive fløjet til og fra Københavns Lufthavn. Men centeret vil dog rykke Københavns Lufthavn længere vestpå i hvert fald tidsmæssigt, understreger SAS.
Centeret tages i brug i august 1997, så det både kan betjene luftfartsselskaber og agenter. (/slj).
(c) Reuters Limited 1996.
