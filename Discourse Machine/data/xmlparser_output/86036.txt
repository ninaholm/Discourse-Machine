Polsk Rockwool-fabrik kører som planlagt - dir.

KØBENHAVN, 25 juli (Reuter) - Rockwools stenuldsfabrik i den vestlige del af Polen er ikke direkte berørt af de omfattende oversvømmelser i området, og produktionen &quot;kører som planlagt&quot;, siger medlem af Rockwools koncerndirektion, Jakob Sørensen, til Reuters Finans fredag.
- Fabrikken kører som planlagt, siger Jakob Sørensen, der af konkurrencemæssige hensyn ikke ønsker at sætte tal på det aktuelle produktionsniveau.
Fabrikken, der blev købt i 1993, ligger tæt på Oder-floden i nærheden af byen Zielona Gora men er ifølge Jakob Sørensen ikke direkte truet af vandmasserne på grund af den relativt høje beliggenhed.
- Det største problem for os er, at en del af vores medarbejdere bor på den anden side af Oder-floden, og det er derfor vigtigt, at der fortsat er broforbindelse, så de kan komme på arbejde, siger Jakob Sørensen.
Rockwool i Polen har givet sine medarbejdere den nødvendige tid til så godt som muligt at sikre deres hjem og ejendele for oversvømmelserne. Det har givet et lidt højere fravær end ellers, men alle linier har opretholdt produktionen.
- Vi kan ikke sige, at vi er nødlidende, men vi følger selvfølgelig situationen nøje, siger Jakob Sørensen.
Vandstanden i Oder-floden er fortsat omkring seks meter over det normale, og broforbindelsen over floden er indtil videre intakt.
Rockwool har ifølge Rockwool gjort, hvad de kunne for at sikre sig mod følgerne af en forværring af situationen, uden at han vil konkretisere det nærmere. Rockwool ønsker heller ikke at kommentere, hvad naturkatastrofen har betydet for afsætningen af Rockwools produkter i de plagede områder.
Rockwool har et andet produktionsanlæg i Polen, men det ligger i den østlige del af landet og gennemgår en større modernisering, hvorved produktion først starter til efteråret.
- Søren Linding Jakobsen (+45) 33 96 96 53.
(c) Reuters Limited 1997.
