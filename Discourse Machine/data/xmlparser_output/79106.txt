DFDS FASTHOLDER 1996-PROGNOSE EFTER ÅRSSLUT.

KØBENHAVN, 16 januar (Reuter) - Rederiet DFDS fastholder de positive forventninger til 1996 efter årets udløb, fremgår det af udtalelser fra adm. direktør Niels Bach til Reuters Finans.
- Vi udsendte den sidste børsmeddelelse i august efter halvårsresultatet, hvor vi var optimistiske og forventede et meget tilfredsstilllende resultat. Hvis vi ikke stadigvæk ventede det, skulle vi have udsendt en ny meddelelse, konstaterer Niels Bach. DFDS opjusterede i halvårsmeddelelsen sin prognose til hele 1996 til en forventning om &quot;en meget tilfredsstillende indtjening.&quot;
Niels Bach vil ikke komme nærmere ind på, hvordan det er gået i 1996 af hensyn til de børsetiske regler, men han oplyser dog, at DFDS har oplevet pænt stigende passagertal ud af Norge for Scandinavian Seaways sidste år.
- Vores markedsandel i Norge er i hvert fald ikke faldende. Vi har haft pæne stigende passagertal ud af Norge, siger han i en kommentar til, at konkurrenten i Norge, Color Line har oplyst, at de også har fik flere passagerer ombord i 1996.
DFDS-chefen afviser iøvrigt, at rederiet skal følge Color Lines eksempel og begynde med at betjene passagerne med hurtigfærger. Niels Bach begrunder sin holdning med, at ruten København-Oslo er for lang til den form for færgetrafik.
- Det er alt for langt en rute til, at det vil kunne konkurrere med andre transportformer. Og det vil være for ubehageligt for passagererne. Hvis man skal hurtigt mellem København og Oslo, så går der jo fly, siger han.
DFDS forlod den egentlige færgefart i Danmark med salget af Mols-Linien for 14 år siden, og har altså ingen lyst til at deltage i den form for passagertrafik igen. (/uha).
(c) Reuters Limited 1997.
