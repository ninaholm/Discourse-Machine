Maersk Air vil helst være uafhængig - adm dir.

KØBENHAVN, 18 august (Reuter) - Maersk Air vil fortsat være sig selv og arbejde sammen med de flyselskaber, som passer bedst ind i udviklingen af det A. P. Møller-ejede flyselskab. Det siger Maersk Air&apos;s adm. direktør, Bjarne Hansen til Reuters Finans mandag.
Alliancen mellem norske Braathens SAFE og hollandske KLM rakte ved annonceringen af sit tætte samarbejde mandag en udstrakt hånd frem til Finnair og Maersk Air.
- Det er fortsat min vurdering, at Maersk Air er bedst tjent med ikke at være eneforlovet, men derimod forlovet med mange. Hvis man binder sig til en alliance skubber man de andre selskaber fra sig. Det er vi ikke interesseret i, siger Bjarne Hansen.
Men han tager det forbehold, at opdelingen af de europæiske flyselskaber i alliancer kan tvinge Maersk Air til at vælge side.
- Vores verden ændrer sig en gang om ugen i øjeblikket, og man kan komme i den situation, hvor man er den sidste viking, der står op. Hvis de forskellige ender op i alliancer, så mister vi dem måske som samarbejdsforlovede og derfor kan vi stå alene en dag. Det vil jeg ikke risikere, siger Bjarne Hansen.
Maersk Air samarbejder i dag eksempelvis med British Airways i Storbritannien, med KLM, Sabena og Swissair ud af Billund og med Finnair ud af København.
Bjarne Hansen understreger tilmed, at Maersk Air, der består af fire flyselskaber med en årlig omsætning på ca. tre mia. kr., ikke er til salg.
Bjarne Hansen er på vej over i A. P. Møller Gruppens øverste ledelse og forlader posten som adm. direktør ved udgangen af 1997. Men han vil fortsat have tilknytning til selskabet som formand for bestyrelsen.
- Søren Linding Jakobsen (+45) 33 96 96 53.
(c) Reuters Limited 1997.
