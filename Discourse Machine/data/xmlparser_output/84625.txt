SystemForum vil udstede fondsaktier i 1998.

KØBENHAVN, 11 juni (Reuter) - SystemForum vil i 1998 bringe selskabets aktiekapital op på min. 15 mio. kr. fra et niveau omkring tre mio. kr. efter den planlagte emission i denne sommer. Det fremgår af en meddelelse fra Gudme Raaschou onsdag i anledning af den forestående emission hos SystemForum.
- Med den forventede udvikling i SystemForum koncernen er det ledelsens forventning, at man med udgangspunkt i 1997-regnskabet vil gennemføre en fondsaktieemission, der vil bringe aktiekapitalen op på min. 15 mio. kr., skriver Gudme Raaschou.
Udformningen af fondsaktieemissionen vil afhænge af aktiens kursudvikling og selskabets egenkapitalsammensætning, fremgår det.
I perioden 26. juni til 9. juli vil SystemForum udbyde 101.250 stk. aktier a 10 kr. til kurs 500 med fortegningsret for de nuværende aktier i forholdet 2:1. I andet halvår 1997 vil selskabet udstede medarbejderaktier for indtil nominelt 200.000 kr. ved at tilbyde medarbejderne aktier a 10 kr. til kurs 200.
Onsdag handles SystemForums aktie til kurs 790.
Gudme Raaschou arrangerer den forestående emission sammen med Sparekassen Nordjylland.
- Eva Elgaard Pedersen (+45) 33 96 96 57.
(c) Reuters Limited 1997.
