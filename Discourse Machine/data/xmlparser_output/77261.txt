TELE DK ERHVERV OVERVEJER FALD I INDENRIGSTAKSTER.

KØBENHAVN, 1 november (Reuter) - Tele Danmark Erhverv forventer i løbet af de første måneder af 1997 at være klar med specielle tilbud om rabat-eller bonusordninger, når det gælder erhvervskunders samtaler inden for landets grænser. Det forklarede direktør i Tele Danmark Erhverv, Finn Boisen, ved et presseseminar fredag.
- Vi har ikke lagt os fast på, hvilken model vi vil vælge. Men med en målsætning om at bevare 80 pct. af markedet, skal vi komme med nogle løsninger. Vi har dog ikke på nuværende tidspunkt de rigtige produkter, sagde han.
Teleselskabets overvejelser sker i erkendelse af, at den hjemlige teletrafik ikke ventes fredet særligt meget længere. I dag er konkurrencen primært koncentreret om telefoni ind og ud af landet. Tilbuddet retter sig mod de store erhvervskunder, der er den primære målgruppe for Tele Danmarks hovedkonkurrenter.
Tele Danmark overvejer bl.a. at overføre den samme løsning, som er fundet sted på udlandstelefonien, hvor Tele Danmark har oprettet &quot;Tele Business&quot;. Tele Business kan give erhvervskunderne individuelle rabatter på samtaler ind og ud af landet. Det må moderselskabet ikke.
Tele Danmarks erkendelse er affødt af, at konkurrenterne tilbyder kunderne rabatter på hele deres telefonregning, altså både indlands-og udlandstelefoni.
Tele Danmark Erhvervs adm. direktør, Søren Jensen, forklarede, at konkurrenterne giver tilbud om et nedslag i den samlede telefonregning på omkring 10 pct.
Søren Jensen forklarede endvidere, at Tele Danmark Erhvervs sigter efter at have bevaret over 80 pct. af markedet for erhvervskunder i år 2000.
En anden målsætning for markedsandelen er, at Tele Danmark Erhverv og dets datterselskaber i år 2000 skal have en omsætning, der er dobbelt så stor som nr. to på markedet. Endvidere tilstræbes det, at omsætningen per medarbejder skal stige med tre pct. årligt frem til årtusindsskiftet.
Tele Danmark Erhverv har i dag omkring 2.000 ansatte, og 1.200 erhvervskunder.
Erhvervsaktiviteterne i Tele Danmark koncernen har siden 1989 gennemgået en kraftig rationalisering.
Men Søren Jensen mener ikke, at der er udsigt til yderligere personalereduktioner.
- Når vi vores mål, er det stensikkert ikke nødvendigt, sagde han.
I Tele Danmarks erhvervsdivision forudser man iøvrigt, at den konkurrence, som er blevet sat i gang den 1. juli i år vil betyde, at konkurrenterne allerede i foråret 1997 vil begynde at komme tilbud til de lidt mindre erhvervskunder.
I dag er det først og fremmest de såkaldte account-kunder, som Tele Danmark har ca. 55 af, konkurrenterne er interesserede i. Account-kunderne har den største omsætning på telefonområdet. (/uha).
(c) Reuters Limited 1996.
