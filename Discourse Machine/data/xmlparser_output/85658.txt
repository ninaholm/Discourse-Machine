Bankaktier kan fortsætte op året ud - analytiker.

KØBENHAVN, 11 juli (Reuter) - Prisen for aktierne i de danske storbanker kan fortsætte med at stige resten af året, selv om de allerede er steget voldsomt i årets første seks måneder, vurderer en bankanalytiker, der ønsker at være anononym.
- Der er flere positive analyser på danske banker i øjeblikket, men selv om der måske kommer en korrektion i de kommende uger, så vil den ikke blive voldsom, og kurserne kan derefter fortsætte med at stige, siger analytikeren.
Han henviser blandt andet til det store samtaleemne i markedet i øjeblikket, der handler om en analyse af de to danske storbanker fra finanshuset SBC Warburg i London, der offentliggøres mandag. Kilder i markedet siger, at det London-baserede finanshus forudser, at Unibank-aktien kan stige op til kurs 520 i løbet af et år, og at SBC Warburg har en klar købsanbefaling på både Den Danske Bank og Unibank.
Men rygter om fusioner spiller også en rolle, mener den danske analytiker.
En aktiehandler mener, at Unibank og BG Bank understøttes af, at BG Bank ikke synes afvisende over for fusionforhandlinger. Det konkluderede han efter et interview med BG Banks adm. direktør, Henrik Thufason, som Reuters Finans bragte torsdag.
- Det kan godt være, at vi har et behov for at finde en ny strategi i løbet af nogle år, men om det skal være en fusion med Unibank eller nogen som helst andre, er alt for tidligt at udtale sig om, sagde Henrik Thufason i interviewet.
Den Danske Bank og Unibank er steget knap 10 pct. i løbet af en uge, mens BG Bank er steget noget mindre, men papiret har været et af de mest omsatte på Fondsbørsen den seneste måned.
Den danske analytiker har netop justeret sine forventninger til bankernes indtjening på kursreguleringer i opadgående retning, og samtidig forventer han også faldende tab og hensættelser på grund af gode konjunkturer.
Udviklingen i kursreguleringer, som bankerne ventes at få en betydelig indtægt fra via det stigende aktiemarked, og posten med tab og hensættelser påvirker også bankernes aktiekurser i positiv retning, mener analytikeren.
Han henviser også til, at flere og flere udenlandske bankanalytikere er begyndt at interessere sig for de danske bankaktier.
Senest har analytikere fra det store amerikanske finanshus, Merryll Lynch, offentliggjort en omfattende 84-siders rapport om de tre storbanker, der gav en købsanbefaling til BG Bank, mens den neutrale anbefaling blev fastholdt på Den Danske Bank og Unibank.
Bankindekset på Københavns Fondsbørs er steget 45 pct. i år, mens totalindekset og samtlige noterede aktier på børsen er steget godt 30 pct. år.
Kursen på Den Danske Banks aktier er steget næsten 60 pct. i år, mens Unibank og BG Bank er steget ca. 40 pct.
- Ole Mikkelsen (+45) 33 96 96 54.
(c) Reuters Limited 1997.
