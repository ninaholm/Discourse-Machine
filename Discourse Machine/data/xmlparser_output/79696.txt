PENGEMARKEDSRENTER VENTES HOLDT I FAST SPÆND - UNI.

KØBENHAVN, 3 februar (Reuter) - Både deposit-og FRA-markedet ventes i de kommende uger at stabilisere sig omkring de nuværende niveauer, hvor tre-måneders renten ikke ventes at overstige 3,65 pct., vurderer Unibank Markets i den ugentlige kommentar til pengemarkedet.
- De danske pengemarkedsrenter holdes i et så godt som fast spænd til de tyske og franske på omkring 50-60 basispoint, og der er ingen umiddelbar udsigt til, at dette forhold ændrer sig, når kronen samtidig holder sig stabil, hedder det i kommentaren.
Da det tyske pengemarked ligger fladt ud af rentekurven samtidig med, at volatiliteten er begrænset, lægger det en øvre grænse for de korte danske renter, mener Unibank, der derfor mener, at de seneste ugers stigning stort set er tilendebragt.
- De kommende ugers bevægelser ventes derfor primært styret af udenlandske nøgletal, hedder det. Der henvises blandt andet til tal for den tyske industriproduktion og arbejdsløshedstal fra både Tyskland og USA. (/olm).
(c) Reuters Limited 1997.
