Mærsk Olie &amp; Gas overgår olie-mål i Qatar - blad.

KØBENHAVN, 14 juli (Reuter) - A. P. Møller Gruppens Mærsk Olie &amp; Gas overgår nu egne målsætninger, når det gælder olieproduktionen i den arabiske oliestat, Qatar.
Ifølge et nyhedsbrev fra Middle East Economic Survey (MEES) mandag, nåede produktionen på Mærsk Olie &amp; Gas&apos; Al Shaheen felt i Qatar op på 96.000 tønder pr. dag. i juni. Den oprindelige målsætning for feltet lød på 75.000 tønder.
Tallet er dog behæftet med en vis usikkerhed. Det er således kun en måned siden, at det i A. P. Møllers koncernblad, Mærsk-posten fremgik, at produktionen var oppe på omkring 70.000 tønder pr. dag.
Det bekræftes dog, at produktionen i juni var over målsætningen på 75.000 tønder pr. dag.
Gennemsnitsproduktionen forventes at blive noget lavere, sandsynligvis i omegnen af 60.000 tønder pr. dag.
Mærsk Olie &amp; Gas&apos; andel af produktionen er 49 pct.
Aktiviteten på Al Shaheen feltet omfattede ifølge Mærsk-posten ved starten af juni boring fra tre rigge og produktion fra to lokaliteter. Fra midten af 1997 vil produktionen på den sidste lokalitet begynde.
Udover olieproduktionen i Qatar deltager Mærsk Olie &amp; Gas i et konsortium i Algeriet sammen med amerikanske Anadarko og britiske Lasmo. Her meddelte operatøren Anadarko torsdag i sidste uge, at de foreløbige prøveboringer viser resultater, der er bedre end ventede.
Derudover deltager A. P. Møller i olieproduktionen i Nordsøen med en ejerandel på 39 pct. Her var produktionen i juni 1997 knap 230.000 tønder om dagen.
- Stig Ørskov Pedersen (+45) 33 96 96 59.
(c) Reuters Limited 1997.
