AKTIEMARKEDET VENTES AT STARTE FORSIGTIGT.

KØBENHAVN, 16 oktober (Reuter) - Der er udsigt til en lidt famlende start på dagens aktiemarked og aktierne kan gå begge veje i dag, vurderer en handler.
- Enten skal vi yderligere op i dag, eller vi bliver ramt af profitagning. Der var allerede lidt profittagning i går eftermiddags. Her til morgen står der jo i alle aviser, hvor godt det går på aktiemarkedet, og en typisk markedsreaktion på de historier er, at markedet falder tilbage, siger handleren.
KFX-indekset lukkede tirsdag 1,20 point højere i 128,82 - hvilket endnu engang var ny rekord.
Det amerikanske aktiemarked blev i går aftes ramt af lidt profittagning og Dow Jones sluttede 0,09 pct. lavere i 6.000,78.
Novo Nordisk står måske til lidt af en nedtur i dagens handel, efter at aktien i USA faldt til omregnet kurs 975, under en omsætning på ca. 104.000 stk.
Herhjemme steg Novo med 14 kr. til kurs 980, under en omsætning på knap 180.000 stk.
Den Danske Bank lukkede syv kr. højere i kurs 437, mens både Unidanmark og Jyske Bank steg to kr. til henholdsvis kurs 291 og kurs 419.
KFX-kandidaten BG Bank steg en enkelt kr. til kurs 249.
Tele Danmark sluttede fem kr. højere i kurs 290 og aktien fortsatte yderligere en kr. højere i USA, hvor den lukkede omregnet i 291.
Rengøringskoncernen ISS måtte tilgengæld se kursen falde på det amerikanske aktiemarked. Aktien sluttede omregnet i kurs 156, mens den herhjemme lukkede i kurs 159 - efter en stigning på en enkelt kr.
Blandt de lidt mindre papirer var der i går pæn interesse for bl.a Dahl og EDB-Gruppen.
Brdr. Dahl blev over dagen handlet tre kr. højere til kurs 106, og er således siden børsnoteringen i juni steget 26 pct. i kursværdi.
EDB-Gruppen sluttede dagen to kr. højere i kurs 160.
Det japanske Nikkei 225 indeks lukkede her til morgen 0,15 pct. lavere i 21.397,19.
Ved dobbeltklik på følgende koder kan oplysninger om den seneste udvikling på det danske aktiemarked ses: (.KFX) - KFX Indekset (.PG.CO) - Top 10 stigninger i procent (.PL.CO) - Top 10 tabere i procent.
(.AD.CO) - Markedsoverblik inkl. volumen i stk. (KFXc1) - KFX oktober futuren (0#TOP.CO)-KFX-aktier seneste kursudvikling (.AV.CO) - Top 10 efter styk-volumen (.AT.CO) - Top 10 efter kursbevægelser.
(c) Reuters Limited 1996.
