SAS-hotellers salg steg i 96 med udvidet kapacitet.

KØBENHAVN, 17 februar (Reuter) - SAS International Hotels (SIH) havde i 1996 en stigning i omsætningen på otte pct. til 1.868 mio. svenske kr., fremgår det af SAS Gruppens regnskab for 1996. Selve resultatet steg til 65 mio. SEK fra 34 mio. SEK i 1995.
- Renset for valutaforandringer udgjorde stigningen 14 pct., hovedsagelig relateret til udvidet kapacitet og forbedret salg på hotellerne. Inklusive hoteller, der drives under managementaftaler og franchising, var omsætningen 5.350 mio. SEK mod 3.630 mio. SEK i 1995, skriver SAS.
SIH udvidede i 1996 antallet af hoteller med 16 til 80 i alt fordelt på 23 lande. Fire af hotellerne åbner i 1997 og 1998. Belægningen på hotellerne var i 1996 72,7 pct., hvilket er det højeste niveau siden 1985.
- Markedsforudsætningerne udviklede sig hovedsaglig gunstigt i 1996. Tilgangen af hotelværelser steg ikke mærkbart på nogen af markederne og efterspørgslen var god, specielt i de skandinaviske lande, England og Holland, skriver SAS. Derimod er efterspørgslen i Tyskland stadig svag omend forstærket.
SAS Gruppen fik sidste år et overskud før skat på 1.815 mio. svenske kr. mod 2.632 mio. i 1995.
- Eva Elgaard Pedersen (+45) 33 96 96 57.
(c) Reuters Limited 1997.
