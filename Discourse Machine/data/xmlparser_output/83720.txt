Presserunde - Finans/Økonomi torsdag 15 maj.

Reuters står ikke inde for avisartiklernes nøjagtighed 1) I begyndelsen af 1997 ser det ud til, at også industrien oplever ny fremgang efter to års stagnation. Fremgangen i industrien ser imidlertid ud til fortsat at være mere afdæmpet end i de øvrige sektorer. Det skriver Dansk Industri i sin nyeste økonomiske prognose. (Erhvervs-Bladet side 4, Berlingske Erhverv side 3, JP EØ side 1, Børsen side 10, Politiken side 15)
2) Kun 15 pct. er ansat på områder, hvor overenskomsten direkte forhindrer ældre i at gå på deltid, viser ny undersøgelse fra LO. (Det Fri Aktuelt side 6)
3) Der blev i april måned solgt 14.995 personbiler, svarende til en fremgang på 1,5 pct. sammenlignet med april 1996, hvor der i alt blev solgt 14.777 personbiler. (JP E&amp;Ø side 4, Politiken side 14)
4) Hvidovre Kommune er et af de seks områder i Danmark, som får statsstøtte til at nedbringe arbejdsløsheden blandt udlændinge. Og i den forbindelse advarer Hvidovre-borgmester Britta Christensen om, at virksomheder skal passe på med at bruge sprogbarrieren som en undskyldning. (Erhvervs-Bladet side 1)
5) Den hårde konkurrence i finanssektoren og den lille forskel mellem indlåns-og udlånsrente vil uværgerligt betyde flere kundegebyrer, siger Finansrådets formand, Thorleif Krarup fra Unibank. Berlingske Erhverv side 3)
6) Værdien af Finanstilsyntes nøgletal risikerer at blive devalueret betragteligt, hvis ikke der gribes ind over for pengeinstitutternes nye praksis med at flytte ordinære omkostninger ned under posten &quot;ekstraordinære omkostninger&quot;. Det siger bankdirektør Niels Chr. Knudsen fra Amtssparekassen Fyn. (Erhvervs-Bladet side 2)
7) Der kommer til at gå endnu to uger, før det vides, om statsrevisorerne vil bede Rigsrevisionen foretage en ny undersøgelse af Lønmodtagernes Dyrtidsfonds involvering i Hafnia-sagen. Det står klart, efter at de seks statsrevisorer onsdag mødtes med rigsrevisionen. (Erhvervs-Bladet side 2, Berlingske Erhverv side 3)
(Presserunden er udarbejdet af Finansinformation).
(c) Reuters Limited 1997.
