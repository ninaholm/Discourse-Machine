NYKREDIT BANK SER IKKE TEGN PÅ DANSK PRISPRES.

KØBENHAVN, 20 september (Reuter) - Nykredit Bank er ikke umiddelbart bekymret for den danske inflation på trods af, at den ligger i den høje ende i forhold til de europæiske kernelande.
- Den danske inflation er lidt høj sammenlignet med kernelandene i EU, men der er stadig intet tegn på et accelerende prispres, siger økonom Henrik Asmussen fra Nykredit Bank.
Danmarks Statistik offentliggjorde tidligere fredag forbruger-og nettopriserne for august. Forbrugerpriserne steg i sidste måned med 2,4 pct. år/år.
I forhold til juli måned var der tale om en lille stigning på 0,2 pct.
- Vi har hæftet os ved, at brændsel og transport faldt i august. Med den nuværende udvikling i energipriserne må vi forvente en stigning i september, vurderer Asmussen. På Oliebørsen i London (IPE) er prisen på en tønde råolie i løbet af september steget ca. fem pct. - primært som følge af urolighederne i Irak.
Priserne på brændsel og transport faldt hhv. med 0,1 pct. og 0,4 pct. i august i forhold til måneden før.
Hovedårsagen til stigningen i august i forhold til juli er, at beklædning og fodtøj i august steg med 2,8 pct., hvilket ikke er unormalt, da tøj-og skopriserne i august normaliserer sig efter sommerudsalget.
Måles der efter EU-metoden steg forbrugerpriserne i august med 2,5 pct. år/år mod en stigning i juli på 2,6 pct. (/eep).
(c) Reuters Limited 1996.
