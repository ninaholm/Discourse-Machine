Roer klarer hedebølge uden problemer - Danisco.

KØBENHAVN, 13 august (Reuter) - Sukkerroerne på de marker, der leverer til Danisco, klarer hedebølgen uden problemer. Mens vi andre gisper i varmen, nyder sukkerroerne fortsat godt af rigelige nedbørsmængder i den første del af vækstsæsonen. Koncerndirektør Mogens Granborg fra Danisco Sugar kalder årets vejrlig det mest optimale for roerne i flere år.
- Selvfølgelig skal alle afgrøder have vand, men roerne har allerede fået meget vand, og samtidig er der meget vand i grunden i øjeblikket. Vi har absolut ikke noget vandproblem. Indtil nu har vi fået noget af det mest optimale vejr, vi har set i flere år. Om der kommer vand i denne uge, eller næste uge, er fuldstændig ligegyldigt, siger Mogens Granborg til Reuters Finans onsdag.
Resultatet af årets første prøveoptagninger af roer i Danmark, Sverige og Tyskland blev offentliggjort onsdag. Efter prøveoptagningen venter Danisco i 1997 en sukkerproduktion langt over EU-kvoten, og vurderer, at der er potentiale for en større høst end sidste år. Sidste år nåede produktionen 1.048.000 tons, 126.000 tons højere end EU-kvote og det højeste niveau i flere år.
Sukkerprocenterne i roerne ligger i år noget lavere end normalt, men samtidig er roerne større end vanligt. Det indikerer, at roerne ikke mangler vand.
- Populært sagt, er det solen der laver sukkerprocenterne, mens det er vand, der laver roens størrelse, forklarer Mogens Granborg.
Ifølge Danisco-direktøren er roerne mange steder nu lige så store, som da der blev høstet sidste år. Kombineret med udsigten til en større produktion kan det give en lidt tidligere start for roekampagnen i år, vurderer Mogens Granborg. Normalt begynder kampagnen i begyndelsen af august.
Udsigten til en stor sukkerproduktion kommer på et godt tidspunkt for Danisco. Ifølge Mogens Granborg ligger sukkerpriserne i øjeblikket omkring 20-25 pct. højere end på tilsvarende tidspunkt sidste år. Markedsprisen er vigtig for del af produktionen, der ligger ud over EU-kvoten.
- Stig Ørskov Pedersen (+45) 33 96 96 59.
(c) Reuters Limited 1997.
