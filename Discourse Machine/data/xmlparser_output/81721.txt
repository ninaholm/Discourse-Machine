Bankaktier er billige på nøgletal - Amtsspar Fyn.

KØBENHAVN, 18 marts (Reuter) - Aktierne i de danske banker er billige, når de vurderes ud fra flere forskellige nøgletal, konkluderer analytikere fra Amtssparekassen Fyn i den seneste udgave af Impuls, som banken udgiver.
- Vurderet ud fra næste års indtjening koster en krones overskud i gennemsnit for samtlige aktier noteret på Købehavns Fondsbørs knap 22 kr. En krones overskud i banksektoren kan i gennemsnit erhverves for knap 10 kr., hedder det i Impuls.
Det er nøgletallet P/E, der her henvises til, som angiver prisen for at få andel i en krones overskud i et selskab.
Analytikerne hos Amtssparekassen Fyn begrunder de lave nøgletal hos bankerne med, at ingen aktiekøbere vil give ret meget for en virksomhed, der har fremtiden bag sig, og som står over for store nedskæringer af aktiviteterne.
- Det er delvis situationen for danske banker. Deres kerneområdde erobres af andre brancher i øjeblikket. Realkredit bevæger sig ind på noget af pengeinstitutternes normale udlån. Det samme gør kreditkortselskaberne, hedder det i artiklen.
Pengeautomater, Dankort og homebanking gør, at kunderne ikke har samme behov for at komme i afdelingerne som tidligere.
- Derfor vil strukturtilpasningen i banksektoren fortsætte i de kommende år, skriver analytikerne.
Det andet nøgletal, der tages under behandling i artiklen, er kurs/indre værdi, som for de danske bankers vedkommende længe har ligget under 1. Først på det seneste er gennemsnittet kommet over 1, mens de store svenske banker typisk handles til en kurs/indre værdi på mellem 1,5 og 2.
- Ole Mikkelsen (+45) 33 96 96 54.
(c) Reuters Limited 1997.
