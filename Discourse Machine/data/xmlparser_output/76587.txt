FALCON-KØB LED I NATURLIG UDVIKLING - CARLSBERG.

KØBENHAVN, 30 september (Reuter) - Carlsbergs køb af yderligere 20 pct. af aktiekapitalen i svenske Falcon AB skal ses som en naturlig udvikling af det samarbejde, som har eksisteret siden 1985, oplyser Carlsbergs informationschef Monica Ritterband til Reuters Finans mandag.
- Udvidelsen af vores andel fra 30 pct. til 50 pct. i Falcon er helt naturlig når Spira trækker sig ud. Falcon har siden 1985 brygget Carlsberg på licens, og vores salg har siden da været stærk stigende, siger Monica Ritterband.
Carlsberg har sammen med det finske bryggeri Sinebrychoff købt de resterende 40 pct. i Falcon fra den svenske aktionær Spira AB. Carlsberg og Sinebrychoff ejer herefter hver 50 pct. af Falcon. Carlsbergs ejerandel er reelt lidt større, fordi Gruppen ejer 10 pct. af det finske bryggeri, som ligeledes brygger Carlsberg-øl på licens.
Resten af aktiekapitalen i det finske bryggeri er privatejet. (/jnu).
(c) Reuters Limited 1996.
