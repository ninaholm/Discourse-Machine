Nørhaven ikke tilfreds med 96-res trods fremgang.

KØBENHAVN, 20 marts (Reuter) - Bogproducenten Nørhaven fik i 1996 en fremgang i overskud før skat på 3,4 mio. kr. til 7,8 mio. kr. Men ledelsen er stadig ikke helt tilfreds.
- Den positive udvikling i selskabets indtjening er således fortsat i 1996, om end indtjeningen endnu ikke kan betragtes som tilfredsstillende, skriver Nørhaven i regnskabet for 1996, der blev offentliggjort torsdag.
I 1997 forventer selskabet en yderligere fremgang i resultat før skat.
Nørhaven har i 1996 delt selskabet op i en arkdivision og en rotationsdivision, der nu fungerer som selvstændige enheder.
- Effekten heraf har været en mere entydig markedsindsats og mere målrettede, interne effektiviseringstiltag, skriver Nørhaven.
Selskabets samlede salg steg sidste år med knap fem mio. kr. til 184,6 mio. kr. Salgsfremgangen er opnået på eksportmarkederne, der nu udgør 56 pct. af det samlede salg mod tidligere 52 pct.
Nørhaven havde ultimo 1996 en samlet aktivmasse på knap 132 mio. kr. Heraf udgjorde egenkapitalen 43,2 mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
