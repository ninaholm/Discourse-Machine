FRIGIVNE MEDARBEJDERAKTIER TYNGER NOVO-AKTIE.

KØBENHAVN, 2 januar (Reuter) - Novo Nordisk-aktien har ikke fået den bedste start på det nye år trods en forventet positiv modtagelse af en halvering af stykstørrelsen. Det tilskriver flere aktiehandlere, som Reuters Finans har talt med, frigivelsen til salg af et større antal medarbejderaktier.
- Det kan sagtens være en del af det pres, som aktien har været ude for. Det kan også være en del af forklaringen på, hvorfor aktien ikke har oplevet den psykologiske positive virkning af et split, siger en aktiehandler.
Novo Nordisks afdeling for investorrelationer oplyser torsdag, at der per d.d. er frigivet 476.800 medarbejderaktier til salg, svarende til 1,27 pct. af den samlede aktiekapital.
Novo Nordisk-kursen er frem til middagstid faldet næsten fem pct. til 530 kr. Der er omsat næsten 160.000 stk. aktier eller næsten tre gange mere end den næstmest omsatte, Unidanmark.
Stykstørrelsen for Novo Nordisk-aktien er fra i dag halveret til 10 kr. mod tidligere 20 kr.
Aktiehandlerne vurderer, at Novo Nordisk-aktien tilmed er negativt påvirket af kursfald i USA på nytårsaftensdag, samt en svagere amerikansk valuta. De anslår dog, at den danske medicinal-aktien har fundet et nyt kursleje.
- Jeg tror, at aktien vil følge markedet, hverken mere eller mindre, siger en markedsdeltager.
Han ser imidlertid en bund på kurs 520, svarende til den seneste bund på 1.040 ved den tidligere stykstørrelse.
Det øvrige aktiemarked er tilmed påvirket af en mere negativ stemning på de europæiske aktiemarkeder. KFX-indekset er faldet 1,81 point til 134,32. (/slj).
(c) Reuters Limited 1997.
