STOLT-BØDER BELASTER IKKE LIKVIDITET - DANYARD.

KØBENHAVN, 16 oktober (Reuter) - Bøder for forsinkelser i leveringen af de første kemikalietankskibe til norsk-amerikanske Stolt Parcel Tankers belaster ikke det betrængte Danyards likviditet. Det siger adm. direktør Torben Mejnertsen til Reuters Finans.
- Der er lavet nogle specielle arrangementer med Stolt, men de belaster ikke vores likviditet, erklærer Torben Mejnertsen, der ikke yderligere vil kommentere erstatningskravene fra Stolt Parcel Tankers.
Stolt Parcel Tankers oplyste i forbindelse med selskabets kvartalsregnskab, at det forventede netto indtjeningstab i 1996 bliver på 6 mio. US-dollars pga. af forsinkelserne.
Danyard, der ejes af Lauritzen Gruppen, er ligeledes blev mødt med erstatningskrav fra Mols-Linien, der først i denne uge kunne sætte den anden af to katamaranfærger i drift - fire måneder senere end den oprindelige plan. Den første færge blev leveret med to måneders forsinkelse.
- Bøderne til Mols-Linien er på ingen måde signifikant i forhold til den samlede ordrepris, siger Torben Mejnertsen, der ikke vil konkretisere beløbsstørrelsen.
Mols-Linien, der har betalt næsten 800 mio. kr. for de to færger, opjusterede fredag blandt andet på baggrund af erstatningerne fra Danyard sine forventninger til helårsresultatet.
Danyard ser håb forude for den planlagte produktionsplan for de syv kemikalietankskibe til Stolt Parcel Tankers, der flere gange er blevet revideret, primært som følge af et for stort timeforbrug.
Torben Mejnertsen oplyser, at det andet skib i rækken af syv, Stolt Confidence leveres i november, og herefter er det fortsat planen trods mange vanskeligheder, at det norsk-amerikanske rederi herefter skal modtage et skib hver fjerde måned.
- Det bliver i den størrelsesorden, siger Torben Mejnertsen. Han afviser at komme nærmere ind på udviklingen i timeforbruget.
Danyard rumsterer tilmed med planer om at spænde et stort telt ud over værftet i vinterperioden, så produktionen ikke bliver generet af vejrliget. Det meget kolde vejr sidste vinter skabte således en del komplikationer.
- Det er en ide, som vi arbejder med, men der er ikke truffet nogen beslutning endnu. Der skal jo også finansiering til, tilføjer Torben Mejnertsen. Tal på 10 mio. kr. har været fremme i de lokale medier i Nordjylland.
Ejeren Lauritzen Gruppen vil i slutningen af november afgøre om Danyard indeholder aktiviteter, der kan videreføres på rentabel vis. Ellers vil værftet blive afviklet.
En redning kunne være nye ordrer på hurtigfærger, men trods forhandlinger med flere seriøse interesserede parter, foreligger der endnu ingen underskrift, påpeger Torben Mejnertsen. (/slj).
(c) Reuters Limited 1996.
