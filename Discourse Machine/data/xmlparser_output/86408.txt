Indgreb kan give hamstring af realkreditlån - Uni.

KØBENHAVN, 8 august (Reuter) - Hvis politikerne på Christiansborg beslutter sig for at gribe ind overfor det galoperende boligmarked, kan det føre til hamstring af realkreditlån, forudser økonomer fra Unibank.
- Indskrænkning af løbetiden i forbindelse med omlægninger af lån må formodes at resultere i, at flere låntagere hjemtager tilbud om netop 30-årige refinansieringstilbud. En sådan hamstring vil øge udbuddet i dette segment med pres på priserne til følge, skriver Unibank i en analyse af konsekvenserne af et muligt indgreb, dateret 24. juli.
I tiden op til, at et indgreb træder i kraft, kan rentespændet mellem 20-årige og 30-årige realkreditpapirer derfor blive udvidet, forudser økonomerne.
- En hamstring vil også være tilfældet, hvis indgrebet tager form af en sænkning af de maksimale belåningsgrænser. I dette tilfælde må hamstringen imidlertid formodes at finde sted i alle berørte løbetidssegmenter, hedder det i analysen.
I tiden efter et indgrebs ikraftræden vil udstedelsesaktiviteten formentlig falde.
- Obligationspriserne kan tænkes påvirket dels af det mindre udbudspres og dels (for de lange obligationers vedkommende) af en fortsat investorpræference for de nu relativt mere knappe varer i dette løbetidssegment. Dette taler for en indsnævring af spændet mellem de 20 og 30-årige papirer efter indgrebet har fået effekt, konkluderer Unibank.
Hvis der gennemføres restriktioner på muligheden for løbetidsforlængelse kan det få effekt for institutternes tab og hensættelser, når konjunkturerne vender og familiernes økonomi belastes. Løbetidsforlængelse har vist sig at være en oplagt løsning for familier, der er midlertidigt likviditetsmæssigt belastede, til at få den fornødne likviditetslettelse. Hvis denne adgang begrænses eller helt fjernes må FlexLån formodes at blive en mere attraktiv låneform, skriver Unibank.
- Ole Mikkelsen (+45) 33 96 96 54.
(c) Reuters Limited 1997.
