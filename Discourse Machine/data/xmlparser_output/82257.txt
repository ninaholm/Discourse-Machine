Carsten Koch vil ligestille teleselskabers moms.

KØBENHAVN, 3 april (Reuter) - Teleselskaber, der leverer ydelser til kunder i Danmark fra lande udenfor EU, skal ligestilles med selskaber, der leverer fra lande indenfor EU, foreslår skatteminister Carsten Koch i et ændringsforslag til den eksisterende momslov.
- Et væsentligt element i de ændrede momsregler, der foreslåes at træde i kraft 1. juli 1997, er, at televirksomheder udenfor EU skal afregne dansk moms af teleydelser leveret til forbrugere her i landet. I dag er ydelserne momsfri, skriver skatteministeren i ændringsforslaget.
Samtidig med, at teleselskaberne udenfor EU pålægges dansk moms, skal de danske teleselskaber have mulighed for at sælge ydelser til lande udenfor EU uden at skulle betale dansk moms.
- Salg til virksomheder i andre EU-lande vil efter lovforslaget ligeledes kunne ske uden moms, idet der betales moms i kundens land. Virksomhederne undgår på denne måde at skulle søge om tilbagebetaling af moms i andre EU-lande, fremgår det af forslaget.
Carsten Koch forklarer, at det danske lovforslag bygger på en EU-beslutning.
- Forslaget bygger på Rådsbeslutninger, der bemyndiger medlemslandene til at indføre midlertidige ændringer på momsområdet. Rådsbeslutningen blev først vedtaget d. 17. marts 1997, og det er baggrunden for det sene fremsættelsestidspunkt, fremgår det af lovforslaget.
Lovforslaget er endnu ikke blevet debatteret eller første-behandlet i Folketingssalen.
- Morten Bonde Pedersen (+45) 33 96 96 51.
(c) Reuters Limited 1997.
