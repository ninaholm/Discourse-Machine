DANISCO-RESULTAT PÅ NIVEAU MED FORVENTNINGERNE.

KØBENHAVN, 18 december (Reuter) - Danisco offentliggjorde onsdag et halvårsresultat, der lå tæt op af markedets forventninger. Det ordinære resultat før skat blev på 851 mio. kr., mens gennemsnittet i et Reuters-estimat lød på 844 mio. kr. Resultatet af den primære drift var 939 mio. kr., mod et forventet resultat på 941 mio. kr.
- Aktivitetsforøgelser i eksisterende virksomheder og omsætningen i de i sidste halvdel af 1995/96 tilkøbte virksomheder mere end opvejede omsætningsfaldet i emballagesektoren, der indtraf som følge af store prisfald på bølgepap-og emballagepapirmarkederne, skriver ledelsen i halvårsregnskabet.
Omsætningen steg med ca. seks pct. til 8.319 mio. kr., og ifølge regnskabet har udviklingen i valutakurserne i forhold til samme periode året før påvirket omsætningen positivt.
(c) Reuters Limited 1996.
