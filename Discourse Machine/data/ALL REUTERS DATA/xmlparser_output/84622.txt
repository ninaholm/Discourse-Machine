Den Danske Bank ser stabile renter og DKK.

KØBENHAVN, 11 juni (Reuter) - De danske renter og den danske krone vil det næste års tid udvise stor stabilitet, vurderer Den Danske Bank i sin seneste økonomiske prognose.
Fastkurspolitikken har fortsat førsteprioritet for Nationalbanken, og banken har derfor svært ved at forestille sig, at Nationalbanken isoleret vil ændre repo-renten, hvis valutamarkederne holder sig i ro.
- Vi venter derfor, at spændet (mellem den danske og tyske repo-rente, red.) vil være 50 bp. både på tre og 12 måneders sigt, skriver Den Danske Bank.
Den gunstige udvikling i den danske økonomi betyder ifølge Den Danske Bank, at indsnævringen af afstanden mellem de lange danske og tyske renter kan fortsætte. Banken forventer, at afstanden er reduceret yderligere 15 bp. på tre måneders sigt.
- Med udsigten til tiltagende vækst og dermed svagt stigende tysk rente, ventes den danske 10-årige rente at trække op imod 6,75 pct. på et års sigt, skriver Den Danske Bank.
Onsdag formiddag ligger den 10-årige danske rente (statens 7 pct. st.l. 2007) i 6,44 pct. med en forskel til den tilsvarende tyske rente på ca. 68 bp.
- Søren Linding Jakobsen (+45) 33 96 96 53.
(c) Reuters Limited 1997.
