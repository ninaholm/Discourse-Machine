250 af JAMO-arbejdere i arbejdsnedlæggelse - SiD.

KØBENHAVN, 15 maj (Reuter) - Næsten halvdelen af højttalerfabrikken JAMO&apos;s godt 500 medarbejdere nedlagde i sidste uge arbejdet i forbindelse med forhandlinger om nye akkordtillæg. Det oplyser formanden for SiD Nordsalling-Fur, Vagn Henriksen, til Reuters Finans. Han tør samtidig ikke afvise, at der igen i næste uge kan blive tale om arbejdsnedlæggelser.
- Efter nye forhandlinger i går onsdag er det svært at bevare optimismen med hensyn til en løsning, siger Vagn Henriksen.
Arbejdsnedlæggelserne begyndte mandag i sidste uge og accelererede tirsdag og onsdag. Onsdag gik omkring 250 af JAMO&apos;s medarbejdere således hjem i utilfredshed med ledelsens udspil til akkordbetalinger.
I indeværende uge møder JAMO-arbejderne normalt, for på mandag at blive orienteret om forhandlingerne.
- Stig Ørskov Pedersen (+45) 33 96 96 59.
(c) Reuters Limited 1997.
