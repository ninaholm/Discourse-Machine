K-oplæg ligger i forlængelse af V-oplæg - Fogh.

KØBENHAVN, 13 juni (Reuter) - Det velfærdsoplæg, som de konservative præsenterede på et pressemøde fredag, ligger i forlængelse af Venstres ditto, der blev offentliggjort i fjor under titlen &quot;Vælfærd og valgfrihed&quot;. Det skriver Venstres politiske ordfører, Anders Fogh Rasmussen, i en pressemeddelelse fredag.
- Som helhed ligger oplægget fra det Konservative Folkeparti i god forlængelse af Venstres velfærdsreform. Venstre ser positivt på oplægget. De fleste af forslagene kender vi allerede fra vore fælles finanslovforslag, skriver Anders Fogh Rasmussen.
De konservatives velfærdsoplæg, Nye tider nye tanker, er ligesom regeringens plan, Danmark 2005, en meget langsigtet plan.
Visse af punkterne er i de to strategier er også fælles. Bl.a. vil begge parter nedbringe skattetrykket, give erhvervslivet gunstige vilkår, sænke selskabsskatten og styrke uddannelserne og erhvervsforskningen.
På pressemødet sagde Hans Engell, at de konservatives oplæg først og fremmest skal bæres igennem af de borgerlige partier.
Men han udelukkede ikke, at de radikales gunst også kan vindes.
- Jeg har noteret mig, at de radikale har udfoldet positive tanker på det seneste. Jeg tror for eksempel ikke, at de er frosset fast i deres syn på efterlønnen, sagde Hans Engell.
Netop en forhøjelse af efterlønsalderen er et af de midler, der ifølge de konservative skal sikre fremtidens velfærd, når arbejdsstyrken skrumper de kommende år.
- Morten Bonde Pedersen (+45) 33 96 96 51.
(c) Reuters Limited 1997.
