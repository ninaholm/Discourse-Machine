Presserunde - Finans/Økonomi mandag 23 juni.

Reuters står ikke inde for avisartiklernes nøjagtighed 1) De største forsikringsselskaber går nu målrettet efter at tjene penge på den sociale bølge, der skvulper hen over danske firmaer. Både Danica, PFA, Codan og Tryg-Baltica vil med nye, socialt ansvarlige forsikringsordninger puste liv i markedet for firmapensioner. Der er penge at spare ved at dirigere skrantende medarbejdere uden om ventelisterne og direkte til privathospitalerne, behandle alkoholproblemer aktivt eller garantere privatøkonomien mod kollaps ved alvorlige sygdomme. (Jyllands-Posten Erhverv &amp; Økonomi side 1 og 5)
2) Hundredvis af danske familier, der har brændt sig på at investere i luksus-sommerhuse på anparter for lånte penge, får nu et usædvanligt tilbud fra Jyske Bank. I de tilfælde, hvor Jyske Bank har været långiver, vil banken slå en streg over gælden. &quot;Vi må erkende, at disse projekter har været baseret på ulovlig, erhvervsmæssig udlejning af sommerhuse, og at banken har begået fejl i sin kreditvurdering. Derfor vil vi løsgøre debitorerne,&quot; siger Jyske Bank-direktør Visti Nielsen. (Jyllands-Posten Erhverv &amp; Økonomi side 2)
3) Selv om Danisco-aktien så absolut hører til Fondsbørsens yndlinge, er der endnu mere i vente til aktionærerne, skriver Jyllands-Posten om Danisco, som er denne uges aktie. Onsdagens regnskab kan give det næste kurshop, vurderes det. (Jyllands-Posten Erhverv &amp; Økonomi side 8)
4) BG Bank er Ugens Aktie i Berlingske Tidende under overskriften &quot;BG Bank i venteposition&quot;.
(Presserunden er udarbejdet af Finansinformation).
(c) Reuters Limited 1997.
