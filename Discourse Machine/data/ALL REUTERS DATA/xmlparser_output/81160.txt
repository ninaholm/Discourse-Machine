Overskudsgrad tenderer til at falde - Kbh Luft dir.

KØBENHAVN, 6 marts (Reuter) - Overskudsgraden i Københavns Lufthavne vil tendere til at falde i fremtiden. Det siger underdirektør i Københavns Lufthavne, Stefan Buch til Reuters Finans i en kommentar til regnskabet for 1996 udsendt torsdag.
- Den kommende udvikling i shoppingcenteret er bestemt af trafikudviklingen generelt. Øget trafikudvikling giver selvfølgelig nogle trafikindtægter, men kræver også nogle omkostninger. Derfor vil overskudsgraden tendere til at falde, siger Stefan Buch.
De reelle omkostninger ved at varetage driften af forretningscenteret i Københavns Lufthavne er meget få, hvorved indtjeningen på disse aktiviteter er relativ høj i forhold til trafikaktiviteterne. Men det er en omkostningskrævende mertrafik, der skal trække yderligere vækst i forretningsaktiviteterne.
Overskudsgraden faldt i 1996 til 34,8 pct. fra 37,7 pct. i 1997.
Stefan Buch betegner dog fortsat selskabets overskudsgrad som pæn høj.
Trafikindtægterne står for ca. halvdelen af nettoomsætningen i Københavns Lufthavne, mens koncessionsindtægterne udgør ca. 40 pct. af omsætningen. De sidste 10 pct. kommer fra indtægter fra udlejning og salg af tjenesteydelser. Stefan Buch forventer, at denne fordeling vil blive fastholdt på kort sigt. Frafaldet af det toldfrie salg fra den første januar 1999 vil øge trafikindtægternes andel.
Københavns Lufthavne kom ud af 1996 med et overskud før skat på 422 mio. kr. mod 376 mio. kr. i 1995.
- Søren Linding Jakobsen (+45) 33 96 96 53.
(c) Reuters Limited 1997.
