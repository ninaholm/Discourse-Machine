Coloplast oversteg forventninger til 1 hlv 96/97.

KØBENHAVN, 13 maj (Reuter) - Medicokoncernen Coloplast kom ud af første halvår 1996/97 med et resultat før skat på 138 mio. kr. mod 113 mio. kr. i samme periode året før. Resultatet ligger over, hvad analytikere op til regnskabet havde ventet. De havde regnet med et resultat før skat på 128 mio. kr.
- Driftsresultatet, de finansielle poster og dermed det ordinære resultat er påvirket positivt af valutakursudviklingen, som især har været gunstig for GBP og USD, skriver Coloplast i sin regnskabsmeddelelse.
Selskabet oplyser, at flere europæiske lande i første halvår har gennemført initiativer for at reducere sundhedsudgifterne. Omsætningen og indtjeningen i selskabet er derfor kommet under pres, men den gunstige udvikling i valutaerne har kompenseret for presset.
- I enkelte lande har selskabet direkte registreret en tilbagegang på grund af besparelser på de offentlige sundhedsbudgetter. Selskabets fremgang i Europa er derfor lidt lavere end de forventede 10 pct. målt med uændrede valutakurser, skriver Coloplast.
Koncernomsætningen steg med 19 pct. til 1.112 mio. kr. mod 936,9 mio. kr. Analytikerne havde ventet en stigning på 14 pct. til 1.067 mio. kr.
I halvåret blev der benyttet 82,1 mio. kr. til investeringer, hvoraf de 8,5 mio. kr. gik til nybygninger.
- De øvrige investeringer er hovedsageligt foretaget i maskiner og driftsmateriel for udvidelse af produktionskapaciteten. I løbet af sommeren bliver der igangsat udvidelser af fabrikkerne i Espergærde og Kokkedal, skriver selskabet.
På grund af besparelserne i flere europæiske landes sundhedsudgifter er selskabets langsigtede strategi til imødegåelse heraf udvikling af nye produkter og opkøb af forretningsområder, oplyser Coloplast.
Aktiemarkedet har tirsdag taget pænt imod regnskabet fra Coloplast. Selskabets aktie ligger først på eftermiddagen til en stigning på 10 kr. i kurs 490. I alt er der handlet ca. 8.000 aktier.
- Carl Johan Corneliussen (+45) 33 96 96 57.
(c) Reuters Limited 1997.
