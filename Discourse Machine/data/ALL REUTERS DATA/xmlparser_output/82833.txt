Radikale V upåvirket af Tele DK&apos;s høringssvar.

KØBENHAVN, 21 april (Reuter) - Det Radikale Venstre er upåvirket af Tele Danmarks beklagelser om fremtidige tab på grund af den kommende lov om teleliberalisering. Partiet fastholder sin støtte til lovforslaget, forklarer de radikales teleordfører, Henrik Svane, til Reuters Finans.
- Når vi er på vej ind i en liberalisering, så er det et spørgsmål om gynger og karruseller. Går det for hårdt til, så må vi overveje situationen, men lad os nu se, hvordan det virker, siger han.
Han lader sig ikke påvirke af eventuelle trusler om fyringer, men glæder sig til de lavere telefonpriser og fastholder de radikales støtte til lovforslaget om teleliberalisering.
Tele Danmark offentliggjorde mandag sine bemærkninger til lovudkastene til den endelige teleliberalisering.
Tele Danmark vurderer at forliget årligt vil koste koncernen mellem 1,2 og 1,9 mia. kr. før skat. Over tiden vil tabet være stigende og medføre afgivelse af kunder og trafik til konkurrenterne. Produktionsomkostninger falder ikke, oplyser Tele Danmark.
- Carl Johan Corneliussen (+45) 33 96 96 57.
(c) Reuters Limited 1997.
