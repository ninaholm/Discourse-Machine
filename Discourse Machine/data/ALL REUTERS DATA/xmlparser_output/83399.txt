Moody&apos;s overvejer fortsat Jyske Banks rating.

KØBENHAVN, 6 maj (Reuter) - Det internationaale kreditvurderingsinstitut Moody&apos;s har endnu ikke taget stilling til en mulig opjustering af ratingen på Jyske Bank, oplyser en medarbejder fra kreditvurderings-instituttets Client Service Desk.
Moody&apos;s oplyste ellers allerede den 4. februar, at instituttet nu indledte en ny vurdering af Jyske Bank for at bedømme muligheden for at opjustere ratingen, der er A3 for bankens langfristede gæld, Prime 2 for kortfristet gæld og C for bankens finansielle styrke.
Moody&apos;s bruger normalt to-tre måneder på at tage beslutningen om en ny rating efter at have indledt en ny vurdering, og Jyske Bank havde ventet en afgørelse i forlængelse af offentliggørelsen af bankens kvartalsregnskab den 22. april
- Vi skulle have haft møde med dem i april, men det blev aflyst på grund af sygdom. Men vi har naturligvis sendt kvartalsregnskabet til dem, så nu venter vi blot, siger underdirektør Poul Thorhauge fra Jyske Bank, der håber på en hurtig afklaring.
Ifølge Moody&apos;s skyldes revurderingen blandt andet bankens gode og vedvarende rentabilitet, og at banken gennem den seneste tid har forbedret aktivmassen.
- Revurderingen vil også fokusere på den skærpede konkurrence, som Jyske Bank står over for på sit hjemmemaked og bankens evne til at fastholde marginer over gennemsnittet, samt evnen til at varetage risici i sine bestræbelser på at forsvare sin markedsandel, skrev analytikerne fra Moody&apos;s i februar.
- Ole Mikkelsen (+45) 33 96 96 54.
(c) Reuters Limited 1997.
