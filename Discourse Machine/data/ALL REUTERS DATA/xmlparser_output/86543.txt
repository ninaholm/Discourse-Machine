Tele DK vil være partner med Ceske Radiokom - dir.

KØBENHAVN, 12 august (Reuter) - Tele Danmark har købt 20,8 pct. af det tjekkiske telefonsselskab Ceske Radiokomunikace (CRK) for at blive fuldbyrdet partner med selskabet. Ideen er at udvikle CRK til et telekommunkationsselskab på alle områder.
- Det har været fremme, at der skulle findes en partner for at udvikle telekommunkationsdelen. Det kan være den proces bliver lidt enklere nu, når der står en 20,8 pct. aktionær og siger, at det vil vi meget gerne være en del af, siger underdirektør Henning Rostung fra Tele Danmark til Reuters Finans tirsdag.
Tele Danmark har i sinde at slå på den store erfaring, selskabet har fra liberaliseringen her i Danmark, når det kommer til diskussionen om partnerskab. Allerede på nuværende tidspunkt har der været uformelle kontakter mellem CRK og Tele Danmark om, at Tele Danmark kan udvikle CRK til mobiloperatør.
- Der er en liberalisering i gang i landet, og vi ser CRK stå til en fremtrædende rolle. Det kunne gå hen og blive operatør på mobil-og fastnettelefoni. Vi ser CRK som en meget central spiller næsten uanset, hvad der skal ske. Og skulle partnerskabet så glippe, så sidder vi med en aktiepost i et børsnoteret selskab, som andre måske vil være interesseret i, så exit-mulighederne er også gode, siger Henning Rostung.
Tjekkiet bliver i Tele Danmark set som et meget attraktivt marked.
Inden for de seneste par år har Tele Danmark to gange tidligere forsøgt, at komme ind i Tjekkiet.
Første gang var i forsommeren 1995, hvor selskabet bød sig ind på det nationale teleselskab SPT.
Den anden gang var i foråret 1996, hvor Tele Danmark forsøgte, at købe 49 pct. af Radiomobil, men prisen var for høj.
Nu kommer de så ind i CRK, der til gengæld sidder med de resterende 51 pct. i Radiomobil.
- Carl Johan Corneliussen (+45) 33 96 96 58.
(c) Reuters Limited 1997.
