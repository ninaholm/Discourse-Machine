DDB venter nogle hundrede Hafnia-henvendelser - dir.

KØBENHAVN, 6 juni (Reuter) - Den Danske Bank forventer, at nogle hundrede private investorer vil tage imod tilbuddet fra banken om at henvende sig for at få forlænget tidsfristen i den såkaldte Hafnia-sag, oplyser bankdirektør Knud Sørensen.
- Jeg vil tro nogle hundrede, siger Knud Sørensen direkte adspurgt om hvor mange henvendelser, banken regner med at få.
Den Danske Bank tilbød fredag, at private Hafnia-investorer kan få forlænget forældelsesfristen, hvis de henvender sig til banken.
Den Danske Bank har allerede indvilget i at suspendere forældelsesfristen for et to-cifret antal investorer, oplyser Knud Sørensen, men han ønsker ikke at oplyse, hvad sagen i værste fald kan koste banken.
- Det er totalt set et behersket beløb, siger Knud Sørensen. Han vil ikke kommentere beløbet på 400-500 mio. kr., som en analytiker har anslået over for Reuters Finans.
Den Danske Bank indrykker søndag og mandag annoncer i dagbladene, hvor investorerne opfordres til at henvende sig inden udgangen af juni.
- Ole Mikkelsen (+45) 33 96 96 54.
(c) Reuters Limited 1997.
