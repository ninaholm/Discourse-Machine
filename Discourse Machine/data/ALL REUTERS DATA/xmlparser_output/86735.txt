Disponibelt res steg til 4,2 mia kr hos PFA i hlv.

KØBENHAVN, 15 august (Reuter) - Kundetilgang og en gunstig udvikling på værdipapirmarkederne var i første halvår 1997 med til at give pensionsselskabet PFA et godt resultat, fremgår det af PFA Nyt, som koncernen udgiver.
- Det disponible beløb kunne før skat opgøres til knap 4,2 mia. kr. Heraf kunne knap 3,9 mia. kr. overføres til bonusudjævningshensættelser, mens godt 300 mio. kr. kunne henlægges til egenkapitalen, skriver selskabet.
I første halvår 1996 var det disponible resultat på 1,6 mia. kr.
Den løbende præmieindtægt voksede til 3,2 mia. kr. fra 2,7 mia. kr. i den tilsvarende periode sidste år.
- Præmieindtægterne i alt for hele året forventes efter bruttoskat at komme op på 7,7 mia. kr. mod en samlet præmieindtægt på 6,9 mia. kr. sidste år, skriver PFA.
PFA har opnået et afkast på børsnoterede aktier på 26,2 pct. i første halvår, og det er på linie med udviklingen i KFX-indekset på Fondsbørsen.
På udenlandske aktier har koncernen opnået et afkast på 30,5 pct., mens nominelle danske obligationer, som ca. halvdelen af koncernens aktiver er placeret i, har givet et afkast på 6,2 pct. og indeksobligationer 5,7 pct.
- Ole Mikkelsen (+45) 33 96 96 54.
(c) Reuters Limited 1997.
