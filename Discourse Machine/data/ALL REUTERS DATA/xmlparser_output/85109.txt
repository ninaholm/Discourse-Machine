Presserunde - Erhverv onsdag 25 juni.

Reuters står ikke inde for avisartiklernes nøjagtighed 1) Københavns Fondsbørs advarede forud for salget af Hafnia-aktier i 1992 mod indholdet af en børsmeddelelse, der undlod at oplyse om det reelle underskud i forsikringskoncernen. Men meddelelsen blev efterfølgende optrykt uden ændringer i det salgsmateriale, som private investorer købte aktier ud fra i sommeren 1992. (Jyllands-Posten Erhverv &amp; Økonomi side 1 og 2)
2) Det tidligere Datacentralen, som nu hedder CSC, skal stå for koncernens nye europæiske driftscenter. Dermed bliver konkurrencen på det danske marked endnu hårdere. De danske priser for datadrift er i forvejen verdens laveste - typisk er det dobbelt så dyrt i Tyskland. &quot;Danmark er en nation bestående af fem millioner købmænd, og desuden er Danmark et land, som producenter af programmer og EDB-maskiner gerne vil bruge som test-land&quot; siger den adm. direktør for CSC Scandinavia, Søren Bansholt, om de lave priser. (Berlingske Erhverv side 1)
3) De små butikker skal have kompensation for deres renteudgifter, fordi PBS ikke behandler Dankort-kvitteringerne hurtigt nok. Det kræver næstformanden i Danmarks Handelsstandsforening. Samtidig kræver PBS egen ejerkreds, at problemerne løses nu. Blandt andet Søren Møller Nielsen, som er næstformand i PBS og direktør for Den Danske Bank siger, at &quot;der er grund til at gøre noget&quot;. (Berlingske Erhverv side 2)
4) Der er opstået fornyet tvivl om aftalen om den malaysiske forretningsmand Amin Shahs købsaftale med Danyard. Tidsplanen er ved at skride, da Danyard skulle have modtaget en uvildig rapport fra konsulentfirmaet Jones Lang &amp; Wooton i London, men den er endnu ikke kommet. J. Lauritzen Holdings bestyrelsesformand, Michael Christiansen oplyser, at konsulentfirmaet har afleveret rapporten til Amin Shah, og at vurderingen svarer til Lauritzens egne. (Politiken side 9, Berlingske Erhverv side 1, Jyllands-Posten Erhverv &amp; Økonomi side 2)
5) Ifølge det internationale register for krigsskibe, er flere danskbyggede krigsskibe endt som patruljebåde i krigshærgede lande som Burma og Irak, samt i Grækenland og Marokko. Den 11. juli skal Folketingets Udenrigspolitiske nævn drøfte Danyards kontrakt med malayseren Amin Shah, idet aftalen forudsætter overførsel af teknologien bag Danyards patruljebåde. (Politiken side 9)
(Presserunden er udarbejdet af Finansinformation).
(c) Reuters Limited 1997.
