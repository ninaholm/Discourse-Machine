RATING GAV ØGET UDENLANDSK INTERESSE FOR NYKREDIT.

KØBENHAVN, 19 februar (Reuter) - Nykredit koncernen har i 1996 øget andelen af udenlandske obligationsinvestorer til 6,6 pct. fra 5,2 pct. i 1995. Ledelsen i Nykredit er ikke i tvivl om, at det amerikanske kreditvurderingsinstitut Moody&apos;s rating af koncernens realkreditobligationer har spillet positivt ind.
- Vores rating har givet haft en væsentlig positiv indflydelse på vores salg af obligationer til udlandet, sagde koncerndirektør Ole Stentoft på et pressemøde onsdag i anledning af, at Nykredit offentliggjorde sit regnskab for 1996.
Ca. 55 pct. af Nykredits cirkulerende obligationer fik som de første i Danmark i august 1996 tildelt ratingen Aa3 af Moody&apos;s.
Nykredit ønsker ikke umiddelbart at give et bud på, hvorvidt koncernen vil være i stand til at øge den udenlandske ejerandel yderligere.
- Det er stadigt svært at forklare udenlandske investorer, hvad en realkreditobligation er. Men vi forsøger at forklare os for de mest interessante kunder. Og her hjælper ratingen med, sagde Ole Stentoft.
De udenlandske investorers beholdning af Nykredits realkreditobligationer var i kursværdi ultimo 1996 på ca. 24 mia. kr., mens den udenlandske andel i de øvrige danske realkreditinstitutioner var ca. på 23 mia. kr., fremgår det af materiale fra pressemødet.
Ultimo 1995 var andelen knap 18 mia. kr. i både Nykredit og de øvrige konkurrenter.
- Eva Elgaard Pedersen (+45) 33 96 96 57.
(c) Reuters Limited 1997.
