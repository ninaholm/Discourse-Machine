Presserunde - Erhverv torsdag 12 juni.

Reuters står ikke inde for avisartiklernes nøjagtighed 1) Trods tidligere forsikringer om det modsatte, sænker Novo Nordisk fra på mandag prisen på insulin i hætteglas. Den falder med 20 pct. i Danmark og koster dermed nøjagtig det samme som konkurrenten Eli Lillys insulin. Dermed er der lagt op til priskrig, som de 35.000 danske brugere af insulin kan nyde godt af. (Politiken side 10)
2) Konglomeratet J. Lauritzen vil først have salget af Danyard på plads, før en eventuel børsnotering af de enkelte del-selskaber, som eksempelvis Aalborg Industries, kan komme på tale. Det siger bestyrelsesformand Michael Christiansen. Han spår samtidig, at aktiekursen vil passere 1.000 kr. mod det nuværende niveau på 760 kr., når Danyard-handlen er på plads. (Børsen side 4)
3) Trenden mod opløsning af de store konglomerater for at imødekomme aktionærers og analytikeres krav om øget shareholder value har ikke store chancer i Danmark, vurderer en af de danske bestyrelseseksperter, direktør Erik B. Rasmussen. Han mener på den anden side, at danske konglomerater i langt højere grad og langt hurtigere vil skille sig af med forretningsområder, der ikke har virkelige vækstmuligheder inden for konglomeratets rammer. (Børsen side 1 og 4)
4) Skatteminister Carsten Koch (S) vil undgå retssager med 1.600 tidligere virksomhedsejere, der er anklaget for virksomhedstømning, ved at &quot;smøre&quot; dem med et skattefradrag. Told &amp; Skat er ved at lægge sidste hånd på et cirkulære, der skal lokke de 1.600 selskabstømmere til at betale erstatning uden retssag, ved at give dem reduceret beskatning af gevinsten fra tømningerne, og en skatteyderbetalt rentefordel, der i sin tid mod solid overbetaling solgte ders skatteforpligtelse til selskabstømmere. (Berlingske Erhverv side 1)
5) De danske erhvervsvirksomheder er på de fleste områder gået længere i deres miljøindsats, end lovgivningen kræver, konstaterer Dansk Industri i en ny rapport. Formanden for DIs miljøudvalg, Mogens Granborg siger, at man generelt er utilfreds med brugen af niljøafgifter, som for eksempel CO2-afgiften. Granborg mener at det er problematisk, at afgifterne får karakter af skatter, og at de virksomheder, der gør en ekstra indsats, ikke præmieres. (Berlingske Erhverv side 2)
(Presserunden er udarbejdet af Finansinformation).
(c) Reuters Limited 1997.
