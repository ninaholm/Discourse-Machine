Presserunde - Erhverv torsdag 17 april.

Reuters står ikke inde for avisartiklernes nøjagtighed 1) Compaq har fået en ordre på levering af 1000 servere og 8000 PCere til BG Bank og SDC. Ordren, der beløber sig til omkring 150 millioner kr., er Danmarks hidtil største og giver IBM lidt af en lang næse. Olivetti skal stå for service og installation og har dermed opnået sin bedste kontrakt siden 1992. Den samlede ordre var på 210 millioner kr., og det er normalt IBM, der sætter sig på ordrer i den størrelsesorden, men blev denne gang forbigået af BG Bank og SDC. (Berlingske Erhverv side 1)
2) Uroen blandt de ansatte på grund af overarbejdet i Post Danmark får nu SiD til for første gang at slæbe virksomheden for Arbejdsretten. Samtidig vil organisationen gøre Finansministeriet ansvarligt. SiDs beslutning er truffet, efter at organisationen længe har forsøgt at få topledelsen til at forbedre forholdene på de enkelte posthuse. Ifølge sagsfremstillingen har Post Danmarks adm. direktør, Helge Israelsen, forgæves forsøgt at få de lokale postmestre til at nedbringe overarbejdspukkelen. (Jyllands-Posten Erhverv &amp; Økonomi side 1)
3) Billund Lufthavn skifter nu status og skal fremover drives som et aktieselskab, der lægger ud med en aktiekapital på 100 mio. kroner. Lufthavnens største andelshaver, Vejle Amt, ventes fredag at godkende beslutningen, der allerede har fået ja fra en anden af de store medejere, Vejle Kommune. De hidtidige ejere, Vejle Amt, Kolding, Vejle, Grindsted, Billund og Give kommuner, får en stak aktier, der står til kurs 433 for 100. (Jyllands-Posten Erhverv &amp; Økonomi side 3).
(c) Reuters Limited 1997.
