TRYG-B FASTSÆTTER KONTORENTE TIL 6,0 PCT I 1997.

KØBENHAVN, 16 december (Reuter) - Tryg-Baltica Forsikring har fastsat næste års kontorente til 6,0 pct. efter realrenteafgift for firma-og arbejdsmarkedspensionsordninger, mens den er fastsat til 5,8 pct. efter realrenteafgift for de individuelle pensionsopsparinger, oplyser selskabet mandag.
Begge satser er 0,5 pct.point højere end de hidtidige prognoser.
- De højere kontorenter skyldes, at 1996 har været præget af store kursstigninger, hvilket mere end opvejer, at realrenteafgiftssatsen er højere end hidtil forventet, og derudover at Tryg-Baltica Liv-og Pension er blandt de absolut mest solide selskaber, siger vicedirektør Ib Mardahl-Hansen fra selskabet.
(c) Reuters Limited 1996.
