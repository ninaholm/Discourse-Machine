Tryg-B kan spare 100 mio i erstatninger - afd-dir.

KØBENHAVN, 10 juni (Reuter) - Forsikringskoncernen Tryg-Baltica kan spare ca. 100 mio. kr. om året i erstatninger ved at omlægge visse arbejdsgange. Det viser de første erfaringer, som selskabet har gjort med et projekt, der kigger nærmere på de udbetalte erstatninger.
- Det skal køre fra 1998, og det er noget, der vil slå igennem i alle de efterfølgende år, siger afdelingsdirektør Lars Halling fra Tryg-Baltica.
Projektet går blandt andet ud på at fange fejl i udbetalinger til erstatninger, og de første erfaringer har været positive, oplyser afdelingsdirektøren.
En arbejdsgruppe har således gennemgået 400 udbetalinger i forbindelse med autoskader grundigt, og tidligere har en gruppe gennemgået familie-og ejendomsskader.
- Allerede nu, før brancherne i erhverv analyseres, har vi opdaget potentielle besparelser for henved 100 mio. kr., siger Lars Halling.
Lignede projekter hos forsikringsselskaber i udlandet antyder, at selskabet kan realisere ca. 50 pct. af beløbet ved at ændre arbejdsgange, men Lars Halling mener, at der er mulighed for at finde helt op mod 200 mio. kr. og målet om realiserede besparelser på 100 mio. kr. derfor kan gennemføres.
En besparelse på 100 mio. kr. skal ses i forhold til, at landets største forsikringsselskab udbetaler erstatninger for ca. fire mia. kr. Besparelsen er dermed på to-tre pct.
- Det her skal ske, uden at det går ud over kundetilfredsheden, påpeger Lars Halling.
- Ole Mikkelsen (+45) 33 96 96 54.
(c) Reuters Limited 1997.
