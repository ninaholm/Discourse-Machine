KBH BØRS ANBEFALER JAMO-AKTIER OP TIL KURS 365.

KØBENHAVN, 25 oktober (Reuter) - Børsmæglerselskabet Den Københavnske Børs anbefaler at købe aktier i højtalerfabrikanten Jamo op til kurs 365, fremgår det af en analyse fra børsmæglerselskabet.
- Prisfastsættelsen af selskaber, der fremstiller varige forbrugsgoder, ligger omkring en P/E på 15-16, hvilket indikerer, at Jamo bør købes helt op til kurs 365 som ventes at blive den endelige udbudskurs, hedder det i analysen.
P/E angiver, hvor meget investorerne er parat til at betale for hver overskudskrone i selskabet.
Jamo er på vej til at blive noteret på Københavns Fondsbørs. Fra den 29. oktober til den 5. november udbydes der 630.000 aktier a 20 kr., og det er dem, Den Københavnske Børs forudser vil lande i den øvre ende af det prisinterval, som aktierne bliver udbudt i.
- Jamo har de sidste fem regnskabsår præsteret flot indtjeningsfremgang og vi forventer, at bl.a. satsningen på Surround Sound vil sikre selskabet den nødvendige fremtidige indtjeningsvækst, skriver analytikerne fra Den Københavnske Børs.
Børsmæglerselskabet forudser, at Jamos omsætning vil stige til 490 mio. kr. i regnskabsåret 1996/97 fra 446 mio. kr. i regnskabsåret 1995/96, og at resultatet før skat vil stige til 78,5 mio. kr. fra 69,2 mio. kr.
Det ventes, at Jamo optages til notering på fondsbørsen første gang den 8. november.
Den Danske Bank, Morsø Bank og Morsø Sparekasse står for salget af de 630.000 stk. aktier. De tre banker kan beslutte at hæve antallet med 70.000 stk.
Den Danske Bank har tidligere oplyst, at det indikative prisinterval for aktierne er fastlagt til 320-365 kr. pr. aktie. (/olm).
(c) Reuters Limited 1996.
