Markant fald i skadespct gav Codan godt 96-res.

KØBENHAVN, 6 marts (Reuter) - Forsikringskoncernen Codan kom ud af regnskabsåret 1996 med det bedste resultat i selskabets historie. Det var blandt andet et markant fald i den såkaldte skadesprocent, der var med til at skabe det gode resultat.
- Den primære drift i dansk skadeforsikring, der er koncernens største virksomhedsområde, blev som ventet væsentligt forbedret i 1996. Skadeprocenten faldt således fra 81 til 70, hvilket gav et forsikringsteknisk resultat på 99 mio. kr. før udjævningshensættelser, mod et underskud på 182 mio. kr. i 1995, hedder det i regnskabet.
Resultatet før skat blev næsten fordoblet til 1.071 mio. kr. mod 561 mio. kr. året før. Det britiske Royal &amp; Sun Alliance, der er storaktionær med en ejerandel på godt 70 pct., og de øvrige aktionærer kan se frem til et øget udbytte. Bestyrelsen foreslår nemlig, at hæve udbyttet til 22,5 pct. fra 20,0 pct. året før.
(c) Reuters Limited 1997.
