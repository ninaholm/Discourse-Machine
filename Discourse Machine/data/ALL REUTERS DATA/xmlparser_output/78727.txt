UNIBANK SER RENTELØFT I 97, DOG MINDRE END I 94.

KØBENHAVN, 6 januar (Reuter) - Den aktuelle situation på de internationale obligationsmarkeder minder ifølge Unibank Markets en del om årsskiftet 1993/94 og 1995/96, hvor obligationsrenterne i den efterfølgende periode, især i 1994 steg solidt. Men bankens analytikere forventer dog ikke en gentagelse af 1994 i 1997.
- Unibank Markets lægger dermed op til, at 1997 bliver en noget blødere model end 1994, skriver banken i sin ugentlige renteprognose.
Prognosen spår, at den 10-årige tyske rente vil stige knap et pct.point gennem 1997 og slutte året af omkring 6,75 pct. I 1994 steg den lange tyske rente således over to pct.point. Unibank Markets forventer, at stigningen i den tyske rente i 1997 vil slå rimeligt parallelt igennem på de nordiske obligationsmarkeder.
Unibank Markets nævner flere forhold, der taler for, at 1997 ikke skal være et lige så blodigt obligationsår som 1994.
For det første tegner den økonomiske vækst i Tyskland og USA ikke til at blive nær så høj som i 1994.
For det andet overraskede den amerikanske forbundsbank, Federal Reserve i februar 1994 med at stramme rentepolitikken, mens en stramning i 1997 på ca. 0,5 pct.point er inddiskonteret i markedet. Unibank Markets forventer således ikke, at en amerikansk renteforhøjelse vil komme som et tilsvarende chok.
For det tredie er en stabilitetspagt for ØMU&apos;ens tredie fase kommet på plads, hvilket styrker indtrykket af D-markens arvtager, euroens soliditet.
Slutteligt hæfter Unibank Markets sig ved, at den tyske rentekurve er stejlere nu, end den var ved indgangen til 1994. Det giver en vis modstandskraft i den lange ende af obligationsmarkedet, anfører bankens analytikere.
Unibank vil ikke udelukke muligheden for et rentefald gennem 1997, men anser sandsynligheden for yderst begrænset. (/slj).
(c) Reuters Limited 1997.
