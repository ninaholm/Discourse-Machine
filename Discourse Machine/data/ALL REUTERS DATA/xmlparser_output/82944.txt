Svagt svensk marked trak Dahl i rødt i 1 kvt 97.

KØBENHAVN, 23 april (Reuter) - En svag udvikling på det svenske marked var medvirkende til, at vvs-grossisten Dahl International efter årets første tre måneder måtte notere et underskud før skat på otte mio. svenske kr. mod et overskud i den tilsvarende periode 1996 på 12 mio. SEK. Det fremgår af koncernens kvartalsregnskab, der blev fremlagt onsdag.
- Resultatet blev påvirket negativt af periodens færre salgsdage og i Sverige af et svagt marked, omkostninger ved integration af Skoogs VVS samt omprofilering af Dahl Sverige, skriver Dahl.
Koncernens samlede omsætningen rundede akkurat to mia. svenske kr. i første kvartal, hvilket var 20 pct. højere end første kvartal 1996.
- Stigningen er hovedsageligt forårsaget af overtagelsen af virksomheden Skoogs VVS (per årsskiftet), etableringen i Polen (august 1996) samt kraftig vækst i Finland. Første kvartal var endvidere fire arbejdsdage kortere end i 1996, hvilket svarer til seks pct. i omsætning. De svenske byggekonjunkturer har været svage i årets første måneder, hedder det i regnskabet.
Derimod har konjunkturene i Danmark været gode, hvor Dahl i første kvartal solgte for 509 mio. danske kr. mod 475 mio. kr. i den tilsvarende periode 1996.
Dahl forventer, at totalmarkedet for koncernens produkter vil være stabilt i 1997 som en helhed.
- Det er usikkert, hvorvidt det svenske marked kommer igen. Den norske markedsudvikling vurderes at være stabil over året. I Finland og Danmark ser vi et forbedret marked og i Polen vurderes væksten fortsat at være kraftig, skriver Dahl.
- Eva Elgaard Pedersen (+45) 33 96 96 58.
(c) Reuters Limited 1997.
