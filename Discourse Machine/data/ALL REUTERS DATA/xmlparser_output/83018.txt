EU vil holde godt øje med NESA-loven - Venstre.

KØBENHAVN, 24 april (Reuter) EU-Kommissionen vil holde godt øje med gennemførelsen af den omdiskuterede NESA-lov for at sikre lige konkurrencevilkår på det danske el-marked. Det siger Venstres medlem af Europa-Parlamentet, Karin Riis-Jørgensen, efter at have modtaget et svar fra EU-Kommissær Mario Monti.
- Umiddelbart strider loven ikke mod Rom-traktaten. Men det, han siger er, at EU vil kigge Svend Auken over skulderen, siger Karin Riis-Jørgensen til Reuters Finans.
Hun har spurgt Kommissionen om ikke loven med sin bestemmelse om, at aktier i danske el-selskaber kun kan sælges til virksomheder, der er bundet af elforsyningslovens prisbestemmelser, strider mod Rom-traktaten.
Mario Monti skriver i sit svar, at loven ikke umiddelbart strider mod traktaten. Men på grund af det specielle sigte med loven vil EU holde godt øje med lovens virkninger.
- Efter at være blevet gjort opmærksom på dette særlige sigte med loven, vil vi (EU-Kommissionen, red.) følge implementeringen og følgerne meget tæt for at sikre lige muligheder i dette marked, skriver Mario Monti i svaret.
Venstre, de konservative og Fremskridtspartiet er modstandere af loven, fordi de mener, staten på den måde holder udenlandske konkurrenter ude fra det danske el-marked.
Regeringen har sammen med SF og CD flertal for loven.
- Carl Johan Corneliussen (+45) 33 96 96 57
- Per Bech Thomsen (+45) 33 96 96 56.
(c) Reuters Limited 1997.
