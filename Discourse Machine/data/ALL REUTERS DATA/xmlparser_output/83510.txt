Unibank kan overtage Tryg-Baltica - Goldman S.

KØBENHAVN, 9 maj (Reuter) - Unibank er nu i en så god position, at banken er klar til at overtage et stort dansk forsikringsselskab, som eventuelt kan være Tryg-Baltica, mener analytikere fra den amerikanske investeringsbank Goldman Sachs.
- Vi tror, at Unibank i sidste ende kan bruge noget af dens overskydende kapital til at købe et dansk forsikringsselskab, skriver analytikerne i Europen Banks Fact Sheet, som Goldman Sachs udgiver.
Analytikerne peger på de tre største forsikringsselskaber, Tryg-Baltica, Codan og Topdanmark, men afskriver i samme ombæring Codan og Topdanmark med det samme. For Codans vedkommende begrundes det med, at det britiske Royal &amp; Sun Alliance ejer over 70 pct. af aktierne, mens Topdanmark allerede har valgt side i form af et tæt samarbejde med BG Bank og Nykredit.
For illustrationens skyld har Goldman Sachs udformet en model, hvor Unibank overtager Tryg-Baltica for en pris, der ligger 20 pct. over den aktuelle dagskurs.
- Det er en transaktion, som kan give et investeringsafkast på seks pct. i år et og samtidig bidrage betydeligt til indtjeningen i år et, skriver Goldman Sachs.
Analytikerne hos Goldman Sachs har igennem en længere periode været meget positive over for Unibank, og banken er fortsat på den såkaldte Recommended List, der er den næstbedste anbefaling på en skala med seks.
- Ole Mikkelsen (+45) 33 96 96 54.
(c) Reuters Limited 1997.
