Presserunde - Generelle nyheder onsdag 30 april.

Reuters står ikke inde for avisartiklernes nøjagtighed 1) Regeringen fremlægger i dag et forslag til en ny definering af, hvordan Danmarks gæld, betalingsbalance og andre nøgletal skal udvikle sig frem til år 2005. Regeringens embedsmænd arbejdede i aftes på højtryk for at gøre planen færdig til det ekstraordinære ministermøde, hvor den skal godkendes i dag. Det er uvist, om planen vil indeholde nogen finanspolitiske justeringer. (Jyllands-Posten side 1)
2) Politiet har besluttet at indstille efterforskningen mod Europa-parlamentsmedlem John Iversen. John Iversen blev filmet, da han i efteråret modtog diæt-penge fra EU, som han ikke var berettiget til. Politiet i Århus har i den forbindelse stillet en lang række spørgsmål til EU-parlamentet. Men disse spørgsmål er ikke blevet besvaret og på statsadvokaten i Viborgs anbefaling, indstiller politiet derfor efterforskningen. (Berlingske Tidende side 2)
3) Beslutningen om Euroregion Slesvig kommer næppe til folkeafstemning. Det var resultatet af en lang debat i Folketinget. Debatten var rejst af Pia Kjærsgaard, Dansk Folkeparti, som er imod EU-regioner. Hun mener, at Sønderjyllands amtsborgmester, Kresten Philipsen (V), med alle tænkelige midler forsøger at få sønderjyderne til at sluge hans Euroregion. Debatten, som slutter med afstemning onsdag, viser, at der er et stort flertal for et samarbejde henover den dansk-tyske grænse. (Jyllands-Posten side 2)
4) Den dansk-russiske toldstrid endte tirsdag i ren forbrødring. De to sidste af de fire danske transportfirmaer, som i begyndelsen af april blev sortlistet af Ruslands statslige toldkomité - DanTransport og Samson - vil ligesom DFDS Transport og Andreas Andresen blive slettet fra listen. Og de to lande vil nu samarbejde om at øge sikkerheden i det svindelplagede TIR-system. (Jyllands-Posten Erhverv &amp; Økonomi side 2)
(Presserunden er udarbejdet af Finansinformation).
(c) Reuters Limited 1997.
