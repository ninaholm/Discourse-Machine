Tele DK-estimat vedr lovudkast på vej - Heinesen.

KØBENHAVN, 12 marts (Reuter) - Tele Danmark er i løbet af en dag eller to klar med en redegørelse for, hvilke økonomiske konsekvenser, regeringens udkast til en ny telelov får for den tidligere statsmastodont. Det siger Tele Danmarks bestyrelsesformand, Knud Heinesen, til Reuters Finans.
- Det bliver et mere nuanceret estimat, og det vil komme til at indeholde de samme synspunkter, som vi tidligere har meddelt politikerne i vores henvendelse, siger Heinesen, og henviser til et brev fra Tele Danmarks bestyrelse til en række politikere.
I brevet, der er dateret den 20. februar, skrev Knud Heinesen og bestyrelsens næstformand, Nils Wilhjelm, at loven vil påføre Tele Danmark store tab.
Siden brevet blev sendt, har Tele Danmark også sendt en økonomisk redegørelse for konsekvenserne af loven til forskningsministeren, oplyser Heinesen.
Den redegørelse er tilsyneladende endnu ikke nået ud til de ordførere, som ministeren forhandler med. Ihvertfald siger en af ordførerne onsdag til Reuters Finans, at han ikke har set nogen redegørelse.
Jyllands-Posten skriver onsdag, at forskningsministeriet i et notat afviser den kritik af lovudkastet, som Tele Danmark har rejst.
Men Forskningsministeriet er onsdag ikke i stand til at oplyse, om der er udsendt et sådant notat.
- Morten Bonde Pedersen (+45) 33 96 96 51.
(c) Reuters Limited 1997.
