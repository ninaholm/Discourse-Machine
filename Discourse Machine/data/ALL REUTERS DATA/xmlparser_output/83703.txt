Jelved vil forbyde brugsgoder til pensionskunder.

KØBENHAVN, 14 maj (Reuter) - Økonomiminister Marianne Jelved vil forbyde danske pensionskunder at investere i aktier i selskaber, der tilbyder pensionsopsparerne forskellige brugsgoder, som billige feriehuse m.v.
Det fremgår af et svar fra økonomiministeren til Folketingets Erhvervsudvalg omdelt onsdag. Udvalget har stillet en række spørgsmål til et omfattende lovforslag, som ministeren fremsatte den 9. april.
Lovforslaget omhandler det meste af den finansielle sektor, og indeholder bl.a. ledelsesregler og placeringsregler.
I sin besvarelse til Folketingets Erhvervsudvalg skriver Marianne Jelved:
- Lovforslaget indeholder et generelt forbud mod placering af pensionsmidler i pengeinstitutter i aktier i selskaber, der har som formål eller et af sine formål at tilbyde aktionærerne brugsrettigheder m.v. Forbudet omfatter således placering i såvel danske som udenlandske selskaber.
Økonomiministeren skriver, at det foreslåede forbud er baseret på ønsket om at mindske den generelle risiko for, at nogle opsparere vil placere skattebegunstigede pensionsmidler ud fra et ønske om at opnå konkrete fordele m.v. i opsparingsperioden frem for overvejelser om et forventet afkast af pensionsopsparingen.
- Det står iøvrigt enhver frit for at investere i aktier med tilknyttede rettigheder, når blot investeringen ikke skattebegunstiges, skriver Jelved.
Hun præciserer i sit svar, at i det omfang, opspareren rent faktisk opnår en økonomisk fordel, (f.eks. fordi opspareren kan købe ydelser til under markedsprisen) er der tale om såkaldt &quot;maskeret udbytte&quot;.
- Det medfører, at aktionæren i henhold til pensionsbeskatningsloven skal svare 60 pct. afgift heraf, hedder det i svaret.
Forbudet mod at placere sin pensionsopaparing i aktier i selskaber, der har til formål at tilbyde aktionærerne brugsrettigheder, er nyt.
Der findes ingen lignende bestemmelser i den gældende lov, oplyser Økonomiministeriet.
Det omfattende lovforslag fra økonomiministeren bliver i øjeblikket behandlet i Folketingets Erhvervsudvalg. Udvalget ventes at afslutte sit arbejde i næste uge.
- Morten Bonde Pedersen (+45) 33 96 96 51.
(c) Reuters Limited 1997.
