Offentlig sektor har stort år 2000-problem - Teknologirådet.

KØBENHAVN, 22 maj (Reuter) - Det koster flere mia. kr. at løse år 2000-problemet i den offentlige sektor i Danmark. Samtidig har to ud af tre offentlige IT-chefer ikke erkendt, at de har et problem. Det skriver Teknologirådet på baggrund af en undersøgelse foretaget af PA Consulting.
Managementkonsulent Gorm Lykke Østergaard fra PA Consulting Group mener, at flere større offentlige virksomheder allerede nu har passeret deadline for at undersøge problemet, hvis det skal blive løst i tide.
- De vil ikke være i stand til at nå at løse problemerne inden år 2000. Den undersøgelse, som vi har gennemført viser, at to ud af tre offentlige IT-chefer i Danmark end ikke har undersøgt, om de har et problem. Samtidig karakteriserer over halvdelen af dem år 2000-problemet som værende kritisk. Det må henføres til kategorien, at det rammer min nabo, før det rammer mig. Ligesom med lynnedslag, siger Gorm Lykke Østergaard.
År 2000-problemet skyldes, at mange computere ikke vil være klar over, om tiden skrues frem eller tilbage, når vi skifter fra år 1999 til år 2000.
- Computernes programmer kan eksempelvis ikke se forskel på år 1900 og år 2000, fordi de to sidste cifre i årstallet er identiske, skriver Teknologirådet.
Undersøgelsen fra PA Consulting viser, at de private virksomheder er længere fremme i problemløsningen end de offentlige, men det danske erhvervsliv halter stadig efter udlandet.
Hos Mærsk Data arbejdes der for fuld tryk for at løse problemerne for A. P. Møller Gruppen. Mærsk Datas adm. direktør Steen H. Knudsen vurderer, at der er ved at være mangel på kvalificerede konsulenter, der kan afhjælpe problemet.
- For mig at se er der allerede nu ved at være mangel på konsulentressourcer. Inden for de næste 6-10 måneder kan der godt skaffes ressourcer, men så ser det ud som om, at der kan opstå problemer med at skaffe de nødvendige konsulentressourcer i en tilstrækkelig kvalitet til år 2000 kunder blandt store virksomheder - private såvel som offentlige, siger Steen H. Knudsen.
- Eva Elgaard Pedersen (+45) 33 96 96 57.
(c) Reuters Limited 1997.
