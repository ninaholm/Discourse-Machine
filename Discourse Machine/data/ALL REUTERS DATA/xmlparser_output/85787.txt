Mærsk byder på oliefelter i Bangladesh - APM.

KØBENHAVN, 16 juli (Reuter) - A. P. Møllers Mærsk Olie &amp; Gas har afleveret bud på to olie-og gasfelter i Bangladesh. Det bekræfter A. P. Møller onsdag over for Reuters Finans.
Af en meddelelse fra Energiministeriet i Bangladesh fremgik det, at Mærsk Olie &amp; Gas har budt på to ud af 12 felter i en udbudsrunde, der afsluttedes tirsdag.
En række af verdens største olieselskaber deltager sammen med Mærsk Olie &amp; Gas i kapløbet om olie-og gasfelterne. Heriblandt Mobil, Enron, og Royal Dutch Shell. Mærsk Olie og Gas konkurrerer direkte om felterne med et konsortium bestående af Shell og britiske Cairn Energy, et konsortium anført af Triton Bangladesh samt et korsortium med Hondo Oil &amp; Gas Company i spidsen.
Ifølge energiminister Tawfiq-e-Elahi Chowdhury forventer Bangladesh, at de olieselskaber, der får koncessionerne til felterne, fremover vil investere over tre mia. kr. årligt. Chowdbury siger, at &quot;Bangladesh flyder på gas. Landet har et overskud sammenlignet med landets langsigtede efterspørgsel&quot;. Der ventes samtidig en stor gaseksport til Indien.
De store udenlandske selskaber skulle være blevet specielt interesserede i felterne i Bangladesh, efter at britiske Cairn Energi har fundet store reserver i Den bengalske Bugt.
Bangladesh byder på særdeles fordelagtige erhvervsvilkår med eksempelvis toldfri import af maskiner, og udstrakt skattefrihed. Samtidig er det tilladt selskaberne at trække deres overskud ud af landet.
Mærsk Olie &amp; Gas pumper i øjeblikket olie og gas op i den danske del af Nordsøen og i Qatar. Dertil kommer en snarlig produktion i Algeriet.
- Stig Ørskov Pedersen (+45) 33 96 96 59.
(c) Reuters Limited 1997.
