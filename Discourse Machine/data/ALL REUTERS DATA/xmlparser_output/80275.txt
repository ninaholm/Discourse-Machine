Kina bliver verdens største øl-marked i år 2000.

KØBENHAVN, 17 februar (Reuter) - Det asiatiske øl-marked har det største vækstpotentiale, og specielt det kinesiske øl-marked ventes at vokse markant inden for de næste tre år. Det fremgår af rapporten, The world beer market, som den hollandske Rabobank har lavet.
- Det kinesiske øl forbrug ventes at overstige det amerikanske inden for tre år, hvis de nuværende vækstrater fortsætter, skriver Rabobank.
Rabobank venter, at det kinesiske øl-forbrug vil stige med 10-15 mio. hl. om året. Til sammenligning blev der i Danmark i perioden jan-nov 1996 solgt 5,6 mio. hl. øl.
Det nordamerikanske øl-forbrug var i 1993 på 253 mio. hl., mens forbruget i Asien lå på 165 mio. hl.
Foruden Asien, er det markederne i Sydamerika og Østeuropa, hvor bankens analytikere ser fremtidens vækstmarkeder. Den årlige vækstrate på det asiatiske marked estimeres til at blive på 4,5 pct., mens den i Sydamerika bliver på 2,8 pct. og i Østeuropa på 2,5 pct.
Øl-forbruget på markederne i Vesteuropa, Nordamerika og Stillehavsområdet ventes derimod at stagnere eller direkte at falde, vurderer Rabobank i sin analyse.
På verdensplan ventes det samlede øl-forbrug i år 2000 at ligge på 1.320 mio. hl øl mod 1.224 mio. hl. i år 1994.
Danske Carlsberg har et bryggeri i Kina, og det viste tilfredsstillende fremgang i det forløbne regnskabsår. Samtidig har den danske bryggerigruppe besluttet at opføre endnu et bryggeri i Kina.
- Jørn Nurkka (+45) 33 96 96 55.
(c) Reuters Limited 1997.
