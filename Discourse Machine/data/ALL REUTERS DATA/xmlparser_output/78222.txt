EVT NYE DANYARD-FORSINKELSE BETYDER BØDER - STOLT.

KØBENHAVN, 12 december (Reuter) - Et led i den nye aftale mellem J. Lauritzen Holding og Stolt Parcel Tankers om levering af kemikalietanksskibe fra Danyard er, at værftet skal betale erstatning til Stolt Parcel Tankers, hvis der bliver yderligere forsinkelser udover den netop aftalte tidsplan.
Det oplyser finansdirektør i Stolt Parcel Tankers, Jan Engelhardtsen, til Reuters Finans.
- Det er vigtigt for os at få disse skibe. Og derfor var vi indstillet på at opgive de nuværende erstatningskrav. Men bliver der tale om nye forsinkelser, så har vi ret til erstatning, siger han.
Han vil ikke oplyse, hvilken erstatningsbeløb der kan blive tale om, eller hvordan de i givet fald vil blive beregnet.
Danyards bygning af i alt syv kemikalietanksskibe til det norsk-amerikanske rederi Stolt Parcel Tankers har været hårdt ramt af forsinkelser.
Men onsdag oplyste J. Lauritzen Holding, at der samtidig med indgåelse af en foreløbig aftale om salg af knap halvdelen af Danyard også er indgået en ny tidstermin for leveringen af de resterende fem tanksskibe.
Den nye aftale betyder, at Stolt Parcel Tankers har accepteret, at det sidste skib afleveres et halvt år senere end tidligere aftalt uden at værftet skal betale erstatning for de forsinkelser, der allerede har været tale om.
Jan Engelhardtsen oplyste i oktober til Reuters Finans, at Danyard siden den forrige aftale fra marts var blevet pålagt nye bøder, fordi leveringsaftalen atter var forsømt. De bødekrav er nu opgivet med den nye leveringsaftale.
J. Lauritzen Holding oplyste endvidere onsdag, at der forhandles med Stolt Parcel Tankers om bygning af yderligere to kemikalietanksskibe til levering i 1998/99.
Men før det norsk-amerikanske rederi afgør, om det vil bestilles flere skibe Frederikshavn, skal værftet bevise, at det kan overholde den nuværende aftale.
- Vi vil ikke beslutte, om Stolt Parcel Tankers skal bestille yderligere to skibe, før vi er sikre på, om Danyard kan leve op til den nuværende aftale, siger Jan Engelhardtsen. (/uha).
(c) Reuters Limited 1996.
