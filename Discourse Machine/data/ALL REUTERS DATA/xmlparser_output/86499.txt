SAS-resultat uændret i 2 kvt år/år - analytikere.

KØBENHAVN, 11 august (Reuter) - SAS har i andet kvartal af 1997 fået rettet lidt op på indtjeningen efter et underskud før skat i første kvartal på 269 mio. SEK. Men en direkte fremgang på bundlinien i forhold til samme periode sidste år udebliver stadig.
Det vurderer syv aktieanalytikere over for Reuters Finans, inden SAS onsdag fremlægger sine regnskabstal for andet kvartal.
I gennemsnit forventer analytikerne, at SAS i perioden april til juni fik et resultat før skat på 863 mio. SEK, hvilket er stort set uændret i forhold til den samme periode i 1996, hvor SAS efter en tilbageførsel af hensatte miljøskatter fik et overskud på ca. 865 mio SEK.
I forhold til første kvartal 1997 er der tale om en fremgang på godt 1,1 mia. SEK.
- Der har i andet kvartal været en god vækst i trafikken og herunder pæn vækst i antallet af passagerer rejsende på business class. Ydermere er omkostningerne stagneret. Det tyder på et ganske fornuftigt resultat for andet kvartal, siger en analytiker, der tilhører gruppen af positivt stemte analytikere.
Passagertrafikken - målt på betalte sædekilometer - steg i første halvår 1997 med 3,9 pct. i forhold til samme halvår 1996.
Fremgangen skyldes alene andet kvartal, idet passagertrafikken i første kvartal var uændret i forhold til den samme periode 1996. Belægningen målt ved den såkaldte load factor var i første halvår uændret på 63,1 pct.
Derudover vurderer en analytiker, at medlemsskabet af Star-alliancen så småt sætter sine spor i regnskabet i form af færre omkostninger ved sammenlægninger af salgssteder, mv.
En anden iagttager fremhæver, at SAS som følge af det dårlige resultat i første kvartal har haft lettere ved at få medarbejderne til at vise løntilbageholdenhed.
I gennemsnit forventer analytikerskaren, at SAS&apos; driftsresultat før afskrivningerne i andet kvartal vil været steget knap seks pct. til 1.353 mio. SEK mod en fremgang i omsætningen på små fire pct. til 9,58 mia. SEK.
Men for første halvår som helhed vil der som følge af det ringe resultat i perioden januar til marts være tale om et fald i det primære resultat før afskrivninger på hele 18 pct. til 1.532 mio. SEK på trods af en fremgang i omsætningen på godt tre pct., lyder den gennemsnitlige vurdering fra analytikerne.
For hele 1997 forventer SAS-analytikerne et resultat før skat på 1.638 mio SEK svarende til et fald på knap 10 pct. i forhold til 1996. Dermed virker analytikerne en spids mere skeptiske end SAS-ledelsen, der selv forventer et resultat på niveau med 1996.
Men flere af analytikerne - omend ikke alle - påpeger, at de forventer at opjustere deres prognoser oven på fremlæggelsen af halvårsregnskabet.
- Vi vil lægge meget vægt på tonen i halvårsregnskabet. Hvis den er positiv, opjusterer vi vores skøn, lyder kommentaren fra en analytiker.
En mere skeptisk analytiker forventer, at SAS får meget svært ved at leve op til sin prognose for hele året. Både fordi billetpriserne generelt er faldende, og fordi SAS efter hans vurdering har svært ved at få styr på omkostningerne.
Analytikerne deler sig stort set i to lige store lejre med hensyn til deres anbefaling af SAS-aktien. Tre anbefaler køb, en hold og to sælg.
(c) Reuters Limited 1997.
