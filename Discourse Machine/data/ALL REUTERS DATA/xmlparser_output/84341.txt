Svensk Danisco-sag for EF-domstol 12 juni - Danisco.

KØBENHAVN, 2 juni (Reuter) - Danisco Sugars retssag mod den svenske regering om tilbageførelse af en sukkerafgift på 400 mio. kr. indledes torsdag den 12. juni kl. 9.30 ved EF-domstolen i Luxembourg, når generaladvokaten udtaler sig om sagen. Det oplyser informationskoordinator Anders Hundahl fra Danisco Sugar til Reuters Finans mandag.
- Generaladvokaten indleder retssagen den 12. juni med sin udtalelse om sagen, men jeg kan ikke sige noget om, hvornår vi venter en afgørelse, da vi ikke udtaler os om igangværende retssager, siger Anders Hundahl.
Danisco forsøger ved hjælp af Europa-domstolen at få 400 mio. kr. retur fra den svenske stat, som svenskerne opkrævede i afgift på sukkerlagre kort inden Sveriges indtræden i EU.
Erhvervsbladet har den 17. april i år skrevet, at en afgørelse på sagen ventes at falde i september/oktober i år.
- Jørn Nurkka (+45) 33 96 96 55.
(c) Reuters Limited 1997.
