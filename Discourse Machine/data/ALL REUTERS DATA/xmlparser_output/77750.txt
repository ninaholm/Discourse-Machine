SAS - TEKNISK RATIONALISERING SLÅR IGENNEM I 97.

KØBENHAVN, 21 november (Reuter) - SAS&apos; bestræbelser på at skære på omkostningerne vil i 1997 først og fremmest blive synlig på det tekniske område. Det forklarer finansdirektør i SAS, Gunnar Reitan til Reuters Finans.
- Det tydeligste eksempel er en opstruktureing af den tekniske virksomhed i SAS, hvor der skal være en ændring af organisationen. Der er et effektiviseringspotentiale på betydelige beløb, siger han.
Den tekniske virksomhed omfatter bl.a. vedligeholdelse af fly, hvor der i dag er et vist overlap på funktionerne.
Ændringerne skal ske i løbet af første halvdel af 1997. Derfor vil det kunne mærkes i regnskaberne næste år. Men først i 1998 vil fordelene slå helt igennem, forklarer Gunnar Reitan.
Han vil ikke konkretisere ændringerne nærmere end blot ved at bekræfte, at der også omfatter den tekniske vedligeholdelse af flyflåden.
SAS&apos; rationaliseringsplaner er kommet ekstra i fokus efter, at selskabet offentliggjorde sit regnskab for årets første ni måneder. SAS Gruppen fik et resultat før skat på 1.257 mio. SEK (ca. 1,1 mia. kr.), hvilket er 41 pct. ringere end i samme periode i 1995.
Samtidig voksede driftsomkostningerne med knap tre pct. til 23.445 mio. SEK. (ca. 20,4 mia. kr) (/uha).
(c) Reuters Limited 1996.
