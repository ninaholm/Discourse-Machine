Bekymring for offentlig job-vækst - økonomer.

KØBENHAVN, 23 maj (Reuter) - Danske økonomer er bekymrede for udviklingen i den offentlige beskæftigelse. Fredagens beskæftigelsestal fra Danmarks Statistik viser, at væksten i den offentlige beskæftigelse er næsten lige så stor som væksten i den private beskæftigelse.
- Det er foruroligende, at væksten i den offentlige sektors bekæftigelse her i opsvingets fjerde år er lige så stor som væksten i den private beskæftigelse. Det øger risikoen for et øget udgiftspres og skattestigninger, siger cheføkonom Jørgen Birger Christensen fra Den Danske Bank til Reuters Finans fredag
Mens den private beskæftigelse i første kvartal steg med 8.000 fuldtidsbeskæftigede steg beskæftigelsen indenfor kategorierne amter, kommuner og andre offentllige tjenesteydelser med 7.000 personer, viser tallene fra Danmarks Statistik, der er opjort på baggrund af af foreløbige indbetalinger af ATP-bidraget for første kvartal. Væksten i den statslige beskæftigelse kendes ikke på grund af optællingsusikkerhed.
Hos Jyske Bank deler økonom Søren Nielsen bekymringen for den offentlige beskæftigelsesvækst.
- Det begrunder mistanken om et fortsat højt aktivitetsniveau, siger Søren Nielsen.
Beskæftigelsestallene kommer samme dag som forhandlingerne mellem kommunerne og staten om næste års budgetter går igang. På grund af øgede udgifter til børnepasning, undervisning og ældresektoren vurderer formanden for Kommunernes Landsforening, borgmester Evan Jensen, at kommunerne i 1998 mangler 5-6 mia. kr. Samtidig vurderer amterne, at de mangler 3,5 mia. kr.
Økonom Henrik Asmussen fra Nykredit Bank, mener at fredagens beskæftigelsestal viser, at budgetproblemerne er reelle.
- Jeg vil tro, at stigningen i beskæftigelsen på kommunalt plan fortsat øges på grund af udgifterne til børnepasning og skoler, siger Henrik Asmussen.
Økonomerne er i øvrigt enige om, at fredagens beskæftigelstal understøtter billedet af en dansk økonomi med pæn vækst ikke mindst understøttet af den indenlandske efterspørgsel.
Samtidig noteres det med tilfredshed, at beskæftigelsen indenfor fremstillingsindustrien nu også er begyndt at gå frem med en stigning på 2.600 fuldtidsbeskæftigede i årets første kvartal.
- Stig Ørskov Pedersen (+45) 33 96 96 59.
(c) Reuters Limited 1997.
