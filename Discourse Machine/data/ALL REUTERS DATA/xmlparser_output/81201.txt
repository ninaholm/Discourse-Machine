Uro blandt Phønix-ansatte voldsomt forøget - dir.

KØBENHAVN, 7 marts (Reuter) - Usikkerheden blandt Phønix Contractors&apos; ansatte er forøget voldsomt i takt med, at overtagelseskampen om asfalt-og entreprenørvirksomheden er skærpet. Det betyder tillige, at produktiviteten er faldende. Det siger adm. direktør i Phønix, Poul Nørby til Reuters Finans.
- Jo længere processen trækker ud, jo mere breder usikkerheden sig. Den er allerede forøget voldsomt inden for de sidste par uger efter, at virksomheden har kørt næsten uændret den første måneds tid, siger Poul Nørby.
Norske Rieber &amp; Søn udløste asfaltdramaet ved i midten af januar at byde over 700 mio. kr. for Vejen-virksomheden. Det bragte tre danske bejlere på banen, hvor Icopal er eneste tilbageværende med det pt. bedste bud på 876 mio. kr.
- Jeg tror, at en stor, stor del af Phønix&apos; ansatte bliver meget skuffet, hvis Rieber ikke forhøjer i eftermiddag. Men uvisheden må på den anden side høre op, siger Poul Nørby.
Riebers seneste tilbud udløber i eftermiddag kl. 16.00, og nordmændene vil inden denne frist meddele, om de forhøjer deres tilbud og dermed fortsat er inde i kampen.
Betingelserne for Phønix&apos; muligheder for at drive sine forretninger under normale omstændigheder forringes på grund af den tilspidsede situation dag for dag. Poul Nørby oplyser dog, at virksomheden ikke har konkrete tal på, hvad usikkerheden om selskabets ejerforhold har betydet i kroner og øre, men at det inden længe vil kunne mærkes.
- Hvis processen fortsætter et stykke tid endnu, begynder det at gøre ondt, siger Poul Nørby.
Mens Phønix&apos; deltagelse i de første større licitationer om vejarbejde er gået bedre end forventet, er udsigterne for Phønix&apos; tagaktiviteter mere dystre. Da Icopal og Phønix er de eneste danske udbydere på dette område, står døren for udenlandske konkurrenter helt åben.
- Vi får trukket nogle alternativer ind på det danske marked, som egentlig får alt for lette betingelser - til ligelig skade for både Icopal og os, siger Poul Nørby.
Poul Nørby forventer således, at en sådan udvikling kommer til at koste Phønix penge, da virksomheden formentlig bliver nødt til at sætte sine priser ned. Det sker for enten at lægge afstand til Icopal eller for at fastholde sin markedsandel, hvis nye konkurrenter melder sig.
- Hvis vi begynder at opdage, at udenlandske konkurrenter udnytter situationen, kan vi for at sikre vores volumen blive nødt til gå ned i pris. Når konkurrenter typisk går ind på et nyt marked, plejer de at gå meget langt ned i pris, siger Poul Nørby.
Han henviser til finske Lemminkäinen, der ved for et par år siden at gå ind på det danske marked for vejbelægning udløste en større priskrig.
- Søren Linding Jakobsen (+45) 33 96 96 53.
(c) Reuters Limited 1997.
