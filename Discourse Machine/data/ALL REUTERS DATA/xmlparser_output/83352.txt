Carlsberg - Håb om hurtigt EU-ja til cola-aftale.

KØBENHAVN, 5 maj (Reuter) - Carlsberg og Coca-Cola håber, at EU-Kommissionen hurtigt afslutter undersøgelsen af de to selskabers joint venture samarbejde i Sverige og Danmark og godkender samarbejdsaftalen. Det fremgår af en pressemeddelelse mandag.
- Parterne tror, at aftalen vil blive godkendt af Kommissionen og håber på en snarlig afgørelse. Parterne har iøvrigt ingen kommentarer til Kommissionens beslutning, skriver Carlsberg.
Joint venture samarbejdet drejer sig om tapning og distribution af Coca-Cola og andre læskedrikprodukter i Norden, begyndende med Danmark og Sverige.
Kommissionen har undersøgt aftalerne mellem de to selskaber, men har besluttet at lave en tilbundsgående undersøgelse af aftalerne. EU-Kommissionen frygter, at de to selskaber vil få en for dominerende position på først det nordiske marked og dernæst på det baltiske marked.
Kommissionen oplyser, at de to parter har 60 pct. af det danske marked for cola drikkervarer og mere end 40 pct. af det øvrige læskedrikmarked i Danmark. I Sverige har parterne 70 pct. af cola-markedet.
Den endelige aftale mellem Coca-Cola og Carlsberg er betinget af myndighedernes godkendelse. Den endelige afgørelse ventes at foreligge midt i september, anfører Carlsberg.
- Carl Johan Corneliussen (+45) 33 96 96 57.
(c) Reuters Limited 1997.
