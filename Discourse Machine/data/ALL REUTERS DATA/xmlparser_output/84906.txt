KP afventer aktionærmøder om etik i EAC - KP.

KØBENHAVN, 18 juni (Reuter) - Kommunernes Pensionforsikring (KP) har ikke taget endelig stilling til sin beholdning af aktier i Det Østasiatiske Kompagni (EAC). Det vil først ske efter aktionærmøder i august, oplyser pensionskassen onsdag.
- En endelig stillingtagen til KP&apos;s engagement i EAC afventer aktionærmødet med EAC&apos;s ledelse i august. KP har en forventning om, at EAC vil bruge arbejdsroen til at systematisere koncernens etiske holdning, danne et etisk beredskab og - på lidt længere sigt - udforme og implementere en etisk politik i EAC, skriver KP i en pressemeddelelse.
Pensionskassen har truffet beslutningen efter et møde med EAC&apos;s bestyrelsesformand, Jan Erlund, onsdag, for at få et bedre indtryk af EAC&apos;s overordnede holdning til forskellige etiske principper.
- Det næste skridt i denne dialog vil blive taget i forbindelse med offentliggørelsen af EAC&apos;s regnskab for første halvår 1997. Her vil EAC afholde aktionærmøder, hvor emnet etik vil være på dagsordenen, ligesom EAC vil fremlægge en mere dybdegående redegørelse om EAC&apos;s involvering i Sydøstasien, siger KP&apos;s bestyrelseformand, Ove Christensen.
- Ole Mikkelsen (+45) 33 96 96 54.
(c) Reuters Limited 1997.
