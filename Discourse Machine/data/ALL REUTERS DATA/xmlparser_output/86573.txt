CMO Denmark 95-1 hlv resultat før skat 0,4 mio kr.

KØBENHAVN, 13 august (Reuter) - Collateralized Mortgage Obligations (CMO) Denmark 95-1 fik i første halvår 1997 et overskud før skat på 0,4 mio. kr. mod 0,6 mio. kr. i den tilsvarende periode 1996 og minus 0,1 mio. kr. i andet halvår 1996. Det fremgår af selskabets halvårsmeddelelse, der blev fremlagt onsdag.
I andet halvdel af 1997 forventer selskabet lavere netto renteindtægter end i første halvår, hvor denne post blev opgjort til 1,4 mio. kr.
- Selskabet har fået meddelelse om, at der den 1. oktober 1997 bliver udtrukket 13,64 pct. af beholdningen af realkreditobligationer. Når udtrækningen faktisk modtages, vil selskabet indfri en tilsvarende andel af de udestående CMO&apos;er. Selskabets netto renteindtægter forventes derfor reduceret i andet halvår af 1997 i overensstemmelse med forventningerne. Idet administrationsudgifterne forventes reduceret, forventes der et samlet resultat i 1997 på niveau med 1996, hvilket svarer til forventningerne i henhold til årsregnskabet for 1996, skriver CMO Denmark 95-1.
I 1996 fik CMO Denmark 95-1 et overskud før skat på 0,5 mio. kr.
Efter udtrækningen per 9. oktober 1997 forventes selskabet at have udstedte obligationer for knap 1,2 mia. kr. nominelt.
CMO&apos;er er obligationer udstedt på baggrund af en portefølje af realkreditobligationer således, at realkreditobligationernes egenskaber indenfor kreditrisiko, renterisiko, konverteringsrisiko og løbetid omfordeles på de forskellige CMO&apos;er, så de tilpasses investorernes behov.
- Eva Elgaard Pedersen (+45) 33 96 96 57.
(c) Reuters Limited 1997.
