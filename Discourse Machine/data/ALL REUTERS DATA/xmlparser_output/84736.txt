HSBC stiller spørgsmål ved dansk rentepolitik.

KØBENHAVN, 13 juni (Reuter) - Den internationale bank HSBC Greenwell sætter spørgsmålstegn ved udformningen af den danske pengepolitik. Det sker kun tre dage efter, at OECD i sin nye rapport om dansk økonomi påpegede, at den danske pengepolitik i øjeblikket har en ekspansiv virkning på den økonomiske aktivitet i Danmark.
- Styrken af den private efterspørgsel sætter spørgsmåltegn ved, om det er passende at have en valutakurs som mål for pengepolitikken frem for et inflationsmål, når det gælder opretholdelsen af prisstabilitet, skriver HSBC i en kommentar fredag.
Med en ekspansiv virkning af pengepolitikken øges den økonomiske aktivitet og dermed risikoen for inflation.
Ifølge Nationalbanken betyder de nuværende lave renter og en lav effektiv kronekurs tilsammen, at de monetære forhold i øjeblikket giver den mest ekspansive påvirkning på den økonomiske aktivitet, der er målt i 90&apos;erne. Det stiller krav til finanspolitikken, mener Nationalbanken.
- Der udgår en ekspansiv effekt fra faldet i den lange rente og faldet i den effektive kronekurs. Det skærper kravene til finanspolitikken. Der er behov for en stram finanslov, sagde kontorchef Hugo Frey Jensen fra Nationalbanken onsdag til Reuters Finans.
Nationalbanken mener dermed, at det er regeringen, der skal bekæmpe en stigende inflation, mens banken holder øje med valutakursen. Banken fastholder dermed, at pengepolitikken udelukkende indrettes efter den danske krones kurs over for den tyske mark.
Også selv om de øjeblikkelige lave danske renter bærer ved til en overophedning af den danske økonomi.
Det er denne fastkurspolitik, HSBC nu sætter spørgsmålstegn ved. HSBC frygter, at de danske priser kan stige som følge af en fortsat fremgang i økonomien, som kan medføre stigende lønpres og dermed stigende inflation.
Så længe Nationalbanken bibeholder fastkurspolitikken er spørgsmålet, om finanspolitikken strammes tilstrækkelig til at hindre en stigende inflation.
HSBC mener her, at den danske regering med udsigt til overskud på de offentlige finanser ikke er under særligt pres for en opstramning.
- Stig Ørskov Pedersen (+45) 33 96 96 59.
(c) Reuters Limited 1997.
