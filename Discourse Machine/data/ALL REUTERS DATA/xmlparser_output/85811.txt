FOKUS-Aktie-rally vil fortsætte, men med udsving.

KØBENHAVN, 17 juli (Reuter) - Det er primært meget positive amerikanske finansmarkeder, som er præget af bedre end forventede kvartalsregnskaber og gunstige makroøkonomiske nøgletal, der driver det danske aktiemarked til at sætte den ene rekord efter den anden. Det vurderer ledende iagttagere over for Reuters Finans.
- Så længe vi står i en situation, hvor de makroøkonomiske nøgletal bekræfter folk i deres optimisme, og indtjeningsrapporterne er gode, så har vi fundamentet for yderligere kursstigninger, siger chefstrateg, Carl Jensen, fra Aros Securities.
I Den Danske Bank (DDB) er aktiechef, Flemming Barleth, enig med Carl Jensen omkring de bagvedliggende faktorer for det stærke danske aktiemarked.
- De drivende faktorer er de lave renter, en stærkere dollar, tiltro til at de større økonomier har det godt, samt en stigende global interesse for aktier, siger Flemming Barleth.
Samtidig understøtter større private opsparinger og pensionsmidler, som bliver investeret på aktiemarkedet, den positive tendens på markedet.
Både i Aros Securities og i DDB kan man ikke umiddelbart få øje på noget, der kan vende stemningen. Men tegn på en forværring af den amerikanske økonomi vil ikke hue markedsdeltagerne, lyder vurderingen.
- Negative makroøkonomiske tal i primært USA kan få stemningen på markedet til at vende. Vi tror ikke, at der foreløbig vil komme indikatorer, der peger i den retning, siger Carl Jensen.
Han forventer, at de nuværende kurs-rally vil kunne forsætte i endnu to-tre uger, før markedet bliver ramt af profittagning. Men markedet vil atter kunne stige.
- Det lidt usædvanlige i øjeblikket er, at markedet har sat rekord 14 dage i træk uden, at der har været konsolideringer. Der er latent mangel på aktier, og så længe det forsætter, vil markedet kunne stige, siger Flemming Barleth.
Aktiechefen venter som sin kollega i Aros, at markedet kan blive ramt af profittagning, men at markedet vil komme sig efterfølgende.
- Jeg forventer ingen stor korrektion på markedet, fortsætter Flemming Barleth.
Både i Aros og i DDB ser man en negativ korrektion som værende sundt for aktiemarkedet.
Carl Jensen vurderer, at det danske aktiemarked i årets sidste halvdel vil være meget volatilt med udsving på plus/minus 10 pct. fra det nuværende niveau.
- Vi anbefaler investorerne at holde sig investeret. Man kan godt hjemtage nogle gevinster, men man skal ikke gå helt ud af markedet, siger aktiestrategen fra Aros.
Torsdag kl. ca. 13.30 ligger KFX-indekset til en stigning på 3,36 point i 193,74, og er således siden årsskiftet steget med godt 42 pct.
Hvis KFX-indekset igen torsdag sætter rekord, vil det være 14. dag i træk og for 47. i 1997.
- Jørn Nurkka (+45) 33 96 96 55.
(c) Reuters Limited 1997.
