Valuta - USD volatil efter Bundesbank-kommentarer.

KØBENHAVN, 12 februar (Reuter) - Den amerikanske
dollar karakteriseres onsdag middag som volatil i
kølvandet på en officiel udtalelse fra den tyske
Bundesbank, hvor det afvises, at Bundesbank skulle være
interesseret i en USD-kurs mellem 1,70 og 1,75 DEM for 1
USD, som det fremgik af amerikanske medier tirsdag.
Bundesbank understreger samtidig, at den bakker om
udtalelsen fra weekendens G7-møde, hvor det blev sagt, at
kursen på den amerikanske dollar var korrigeret ved
niveauet 1,65 DEM. USD er onsdag handlet i intervallet
1,6745-1,6935 DEM.
USD nåede lige at bryde igennem 1,69 DEM før
udtalelsen fra Bundesbank, men faldt hurtigt tilbage under
1,68 DEM, da Bundesbank gik på banen.
Generelt betragtes den amerikanske dollar fortsat som
godt understøttet over for den tyske mark, hvilket også
slår igennem over for en række europæiske valutaer som det
britiske pund, den italienske lire og den franske franc,
der ligger stærkere over den tyske mark. Den danske krone
ligger ligeledes stærkt over for den tyske mark i kurs
3,8095 DKK for 1 DEM på trods af, at en rundspørge onsdag
ikke venter, at Danmark deltager i ØMUðen fra starten.
DEM/DKK  USD/DKK  FRF/DKK USD/JPY USD/DEM
Onsdag    12.05  3,8095   6,3985   1,1285  123,55  1,6790
Tirsdag   14.52  3,8110   6,3540   1,1285  122,80  1,6685
-- Stig Ørskov Pedersen (+45) 33 96 96 59.
(c) Reuters Limited 1997.
