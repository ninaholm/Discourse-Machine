SPAR NORD ANBEFALER KØB AF SCHADES PAPIR.

KØBENHAVN, 22 januar (Reuter) - Schades Papir er atter på rette vej efter tidligere års markante underskud, og aktien har potentiale op til et kursniveau på 1.250, vurderer Spar Nord i en ny aktieanalyse af selskabet.
- Det er vores vurdering, at Schades, målt på vores estimater for 1997, skal handles med en P/E (prisen for en krones indtjening, red.) på 14,5 svarende til en kurs på 1.250, skriver analytikerne i Spar Nord.
Ifølge analytikerne i Spar Nord handles Schades på det nuværende kursniveu med en P/E på 10,9, målt på analytikernes estimater for regnskabsåret 1997. For det danske aktiemarked som helhed venter Spar Nord en P/E på 16,0 i 1997.
- Dermed handles Schades p.t. med en rabat på ca. 30 pct. til markedet generelt. Sammenlignelige selskaber inden for papir, tekstil og emballage-industrien noteret på Fondsbørsen handles med en estimeret P/E på 21, 0 for 1997. I forhold til disse selskaber handles Schades p.t. med en rabat på 48 pct., skriver Spar Nord.
Analytikerne understreger dog, at det endnu er for tidligt at vurdere, om den igangværende turn-around vil lykkes på sigt.
- Det er vores vurdering, at Schades har et pænt potentiale, både omsætnings-og indtjeningsmæssigt, således at den igangværende turn-around indenfor en kort årrække kan siges at være gennemført. På det nuværende niveau indeholder Schades efter vores opfattelse et stort potentiale, da den er prissat for lavt. Lykkedes den igangværende turn-around, hvilket vi forventer den gør, vil potentialet være endnu større, hedder det videre.
Spar Nord venter, at Schades i regnskabsåret 1996/97 vil få et resultat før skat på 14,6 mio. kr. stigende til 17 mio. kr. i 1997/98. I regnskabsåret 1995/96 fik selskabet et resultat før skat på 8,8 mio. kr.
Aktiekursen på Schades Papir ligger onsdag formiddag uændret i kurs 1.040, men aktien er ikke handlet siden den 17. januar. (/jnu).
(c) Reuters Limited 1997.
