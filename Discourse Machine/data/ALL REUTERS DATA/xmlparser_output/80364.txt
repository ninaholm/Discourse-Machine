AMTSSPAR FYN VIL TILGODESE EJERE MED HØJT UDBYTTE.

KØBENHAVN, 18 februar (Reuter) - Amtssparekassen Fyn har hævet udbyttet markant for 1996 for at tilgodese de nuværende aktionærer, og ikke fordi banken ønsker, at forsøge at tiltrække nye investorer. Det siger bankens adm. direktør Niels Chr. Knudsen til Reuters Finans.
- Det er mere for at sikre, at de mange tusinde private aktionærer, vi har, gerne vil blive ved med at være aktionærer. De vil nok hellere have et kontant udbytte end en kursgevinst, siger Niels Chr. Knudsen.
Den fynske sparekasse annoncerede tirsdag i forbindelse med aflæggelsen af regnskabet for 1996, at sparekassen vil hæve udbyttet til 30 pct. fra 12 pct. i 1995. Og at Amtssparekassen Fyn i de kommende år vil bestræbe sig på, at udbetale et udbytte svarende til ca. en tredjedel af resultat før skat. I 1996 fik sparekassen et overskud før skat på knap 150 mio. kr.
Ændringen i udbyttepolitikken skyldes både, at sparekassen er tilstrækkelig konsolideret, og at vækstpotentialet tillader en stigning i udbyttet.
- Amtssparekassen har i de senest år realiseret en betydelig konsolidering med udgangspunkt i gode resultater og en forholdsvis forsigtig udbyttepolitik. På denne baggrund har bestyrelsen vurderet Sparekassens udbyttepolitik set i lyset af afkast, vækstpotentiale og Amtssparekassens aktionærkreds, der omfatter mange tusinde private kunder, hedder det i regnskabet.
Niels Chr. Knudsen forventer, at sparekassen vækstmuligheder de kommende år ikke vil overstige den generelle samfundsøkonomi markant.
- Realistisk set kan vi over en periode nok ikke vokse afsindigt meget mere end samfundsøkonomien, siger Niels Chr. Knudsen.
Amtssparekassen Fyn forventer i 1997 et resultat før skat på 100-130 mio. kr. under forudsætning af uændrede rente-og valutavilkår og med tab og hensættelser på mellem 0,5 og 1,0 pct. af udlån, garantier og hensættelser.
I 1996 faldt sparekassens tab og hensættelser til 0,4 pct. fra 1,0 pct. i 1995.
- Eva Elgaard Pedersen (+45) 33 96 96 57.
(c) Reuters Limited 1997.
