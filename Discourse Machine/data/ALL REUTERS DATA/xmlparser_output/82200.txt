Danske lønstigninger over ØMU-kernelande - S.

KØBENHAVN, 2 april (Reuter) - De danske lønstigninger ventes i 1997 og 1998 at blive højere end lønstigningerne i kernelandene omkring ØMU&apos;en, skriver Socialdemokratiet i bladet &quot;Politiske Breve&quot; fra Socialdemokratiets Nyheds Tjeneste (SNT).
- Med de nuværende oplysninger skønnes udlandets lønomkostninger i 1997 og 1998 at vokse med 3,5-4,0 pct. om året. I ØMU&apos;ens kernelande omkring Tyskland ventes lønstigninger på knap tre pct., hedder det i bladet.
Socialdemokratiet gør dog opmærksom på, at andre lande vil få lønstigninger, der er højere end de danske.
- I USA og England er lønstigningstakten på vej mod de fire pct., mens lønudviklingen i lande som Italien, Sverige og Norge overstiger dette niveau, skriver nyhedstjenesten.
Mens de danske lønmodtagere kan forvente lønstigninger, der afviger fra nabolandene de kommende år, ligger Danmark i dag på nogenlunde samme niveau som udlandet, skriver SNT.
- For tiden andrager lønstigningstakten i industrien godt 3,5 pct. og er således i overensstemmelse med det forventede forløb i udlandet, skriver SNT.
- Morten Bonde Pedersen (+45) 33 96 96 51.
(c) Reuters Limited 1997.
