Tele Danmark lover nye mobilprisfald i efteråret.

KØBENHAVN, 28 juli (Reuter) - I efteråret sænker Tele Danmark Mobil sine minuttakster på mobiltelefoni, og det bliver udover de prisfald, som er annonceret på fritidsabonnementer fra den 1. august og udover de prisfald, som følger af det nye DCS 1800 system, som bliver sat i gang i efteråret. Det siger informationschef John Jørgensen fra Tele Danmark Mobil til Reuters Finans, men det udspil er Svenske Telia ikke imponeret over.
- Der vil i efteråret komme lavere priser både for fritidsbrugere og almindelige brugere udover de netop annoncerede prisfald og DCS 1800 prisfald, siger John Jørgensen.
Fra den 1. august bliver prisen for Tele Danmark Mobils over 300.000 fritidsabonnenter halveret til 35 øre i billigperioden fra kl. 17 til kl. 8 om morgenen. Resten af døgnet koster det 400 øre i minuttet.
På standard mobiltelefonien er prisen i billigperioden fra kl. 19.30 til kl. 8 nede på 105 øre, mens den i den øvrige tid ligger på 210 øre i minuttet.
- Med sænkningen af priserne på fritidsabonnementerne markerer vi overfor konkurrenterne, hvor niveauet skal være, så hvis de vil være med må de følge vores niveau, siger John Jørgensen.
Fra sidst på året kommer også franske Mobilix og svenske Telia på markedet med DCS 1800 teknologi.
Men udspillet fra Tele Danmark Mobil påvirker ikke Telias forberedelser og priser.
- Man skal tænke på, at det er erhvervslivet, som trækker 90 pct. af læsset i mobiltelefonien, og erhvervslivet benytter mobiltelefonen i de dyre perioder fra kl. 8 morgen til kl. 17 aften og specielt i byområderne. Derfor tester vi for tiden DCS 1800 systemet i Odense til kun 60 øre i minuttet, siger marketingsdirektør Thomas Boe Bramsen fra Telia til Reuters Finans. Men han vil ikke røbe om det bliver prisniveauet, når Telia for alvor går i luften til efteråret.
Konkurrenten Sonofon tager fortsat 70 øre i billigperioden på sit fritidsabonnement og 400 øre i sin dyre periode.
På Sonofons standardabonnement er prisen i billigperioden 118 øre og 235 øre i den dyre periode.
Det har ikke været muligt at få en kommentar fra Sonofon.
- Carl Johan Corneliussen (+45) 33 96 96 58.
(c) Reuters Limited 1997.
