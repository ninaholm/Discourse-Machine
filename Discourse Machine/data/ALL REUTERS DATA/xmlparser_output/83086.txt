Tele DK vil ruste sig til statsligt aktiesalg.

KØBENHAVN, 28 april (Reuter) - Bestyrelsen i Tele Danmark vil ruste sig til et salg af statens 51,73 pct. af aktierne i selskabet. Det fremgik af den tale, Tele Danmarks bestyrelsesformand, Knud Heinesen, holdt på koncernens generalforsamling mandag.
Her sagde han, at bestyrelsen ønsker at få en bemyndigelse fra aktionærerne til at købe op til 10 pct. af Tele Danmarks egne aktier.
- Der foregår i øjeblikket analyser af, hvilken metode, der er mest hensigtsmæssig (for et statsligt aktiesalg, red.), sagde Heinesen.
Dermed henviste han til en rådgivningsgruppe under Finansministeriet, som i øjeblikket undersøger, hvilke muligheder, staten har for at sælge sin aktiepost.
- Reduktionen af statens ejerandel kan ske på flere måder, herunder ved at sælge aktier til selskabet. For at bevare fuld fleksibilitet og for at undgå at skulle holde ekstraordinær generalforsamling, - hvis det aftales, at staten sælger aktier til selskabet, har bestyrelsen efter samråd med staten fundet det hensigtsmæssigt, at bestyrelsen nu gives den fornødne bemyndigelse til at erhverve egen aktier, sagde Heinesen.
- Morten Bonde Pedersen (+45) 33 96 96 51.
(c) Reuters Limited 1997.
