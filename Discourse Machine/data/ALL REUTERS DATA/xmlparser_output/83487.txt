Amagerbanken anbefaler køb af korte obligationer.

KØBENHAVN, 9 maj (Reuter) - Amagerbanken anbefaler i sin Fonds-og Valutainformation for maj køb af korte 4 pct. obligationer, mens banken ikke vurderer de længereløbende som interessante for privatbeskattede investorer.
- Der har igen været stor nyudstedelse af diverse 4 pct. obligationer, da nogle markedsdeltagere forventer en forhøjelse af mindsterenten 1. juli i år. Vi anbefaler fortsat køb af de korte af dem, mens de længereløbende er kursfastsat meget tilfældigt og ikke er interessante for privatbeskattede investorer, skriver Amagerbanken.
Banken mener ikke, at de længereløbende 4 pct. obligationer er interessante for private, når de ses i forhold til 5 pct. st. lån 2005 og 5 pct. realkredit 2009, som banken for tiden anbefaler som mellemlang investering.
- Carl Johan Corneliussen (+45) 33 96 96 57.
(c) Reuters Limited 1997.
