Stadig tegn på fremgang i beskæftigelse-Nykredit.

KØBENHAVN, 10 april (Reuter) - Der er fortsat tegn på fremgang i beskæftigelsen på trods af, at en del af ledighedsfaldet i februar kan henføres til en tilgang i orlovsordningerne. Det vurderer økonom John Madsen fra Nykredit Bank i en kommentar til dagens ledighedstal fra Danmarks Statistik.
- Renset for arbejdsmarkedspolitiske ordninger er der dog tegn på fortsat fremgang i beskæftigelsen. Dette er i overensstemmelse med nationalregnskabet for fjerde kvartal 1996, der viser bredt funderet vækst i dansk økonomi på 3,3 pct., skriver John Madsen.
Den sæsonkorrigerede ledighed faldt i februar til 8,1 pct. fra reviderede 8,2 pct. i januar. Det gennemsnitlige antal ledige faldt fra januar til februar med 3.700.
- En del af ledighedsfaldet kan henføres til en tilgang til orlovsordningerne, der kunne således i februar 1997 registreres en stigning i benyttelsen af uddannelsesorloven svarende til ca. 2.000 fuldtidspersoner. Dette skal naturligvis ses i sammenhæng med, at mange uddannelsesinstitutioner har optagelse af nye studerende i februar, vurderer Nykredit Bank.
I alt registreredes en samlet tilgang fra ledighed til orlov på 1.400 personer i februar.
- Eva Elgaard Pedersen (+45) 33 96 96 57.
(c) Reuters Limited 1997.
