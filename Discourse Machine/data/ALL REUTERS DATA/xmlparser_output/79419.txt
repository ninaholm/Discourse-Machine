NYE SELSKABER RAMMES HÅRDEST AF KONKURRENCE - SAS.

OSLO, 27 januar (Reuter) - Antallet af udbudte flybilletter til og fra SAS&apos; hjemmebase i Norden samt mellem de nordiske lande stiger i øjeblikket langt hurtigere end væksten i antallet af passagerer. Det vil ramme alle luftfartsselskaber men mest de selskaber, der går ind på nye ruter, sagde koncerndirektør Vagn Sørensen fra SAS i forbindelse med et transportseminiar ombord på en DFDS-færge arrangeret af Den Danske Finansanalytikere.
- Vi er på vej ind i en overudbudssituation. Det tror jeg, vil komme som en negativ overraskelse for de nye konkurrenter, der prøver at tage markedsandele i Norden, sagde Vagn Sørensen til Reuters Finans efter sit indlæg.
Han nævnte det norske flyselskab, Braathens SAFE, der er gået ind på ruten Oslo-Stockholm som et eksempel på et selskab, der har fået en overraskelse. Han vurderer, at det ikke er lykkes for Braathens SAFE at erobre mere end 15 pct. af markedet på den rute.
- De (nye konkurrenter, red.) vil altid tage lidt af markedet, men vi har stort set fastholdt vores passagerantal på Oslo-Stockholm, og det er tilvæksten, der er gået til den nye operatør, sagde Vagn Sørensen.
Han vurderede tilmed, at stigningen i udbuddet af flysæder til og fra Skandinavien og mellem de skandinaviske lande i 1996 steg omkring tre gange så meget som væksten i antallet af passagerer. (/slj).
(c) Reuters Limited 1997.
