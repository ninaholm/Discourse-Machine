MARTIN SER SALG PÅ 1 MIA KR I ÅR 2000 - ADM DIR.

KØBENHAVN, 28 november (Reuter) - Martin Gruppens adm. direktør og storaktionær Peter Johansen venter, at selskabet ved årtusindeskiftet vil runde en omsætning på en mia. kr.
- Ved årtusindeskiftet forventer vi en omsætning på mellem 800 mio. kr. og en mia. kr., og jeg venter, at vi vil kunne klare det med vores nuværende produktionskapacitet, siger han torsdag til Reuters Finans i en kommentar til selskabets halvårsregnskab for 1996/97.
Martin Gruppen fik i de første seks måneder en vækst i omsætningen på 53 pct. til 187,5 mio. kr.
I regnskabsåret 1995/96 var omsætningen på 284 mio. kr.
- Vi har en plan for, hvordan vi skal nå denne omsætning, og det er ikke umuligt at nå målet. Vi satser meget på det amerikanske marked, som er markedsledende inden for vores område, fortsætter Peter Johansen.
Martin Gruppen overtog i juni 1996 aktiviteterne fra den hidtidige amerikanske distributør, og siden er omsætningen i USA steget pænt. Omsætningen i USA og Sydamerika udgjorde i perioden maj-oktober i år ca. 54 mio. kr. mod 20 mio. kr. i samme periode året før.
- Vi forventer fortsat fremgang i USA, og vi har vækst på alle markeder bortset fra Kina, hvor vi er plaget af plagiatproblemer. Det forsøger vi at løse gennem retssager, som vi selvfølgelig forventer at vinde, men det tager lang tid i Kina. Vi tror stadigvæk på Kina, men vi vil ikke være afhængige af markedet, siger han.
Et af de kritiske punkter, som mange har hæftet sig ved hos Martin Gruppen, er selskabets store tilgodehavender hos kunderne.
- Sidste år blev vi beskyldt for, at vi havde lavet langtidsfinansiering på nogle af vores produkter. Det gjorde vi fordi, vi havde nogle likvide midler, som vi mente kunne blive forrentet bedre. Det er vi nu holdt op med, og henviser i stedet til andre finansieringskilder, siger Peter Johansen.
Peter Johansen vil dog ikke afvise, at selskabet vil gøre det samme igen på et senere tidspunkt. Selskabets tilgodehavender ved salg var den 31. oktober på 116,3 mio. kr. mod 72,8 mio. kr. et år tidligere. Ved udgangen af seneste regnskabsår 1995/96, den 30. april havde selskabet 132,4 mio. kr. tilgode hos sine distributører.
- Det er et utroligt salgsparameter, og de fleste af vores kunder, som køber vores udstyr, bruger det til udlejning. Og kan vi hjælpe vores kunder til et fornuftigt cash-flow, så er det betydeligt nemmere at sælge vores produkter, fortsætter han.
Ifølge Peter Johansen, så skyldes ændringen ikke så meget kritikken, men at selskabet nu selv har brug for midlerne til at finansiere den fremtidige vækst.
Peter Johansen ønsker dog ikke at komme nærmere ind på, om pengene skal bruges til yderligere opkøb, eller om der er aktuelle planer om omkøb.
Martin Gruppen fik i årets første seks måneder et primært resultat på 12,2 mio. kr. mod 10,4 mio. kr. i samme periode året før.
På bundlinien viste resultatet efter skat et overskud på 7,7 mio. kr. mod 6,4 mio. kr. året før.
For hele regnskabsåret 1996/97 venter Martin Gruppen et ordinært resultat på mindst 20 pct. over sidste års resultat. Selskabet fik i 1995/96 et ordinært resultat (driftsresutat, red.) på 26,8 mio. kr.
Halvårsregnskabet fra Martin Gruppen har ikke udløst den helt store interesse på aktiemarkedet og ved 13-tiden er aktien endnu ikke handlet. Aktien sluttede onsdag i kurs 330. (/jnu).
(c) Reuters Limited 1996.
