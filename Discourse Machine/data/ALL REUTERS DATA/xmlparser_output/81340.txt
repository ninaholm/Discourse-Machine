Nordtank har ikke nedjusteret prognose - adm dir.

KØBENHAVN, 12 marts (Reuter) - Nordtank Energy Groups adm. direktør, Vagn Trend Poulsen, betragter ikke dagens Fondsbørsmeddelelse som en nedjustering, men nærmere som et retvisende billede af situationen i Nordtank. Det forklarerer Vagn Trend Poulsen til Reuters Finans onsdag.
- Vi betragter ikke meddelelsen som en nedjustering, men nærmere som et så rigtig som muligt billede af situationen. Justeringen af resultatet ligger inden for de tolerancer, som man normalt accepterer, siger Vagn Trend Poulsen.
Nordtank meddelte onsdag at selskabet nu venter et resultat efter skat i 1996/97 på 14-17 mio. kr. Tidligere lød forventningen på 18 mio. kr.
- Omsætningen i indeværende regnskabsår forventes at blive ca. 700 mio. kr., hvilket er knap 30 pct. mere end sidste regnskabsår, men ca. 35 mio. kr. mindre end tidligere forventet. Dette vil påvirke resultatet negativt, skrev Nordtank i meddelelsen.
Samtidig oplyste selskabet bl.a. om en ny kontrakt i Tyskland til en værdi af 133 mio. kr., som selskabets tyske agent har skaffet i hus.
Med hensyn til udviklingen for regnskabsåret 1997/98 ser Vagn Trend Poulsen positivt på udviklingen i både omsætningen og resultatet.
- Vi er på vej med budgetter for året og kommer med en regnskabsmeddelelse ultimo maj for året 1996/97. Vi er ikke inde og justere på noget, og det vil nok ikke være utænkeligt med en stigning i det kommende år i omsætningen og på bundlinien, fortsætter han.
Nordtank indgik i februar en samarbejdsaftale med den tyske Thyssen-koncern om salg af vindmøller. Men ifølge Vagn Trend Poulsen har denne aftale endnu ikke ført det helt store salg med sig.
- Aftalen har endnu ikke resulteret i et øget salg, og det er heller ikke noget, vi har fortventninger til det første årstid. Det tager tid inden det giver et afkast, siger han.
- Jørn Nurkka (+45) 33 96 96 55.
(c) Reuters Limited 1997.
