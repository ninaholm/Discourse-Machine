JL-AKTIE BØR STIGE PÅ DANYARD-SALG - HANDLERE.

KØBENHAVN, 11 december (Reuter) - Meddelelsen fra J. Lauritzen Holding om, at selskabet har underskrevet et Letter of Intent med Penang Shipbuilding Construction (PSC), hvorefter PSC per 1. april 1997 overtager lige under halvdelen af værftet for 100 mio. USD., bliver modtaget meget positivt af handlerne.
- Det er meget positivt. Nu slipper de endelig af med halvdelen af Danyard, og det vil pynte godt på regnskabet. Aktien stiger på meddelelsen, og den skal yderligere op i de næste par dage. Inden ugen er over, kommer den nok op omkring kurs 700, lyder vurderingen fra en handler.
Handlerens kursvurdering er allerede blevet kørt over af markedet, som har handlet aktien op i kurs 700 i løbet af kort tid. Nu forlanger sælgerne 750 kr. for en Lauritzen aktie, hvilket ifølge en handler er helt ude af proportioner.
- Det er spekulanterne, som kaster sig over aktien og den kommer nok snart ned igen fra det her høje niveau, siger en anden handler.
PSC overtager 48 pct. af aktiekapitalen i Danyard A/S og 40 pct. i et udskilt Danyard Aalborg, der vil få alle værftets flådeaktiviteter. (/jnu).
(c) Reuters Limited 1996.
