Dansk vindkraft øger andel af verdensmarked - VI.

KØBENHAVN, 18 august (Reuter) - De danske vindmølleproducenter spiser sig ind på en stadig større del af verdensmarkedet. Det siger direktør i Vindmølleindustrien Søren Krohn til Reuters Finans mandag.
- I 1996 var vores andel af verdensmarkedet på 726 MW, men i 1997 bliver det på 1.000 MW med et verdensmarked på samlet 1.500 MW, siger Søren Krohn.
Tre fjerdedele af produktionen går til eksport. I 1997 bliver eksporten på ca. 750 MW mod 596 MW i 1996.
Faktisk er der i de seneste 12 mdr. solgt ligeså meget vindkraft på et år som totalsalget i perioden 1980-1990, viser en opgørelse.
Det er specielt Tyskland, der aftager møllerne, men Spanien er godt på vej med op.
- Spanien er i færd med at overtage rollen som det største marked, og i løbet af de næste fem år, regner jeg med, at det spanske marked overgår det tyske, siger Søren Krohn.
31 pct. af den danske vindkraftproduktion går til hjemmemarkedet, men lige efter det kommer Tyskland, der aftager 23 pct., Spanien med 13 pct., Storbritannien med ni pct. og Kina med otte pct. som de største aftagere.
I fremtiden regner Søren Krohn med, at en stor del af vindmøllerne bliver produceret langt fra Danmark. Både i Spanien og Kina ønsker aftagerne i højere og højere grad at producere de danske møller lokalt.
- Carl Johan Corneliussen (+45) 33 96 96 58.
(c) Reuters Limited 1997.
