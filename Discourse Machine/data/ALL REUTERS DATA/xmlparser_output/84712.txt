Presserunde - Generelle nyheder fredag 13 juni.

Reuters står ikke inde for avisartiklernes nøjagtighed 1) LO-formand Hans Jensen afviser at deltage i det igangværende oprør mod Socialdemokratiets officielle EU-politik. Flere af fagbevægelsens øvrige topfolk er ellers med i koret, der bl.a. kræver en ny dansk folkeafstemning om de fire EU-forbehold, men det afstår LO-formand Hans Jensen fra. (Børsen side 18)
2) Det er en &quot;meget alvorlig situation&quot; for det danske EU-medlemskab, hvis det lykkes at få godkendt en række omstridte sprøjtegifte, der for øjeblikket er forbudt i Danmark, siger miljøminister Svend Auken. (Politiken s. 1)
3) Det er splid af kræfter og gode intentioner, hvis Venstre eller de konservative satser på de radikale folketingsmandater efter næste folketingsvalg. Det er helt udelukket, at de radikale vil deltage i et borgerligt regeringssamarbejde. Det fastslår den radikale kulturminister Ebbe Lundgaard. Dermed er han mere afvisende end selv den radikale leder, økonomiminister Marianne Jelved (R). (Erhvervs-Bladet side 1)
4) Ikke bare et, men to af de danske EU-forbehold ser ud til at skulle aktiveres, når de 15 regeringschefer skal mødes i Amsterdam næste uge. Stik imod forventningerne lagde det hollandske formandskab i sin præsentation af det sidste udkast til en ny EU-traktat, op til at Vestunionen på langt sigt bliver integreret i EU. Samtidig bliver det i udspillet fastslået, at et stort flertal af de øvrige EU-lande vil gå videre i samarbejdet omkring en fælles udlændingepolitik. (Berlingske Tidende side 1, 1. sektion side 10-11, Politiken side 1, 1. sektion side 10-11, Det Fri Aktuelt side 1 og 4)
5) Venstres finanspolitiske ordfører, Thor Pedersen, er utilfreds med sin partifælle Amtsrådsforeningens formand, Kresten Phillipsens aftale med finansminister Mogens Lykketoft om amtsskatterne. Thor Pedersen mener ikke at det er en &quot;liberal sejr&quot; at hæve skatterne, og siger derfor, at han ikke kan anbefale, at Venstre støtter aftalen. (Berlingske Tidende side 4, Det Fri Aktuelt side 6)
(Presserunden er udarbejdet af Finansinformation).
(c) Reuters Limited 1997.
