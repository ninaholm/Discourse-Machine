Tele DK går efter landsdækkende radiokanal - blad.

KØBENHAVN, 23 juni (Reuter) - Tele Danmark er gennem sin radiokanal, Radio 2, interesseret i at overtage og sende på den fjerde landsdækkende radiokanal, som kulturminister Ebbe Lundgaard og de mediepolitiske ordførere på Christiansborg overvejer at udbyde i licitation. Det skriver Tele Danmarks blad Indblik.
- Selvfølgelig vil Radio 2 være interesseret i den fjerde radiokanal, hvis den bliver udbudt. Det er klart, at vi vil få større lytterpotentiale og dermed flere interesserede annoncører, hvis vi kunne sende jordbaseret, siger direktør for Tele Danmark Kabel TV Bo Christensen til bladet.
Den fjerde radiokanal benyttes i dag af Danmarks Radio, der i forvejen har P1, P2 og P3, til at sende Digital Audio Broadcasting, som et forsøg frem til udgangen af 1998. I realiteten sender Danmarks Radio klassisk musik på kanalen.
Radio 2 har i dag 108.000 daglige lyttere.
Beslutter politikerne sig for, at den fjerde radiokanal skal ud i udbud, så kan de ifølge bladet regne med en ansøgning fra Radio 2.
- Carl Johan Corneliussen (+45) 33 96 96 57.
(c) Reuters Limited 1997.
