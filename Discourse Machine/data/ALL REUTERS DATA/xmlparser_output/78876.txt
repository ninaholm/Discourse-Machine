RØNDE SPAREKASSE VENTER LAVERE RESULTAT I 1997.

KØBENHAVN, 9 januar (Reuter) - Efter flere års stigende overskud venter Rønde Sparekasse i 1997 et lidt lavere resultat før kursreguleringer end i 1996, skriver bestyrelsesformand Niels Otto Kudahl i sin årsberetning.
- På grund af konkurrenceforholdene må der forventes et lidt lavere resultat før kursregulering end i 1996, samtidig med, at man håber at begrænse kurstab på fondsbeholdningen, lyder det i bestyrelsens årsberetning.
Resultatet af den egentlige sparekassedrift steg 20 pct. til 2,6 mio. kr. i 1996 fra 2,2 mio. kr. i 1995.
- Resultatet af den egentlige drift må anses for meget tilfredsstillende, skriver bestyrelsesformand Niels Otto Kudahl i sin årsberetning.
Han hæfter sig ved, at udgifterne til tab og hensættelser er faldet til 424.000 kr. fra 480.000 kr., og også omkostningerne er faldet en smule, skriver bestyrelsesformanden.
Posten med øvrige omkostninger lød på 1,64 mio. kr. i 1996 mod 1,75 mio. kr. i 1995.
Rønde Sparekasse tilslutter sig Forbrugerrådets udlægning af tendensen i den danske banksektor om, at småt er godt.
Desuden vil sparekassen følge op med nye initiativer for indlånsområdet. I 1996 forhøjede sparekassen ekstraordinært alle væsentlige indlånsrentesatser med 0,5 pct.point. (/mbp/slj).
(c) Reuters Limited 1997.
