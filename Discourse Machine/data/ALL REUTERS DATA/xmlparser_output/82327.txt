Tele DK vil have del i østrigsk pengemaskine.

KØBENHAVN, 4 april (Reuter) - Tele Danmark har udset sig en pengemaskine med købstilbuddet på godt 25 pct. af den østrigske mobil-operatør Mobilkom Austria.
Selskabet tjente i 1996 næsten 900 mio. kr. netto til sin ejer, det østrigske post-og teleselskab, PTA. Resultatet blev skabt fra et salg på beskedne 3,7 mia. kr.
- Det gode resultat hænger sammen med, at de østrigske mobilselskaber, i modsætning til de danske, ikke giver forhandlerne store tilskud, siger projektdirektør Thomas Andresen fra Tele Danmark International i en kommentar til Mobilkoms 1996-resultat.
Thomas Andresen og Tele Danmark vil i sagens natur ikke oplyse, hvor meget den danske telekoncern har budt for godt en fjerdedel af Mobilkom Austria.
Han tilføjer dog, at selskabets to år gamle GSM-licens endnu ikke er betalt. Den anden mobiltelefonoperatør, maxmobil, måtte betale fire mia. østrigske shilling (ca. 2,16 mia. kr.), og den regning er også sendt til Mobilkom.
- Hvis vi får en ejerandelen på 25 pct., skal vi betale vores andel af dette beløb, siger Thomas Andresen.
Mobilkom Austria står med begge ben solidt plantet på det østrigske mobilmarked. Selskabet har en samlet markedsandel på 96 pct., mens andelen af GSM-abonnenter er lidt lavere, ca. 93,5 pct. Det skyldes, at konkurrenten maxmobil kun driver GSM-net.
Tele Danmark skønner, at Mobilkom per 20. marts har 645.000 abonnenter fordelt med 360.000 GSM-brugere og 285.000 bruger af de analoge net (NMT og TACS). Maxmobil formodes at have ca. 25.000 abonnenter på sit GSM-net.
Det svarer til en udbredelsesgrad i underkanten af otte pct. I Danmark nærmer den tilsvarende procentandel sig hastigt 30 pct. Mobilkom er ydermere stillet såkaldte DCS 1800-frekvenser i udsigt af den østrigske telestyrelse, hvilket baner vej for en udbygning af selskabets mobiltelefonnet.
Der vil i den anledning kun blive tildelt en landsdækkende DCS 1800-licens, og det bliver ifølge de foreløbige retningslinier hverken maxmobil og Mobilkom, men en helt tredie udbyder.
Feltet af bejlere til den eftertragtede ejerandel i Mobilkom Austria er nede på fire, hvor Tele Danmarks rivaler ifølge Thomas Andresen er Unisource med svenske Telia, spanske Telefonica, hollandske KPN og schweiziske Swiss Telecom i ryggen, italienske Stet og amerikanske Southwestern Bell (SBC).
Tele Danmark forventer en afgørelse i starten af maj, mens de efterfølgende godkendelser godt kan trække selve handlen ud til midt i juni.
- Søren Linding Jakobsen (+45) 33 96 96 53.
(c) Reuters Limited 1997.
