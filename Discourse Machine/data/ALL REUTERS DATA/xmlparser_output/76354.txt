NOWACOS KREDITVÆRDIGHED I ORDEN-DUN &amp; BRADSTREET.

KØBENHAVN, 17 september (Reuter) - Hos det internationale kreditvurderingsbureau Dun &amp; Bradstreet (D&amp;B), vurderer man, at når den nordjyske virksomhed Nowaco går på børsen i 1997, så er deres kreditværdighed i orden.
- Der ser umiddelbart meget solidt ud, og der er ikke noget som springer i øjnene i deres regnskaber. Nowaco har fået ratingen AA, hvilket er den næsthøjeste kreditværdighed, siger kreditanalytiker fra John Christensen fra D&amp;B Danmark til Reuters Finans tirsdag.
Ratingen AA betyder, at Nowaco har en god evne til at imødekomme aktuelle betalingsforpligtelser.
Tidligere tirsdag oplyste Nowaco, at selskabet vil børsnoteres i begyndelsen af 1997.
I den forbindelse fortæller Nowacos eneejer og adm. direktør, Preben K. Nielsen, at Nowaco venter at kunne fremvise en stigende omsætning i regnskabsåret 1996.
Preben K. Nielsen ønsker ved noteringen at bibeholde kontrollen med koncernen.
- I forbindelse med noteringen vil jeg fortsat beholde en kontrollerende aktiepost i selskabet, siger han således til Reuters Finans tirsdag.
Preben K. Nielsen påpeger, at det primære formål med noteringen er, at skaffe ny kapital til yderligere ekspansion, og at han ikke er på vej ud af selskabet. (/jnu).
(c) Reuters Limited 1996.
