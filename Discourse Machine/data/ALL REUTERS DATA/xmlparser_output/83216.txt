Presserunde - Finans/Økonomi torsdag 1 maj.

Reuters står ikke inde for avisartiklernes nøjagtighed 1) Dansk olieeksport ventes i de kommende år at indbringe 12-15 mia. kr. ekstra i valutaindtægter - og vil dermed forbedre betalingsbalancen. I 1996 passerede olieproduktionen 12 mio. kubikmeter, men i den nye 5-års prognose vil tallet nå over 18 mio. kubikmeter i 1999, hvor den tidligere vurdering er opskrevet med over 40 pct. Bag den kraftige opskrivninger ligger især planerne om at tage to nye felter i brug. (Jyllands-Posten Erhverv &amp; Økonomi side 3, Erhvervs-Bladet side 4)
2) Regeringen overvejer fortsat et hurtigt, men mindre økonomisk indgreb. Det kan blive nødvendigt for at holde sporet frem til år 2005, hvor arbejdsløsheden og gælden til udlandet ifølge regeringens nye plan skal være væk. Højere miljøafgifter på benzin og biler har flere gange været drøftet med SF, og regeringen har også haft kontakt til Enhedslisten. Det har også været på tale at forhøje arbejdsgivernes bruttoskat, erfarer Jyllands-Posten. (Jyllands-Posten side 1)
3) Telefonerne vil de kommende dage gløde hos forsikringsselskaberne Alm. Brand, Tryg-Baltica og Codan. De tre er i færd med de sidste overvejelser af, om de skal anlægge retssag mod bl.a. Den Danske Bank for at kræve deres tabte indskud fra køb af Hafnia-aktier tilbage. Selskaberne vil ikke kommentere sagen, men koncernchef Bent Knie-Andersen, Alm. Brand, siger dog: &quot;Vi taler med de andre selskaber om overvejelserne, og koordinerer vor beslutning med dem.&quot; (Jyllands-Posten Erhverv &amp; Økonomi side 1 og 3)
4) Selv om Danmarks næststørste pengeinstitut, Unibank, torsdag hæver renten på de opsparingskonti, der har et halvt års opsigelse, følger konkurrenterne ikke med. Bankeksperten Bjarne Jensen fra Bjarne Jensen Consult kalder da også Unibanks renteforhøjelse for mere reklame end realiteter. &quot;Det bliver en billig renteforhøjelse for banken, som kun 1,5 pct. af kunderne får glæde af,&quot; konstaterer Bjarne Jensen. (Jyllands-Posten Erhverv &amp; Økonomi side 10)
5) Pensionskassen PFA blev inviteret til at deltage i den forsøgte redning af Hafnia, men vurderede at forsikringskoncernens økonomi var for tvivlsom, siger PFAs direktør, André Lublin, i dag. &quot;De var for aggressive for at få omsætning og satte deres priser for langt ned. Vi var skeptiske overfor, om der virkelig var så store aktiver i at redde Hafnia&quot;, siger han. (Berlingske Erhverv side 3).
(Presserunden er udarbejdet af Finansinformation).
(c) Reuters Limited 1997.
