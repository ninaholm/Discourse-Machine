Ledigheden falder for alle - Økonomiministeriet.

KØBENHAVN, 15 august (Reuter) - Stigningen i beskæftigelsen har været kraftigt i slutningen af 1996 og starten af 1997, efter en stagnering i 1995 og starten af 1996. Det vurderer Økonomiministeriet og Arbejdsministeriet i en fælles opdatering af Danmarks beskæftigelsesprogram, som fremlægges på EU-topmødet til november på linje med øvrige EU-landes programmer. Danmarks program offentliggjordes fredag.
Faldet i ledigheden er kommet alle befolkningsgrupper til gode, hedder det. I 1996 faldt den gennemsnitlige ledighedsperiode med 2,2 uger til 16,9 uger, men det erkendes, at udviklingen i fjor i nogen grad har været påvirket som følge af, at et stort antal langtidsledige 50-59 årige er gået på overgangsydelse.
Kontorchef Thomas Alslev Christensen, Økonomiministeriet, siger til Reuters Finans fredag, at der for programmets beskæftigelsesafsnit er tale om en opdatering med de seneste tal fra DS, hvorimod de mange økonomiske tal for betalingsbalance, offentlig saldo, inflation, BNP er tal fra ministeriets økonomiske maj-oversigt og fra konvergensprogrammet, udsendt 23. juni.
Det fremgår af beskæftigelsesprogrammet, at den sæsonkorrigerede beskæftigelse i den private sektor i årets første kvartal er steget med 16.600, og væksten skete især indenfor bygge-og anlægsvirksomhed, handel-, hotel-og restaurationsvirksomhed, samt husholdningsservice.
- Erik Matzen (+45) 33 96 96 51.
(c) Reuters Limited 1997.
