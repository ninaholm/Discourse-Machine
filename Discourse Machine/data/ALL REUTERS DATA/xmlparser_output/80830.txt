Rieber har modtaget flere Phønix-tilbud.

KØBENHAVN, 27 februar (Reuter) - Norske Rieber &amp; Søn har allerede i løbet af torsdag eftermiddag modtaget en række salgstilbud fra aktionærer i asfaltkoncernen Phønix, efter det kom frem, at Superfos ikke forhøjer sit købstilbud på Phønix.
- Vi har ikke noget overblik endnu, men i løbet af eftermiddagen har vi modtaget en række salgstilbud, oplyser direktør Olav Daviknes fra Riebers vejdivision til Reuters Finans. Phønix&apos; bestyrelse anbefalede torsdag eftermiddag Riebers købstilbud til Phønix-aktionærerne.
Olav Daviknes betragter efter meddelelsen fra Phønix-bestyrelsen Rieber som den vindende køber, men påpeger samtidig, at intet er afgjort før tilbudsfristen for begge parters tilbud udløber 7. marts.
Rieber &amp; Søn har hele torsdag lagt bud på Phønix-aktierne på Københavns Fondsbørs, hvor der er omsat ca. 64.000 C-aktier og 1.000 A-aktier. Det er sandsynligvis Rieber, der har købt samtlige aktier, siger en kilde tæt på Rieber, hvilket kan betyde, at Rieber senere torsdag udsender en ejermeddelelse, hvoraf det fremgår, at selskabet ejer mere end 10 pct. af Phønix.
Allerede før torsdag ejede Rieber mere end 5 pct. af Phønix, hvilket fremgik af en ejermeddelelse udsendt den 11. februar. Dengang ejede Rieber &amp; Søn 3.139 A-aktier og 58.977 C-aktier.
Hvorvidt den amerikanske investeringsbank Goldman Sachs har solgt sine Phønix-aktier til Rieber på nuværende tidspunkt, fremgår ikke. Goldman Sahcs meddelte 31. januar, at banken ejede 67.500 C-aktier og 1.395 A-aktier.
- Stig Ørskov Pedersen (+45) 33 96 96 59.
(c) Reuters Limited 1997.
