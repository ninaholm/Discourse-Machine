CHRISTENSEN &amp; NIELSEN RAMT AF FALDENDE TRÆ-PRISER.

KØBENHAVN, 11 december (Reuter) - Trælastvirksomheden Christensen &amp; Nielsen blev ramt af faldende priser på træ i det forløbne år, fremgår det af koncernens årsregnskab, der blev offentliggjort tirsdag.
- Faldet i moderselskabets omsætning, som allerede begyndte i anden halvdel af forrige regnskabsår, skyldes en kombination af stærkt faldende priser på hovedproduktet træ og den hårde vinter i kalenderårets første kvartal, hvor omsætningsnedgangen var på ca. 30 pct., skriver ledelsen i regnskabet.
Christensen &amp; Nielsen kom ud af 1995/96 med et resultat før skat på minus 5,5 mio. kr. mod et plus på 1,2 mio. kr. året før. Omsætningen faldt ca. 15 pct. til 209 mio. kr.
- Den vigende afsætning og lukninger inden for møbelindustrien har også haft sin store indflydelse på såvel omsætning som indtjening. I sidste kvartal var omsætningen igen stigende, men på grund af tidligere kontraktkøb har en tilfredsstillende indtjening været uopnåelig, skriver ledelsen.
(c) Reuters Limited 1996.
