KONCESSIONSRUNDE 5 UDBYDES MEDIO 97 - ENERGISTYR.

KØBENHAVN, 13 februar (Reuter) - Energistyrelsen oplevede god interesse i forbindelse med den fjerde udbudsrunde af koncessioner til at søge efter olie i Nordsøen sidste år. Det bliver nu fulgt op med en femte runde i år, oplyser styrelsen.
- Energistyrelsen vil følge op på denne interesse ved at udbyde en femte runde medio 1997 med forventet tildeling af licenser i forsommeren 1998, hedder det i en artikel i Energinyt, som styrelsen udgiver.
Styrelsen mener, at der er gode udsigter for også at skabe interesse hos selskaberne i årene fremover.
Det begrundes med, at interessen ved fjerde udbudsrunde var større end forventet. Der blev tildelt ni efterforskningstilladelser til syv grupper af selskaber.
- Denne interesse for fortsat efterforskning i den danske del af Nordsøen er yderligere blevet forstærket af Statoils oliefund med Siri - 1 boringen i december 1995, skriver Energistyrelsen.
- Ole Mikkelsen (+45) 33 96 96 54.
(c) Reuters Limited 1997.
