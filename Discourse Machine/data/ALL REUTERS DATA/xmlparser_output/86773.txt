Spar Nord overvejer kapitalnedsættelse - adm dir.

KØBENHAVN, 18 august (Reuter) - Bestyrelsen i Spar Nord Holding overvejer at nedsætte aktiekapitalen i selskabet efter at have overtaget 331.180 stk. egne aktier fra Nykredit, oplyser sparekassen adm. direktør Ole Jørgensen.
- Bestyrelsen har ikke endeligt besluttet sig for, hvad man vil med dem (aktierne, red.), udover at man vil ligge med dem med henblik på en eventuel kapitalnedsættelse, siger Ole Jørgensen til Reuters Finans.
Med købet af aktierne af Nykredit ejer det nordjyske pengeinstitut 7,1 pct. af sin egen aktiekapital.
Bestyrelsens overvejelser skyldes ifølge Ole Jørgensen, at sparekassens overkapitalisering kan forhindre en tilfredsstillende forrentning af egenkapitalen i den kommende tid. Derfor er det også blevet besluttet at hæve udbyttet væsentligt.
- Har vi ikke brug for den kapital vi har, så skal den dybest set tilbage til aktionærerne og give en højere egenkapitalforrentning, siger Ole Jørgensen.
Aktionærerne i Spar Nord fik 12 pct. i udbytte i 1996, men Ole Jørgensen vil ikke oplyse, hvor meget det bliver sat op med i år.
Spar Nords halvårsregnskab for første halvår viste et resultat for første halvår på 119,3 mio. kr. mod 95,7 mio. kr. i den tilsvarende periode sidste år.
(c) Reuters Limited 1997.
