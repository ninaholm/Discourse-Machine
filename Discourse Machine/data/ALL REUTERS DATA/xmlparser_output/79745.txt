Valutareserve steg 12 mia i jan - økonomer (rpt).

KØBENHAVN, 4 februar (Reuter) - Valutastillingen for januar, som Nationalbanken offentliggør tirsdag kl. 16.00, ventes at vise en forbedring på 12,3 mia. kr. i forhold til måneden før. Det viser gennemsnittet af et rundspørge til seks analytikere, foretaget af Reuters Finans.
Med en valutareserve på 84,5 mia. kr. ultimo december kan en sådan stigning betyde, at reserven vil være meget tæt på det højeste niveau nogensinde. Seneste rekord blev sat i april 1996 med en valutareserve på 96,9 mia. kr. I december steg valutareserven, opgjort uden medregning af statens nettolåntagning i udlandet med 0,5 mia. kr.
Hovedparten af analytikerne betegner deres skøn som meget usikre, idet Nationalbanken ventes at kursregulere valutabeholdningen. Økonomernes skøn spænder fra en stigning på otte mia. kr. til en stigning på 15 mia. kr.
Analytikerne angiver udenlandske opkøb af danske værdipapirer som hovedårsagen til den temmelig markante udvikling. Ingen venter, at opgørelsen vil medføre nogen særlig markedsreaktion.
Skønnet over valutastillingen kan blive påvirket af mandagens opgørelse af pengeinstitutternes nettostilling over for Nationalbanken. (/stp).
(c) Reuters Limited 1997.
