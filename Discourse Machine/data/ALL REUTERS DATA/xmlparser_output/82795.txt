Økonomer venter faldende handelsoverskud i januar.

KØBENHAVN, 18 april (Reuter) - Et Reuters-panel på 13 økonomer vurderer, at det sæsonkorrigerede danske handelsoverskud i januar faldt til 2,5 mia. kr. fra 3,2 mia. kr i december. Samtidig ventes den danske betalingsbalance i januar at have vist et overskud på de løbende poster på 4,4 mia. kr. imod et overskud på 6,2 mia. kr. i den samme måned sidste år.
Danmarks Statistik offentliggør tal for handels-og betalingsbalancen onsdag den 23. april.
Tidligere offentliggjorte tal fra Nationalbanken viste et overskud på de løbende poster på 5,0 mia. kr.
Det ventede overskud på vare-og tjenestebalancen ligger stort set på niveau med overskuddet i samme måned sidste år, men økonomerne venter, at højere rentebetalinger samt mindre overførsler fra EU betyder, at overskuddet på betalingsbalancen bliver mindre.
Fra Danmarks Statistik gøres der i øvrigt opmærksom på, at tallene for udenrigshandelen vil undergå en større revision, der strækker sig tilbage til januar 1988.
Danmarks Statistik har i længere tid døjet med en vis unøjagtighed i tallene, hvilket har fået talmagerne til ændre opgørelsesmetoden for udenrigstallene. De såkaldte tærskelgrænser, hvor mindre varepartier og mindre virksomheder ikke figurerede i opgørelserne er nu fjernet, oplyses det.
- Stig Ørskov Pedersen (+45) 33 96 96 59.
(c) Reuters Limited 1997.
