Kraftigt opsving på vej i andet halvår - Codan.

KØBENHAVN, 3 juli (Reuter) - Der er udsigt til et stærkt opsving i andet halvår af 1997, men det kan skabe kapacitetsproblemer og stigende inflation, forudser økonomer fra Codan Bank.
- Codan Bank forudser et kraftigt opsving i eksporten i andet halvår. Kombineret med den igangværende indenlandske økonomiske fremgang kan det føre til så voldsom vækst, at der skabes kapacitetsproblemer og tendens til inflationsstigning i 1998, skriver Codan Bank i en analyse i forlængelse af offentliggørelsen af valutastillingen.
Det er blandt andet den lave kronekurs og den lave rente, der har været med til at styrke konkurrenceevenen for dansk erhvervsliv, fremgår det.
Nationalbanken offentliggjorde valutastillingen onsdag, og den viste en stigning på 1,2 mia. kr. til 110,0 mia. kr.
Hvis det kommer så vidt, som Codan Bank forudser, er det sandsynligt, at udenlandske investorer sælger ud af deres danske obligationer, mener økonomerne.
- Foreløbig er danske obligationer attraktive sammenholdt med tyske og franske ved renteforskelle på over 50 basispoint, hedder det i analysen.
Den rekordstore valutareserve tyder ifølge Codan Bank på, at Nationalbanken kan fastholde renten uændret i ganske lang tid.
- Uroen omkring ØMU-tilblivelsen har ført til en vis kapitalflugt fra Tyskland, Frankrig og Italien. En lille del af denne kapital er placeret i Danmark. Størstedelen søger tilsyneladende mod USA og Storbritannien, hvorfor USD og GBP er styrket igen i juni, skriver økonomerne.
De konstaterer, at den effektive kronekurs nu er seks pct. lavere end i juli 1995 og det laveste siden marts 1994.
- Ole Mikkelsen (+45) 33 96 96 54.
(c) Reuters Limited 1997.
