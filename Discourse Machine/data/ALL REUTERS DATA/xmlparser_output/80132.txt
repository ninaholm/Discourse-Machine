BEHOV FOR HENSYN TIL EKSPORTERHVERVENE - DI.

KØBENHAVN, 12 februar (Reuter) - De seneste tal for handels-og betalingsbalancen understreger, at der er behov for at gennemføre tiltag, der forbedrer danske eksportvirksomheders konkurrenceevne. Det er Dansk Industris (DI) umiddelbare reaktion på tallene fra november 1996, der blev offentliggjort tirsdag.
- Der er helt klart behov for at tage hensyn til eksporterhvervene. Alternativet er kraftige finanspolitiske stramninger for at bremse den indenlandske efterspørgsel. Og det vil vi jo helst være fri for, siger chefkonsulent Claus Rasmussen til Reuters Finans.
Han nævner, at eksportvirksomhederne bl.a. er belastet af en række nye afgifter, manglende tilbageførsel af CO2-afgifter og arbejdsmarkedsbidrag for arbejdsgivere.
Danmarks Statistik kunne tidligere onsdag melde om et underskud på betalingsbalancen i november på 6,6 mia. kr. Handelsbalancen viste et fald i det sæsonkorrigerede overskud til 1.479 mio. kr. i november fra 2.154 mio. kr. i oktober.
Et rundspørge, som Reuters Finans havde foretaget blandt en række økonomer, inden tallene blev offentliggjort, viste forventninger om et sæsonkorrigeret overskud på handelsbalancen på 2,2 mia. kr. og et betalingsbalanceunderskud på 5,2 mia. kr.
- Mens der stadig kan aflæses en stigende trend i importen, synes der at være tegn på negativ udvikling for eksportens vedkommende, lød Danmarks Statistik kommentar til tallene.
Det er en udvikling, der vækker bekymring i DI med hensyn til udviklingen på betalingsbalancen.
- Det er ikke ret meget at give af længere. Den indenlandske økonomi må ikke give anledning til en større importstigning end eksporten kan følge med til. Og der er mildt sagt ikke meget eksporen kan følge med til, siger Claus Rasmussen.
- Per Bech Thomsen (+45) 33 96 96 56.
(c) Reuters Limited 1997.
