AMPA-laboratorieprøver muligvis forkerte - RB.

KØBENHAVN, 2 april (Reuter) - De opsigtsvækkende fund af pesticidresten AMPA i det københavnske drikkevand beror muligvis på forkerte resultater fra det hollandske laboratorium, der har stået for målingerne. Det oplyser Københavns miljøborgmester, Charlotte Ammundsen (SF), til Ritzaus Bureau (RB).
- Da vi fik resultaterne fra det internationalt meget anerkendte laboratorium KIWA i Holland, udtog vi nye prøver. Og snusfornuftigt sendte vi nogle falske prøver med, som indeholdt destilleret vand, fordi vi ville teste deres prøveglas. Jeg har i dag fået melding om, at der er også er fundet AMPA i disse prøver, siger Charlotte Ammundsen.
AMPA er et nedbrydningsprodukt af glyphosat, som er aktivstoffet i den meget brugte ukrudtsgift Roundup. Roundup produceres af kemigiganten Monsanto, der har afvist, at de fundne mængder af AMPA kan stamme fra sprøjtemidlet.
Danske Cheminova producerer samtidig et kopiprodukt af Roundup under navnet Glyfos, mens Danisco er i færd med at udvikle en gensplejset roe, der er resistent over for Roundup.
De fundne koncentrationer af AMPA betragtes af sundhedsmyndighederne ikke som skadelige for mennesker. Men fundene vakte stor uro, fordi det hidtil har heddet sig, at rester af Roundup ikke kan gå i grundvandet.
- Redaktionen (+45) 33 96 96 56.
(c) Reuters Limited 1997.
