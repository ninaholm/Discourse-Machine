SPAR NORD ANBEFALER SCANDINAVIAN M OP TIL KURS 115.

KØBENHAVN, 23 oktober (Reuter) - Sparekassen Nordjylland vurderer i sin seneste analyse af kørestolsproducenten Scandinavian Mobility, at selskabets aktie skal handles til en kurs omkring 115. Onsdag bliver aktien på Københavns Fondsbørs handlet til kurs 99.
- Vi vurderer, at en rabat til de øvrige bio-og medicoselskaber på 20-25 pct. vil være en fair rabat. Dette betyder, at Scandinavian Mobility skal handles med en P/E på 15, svarende til en kurs omkring 115, skriver sparekassens analytiker i analysen.
Den nordjyske sparekasse påpeger dog, at investorerne skal være opmærksomme på den forholdsvis høje risiko, der er forbundet med investering i selskabet.
Scandinavian Mobility solgte i sommer datterselskabet Promedico til det norske selskab Medinor.
- Salget af Promedico og købet af Radius og den belgiske distributør, vurderer vi som væsentlige elementer i Scandinavian Mobilitys bestræbelser på at koncentrere indsatsen om kerneområdet sengesystemer og hjælpemidler til bevægelseshæmmende, skriver Spar Nord.
Markedet for sengesystemer og hjælpemidler til bevægelseshæmmede vil efter Spar Nords vurdering være fortsat stigende pga. krav om høje livskvalitet hos såvel syge som handicappede.
- Vi forventer på denne baggrund en omsætningsstigning de kommende år på ca. otte pct. p.a. og en gennemsnitlig vækst i den primære indtjening på mellem syv og otte pct. p.a., vurderer Spar Nord. De påpeger samtidig, at forventningen til omsætningen stemmer overens med Scandinavian Mobilitys egen forventning, men at de er mere optimistisk end sparekassen med hensyn til indtjening.
Scandinavian Mobility venter selv et nettoresultat på ca. 100 mio. kr. i år 2000.
- Vi vurderer forventningen til nettoresultatet som værende for optimistisk. Langt den overvejende del af Scandinavian Mobilitys afsætning sker til den offentlige sektor. Der stilles imidlertid til stadighed krav om besparelser i den offentlige sektor i hele Europa. Det kan bevirke, at det offentliges køb af sengesystemer m.v. begrænses eller at priserne bliver presset yderligere ned, påpeger de nordjyske økonomer.
Spar Nord forventer, at Scandinavian Mobility i 1996/97 vil få et nettoresultat på knap 68 mio. kr. stigende til 73,5 mio. kr. i 1997/98. (/eep).
(c) Reuters Limited 1996.
