TYSKE INFLATIONSTAL VIL LEDE FRA-RENTER - UNIBANK.

KØBENHAVN, 24 februar (Reuter) - Ledetråden for de danske FRA-renter vil i den kommende uge være tyske inflationstal for fire af de større delstater, vurderer Unibank Markets i sin ugentlige pengemarkeds-kommentar.
- Offentliggørelsen af foreløbige inflationstal for fire af de større tyske delstater bliver afgørende for pengemarkedsrenternes niveau den kommende uge. Er de tyske forbrugerpriser øget mere end antaget i markedet, kan det medføre at forwardrenterne i Tyskland sættes 5-10 bp op, hvilket samtidig vil hæve de danske FRA-renter tilsvarende, skriver Unibank Markets.
Ved Nationalbankens skatkammerbevisauktion torsdag forventer Unibank skæringsrenter omkring 3,54 og 3,58 pct. og et salg på fire-fem mia. kr. Ved den seneste auktion var skæringsrenterne hhv. 3,53 og 3,57 pct., mens salget nominelt var på 5,4 mia. kr.
Der udstedes SKBV 97-3 og SKBV 97-4 med en restløbetid på hhv. fire og syv måneder.
- Eva Elgaard Pedersen (+45) 33 96 96 57.
(c) Reuters Limited 1997.
