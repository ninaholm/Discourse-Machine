SAS UDELUKKER IKKE NYE PRISLØFT PGA DYRERE BENZIN.

KØBENHAVN, 17 oktober (Reuter) - SAS vil ikke udelukke, at fortsatte stigninger på flybrændstof kan føre til prisforhøjelser. Det siger Marie Ehrling, chef for SAS&apos; internationale linier, til Reuters Finans.
- Man kan jo aldrig udelukke noget, og priserne vil blive afstemt fra situation til situation. Og jeg kan ikke sige indenfor hvilke intervaller, brændstofprisen vil udløse prissænkninger eller forhøjelser, påpeger Marie Ehrling.
I mandags fulgte SAS i hælene på British Airways og hævede priserne på billetter købt på de britiske øer til Skandinavien med 2,5 pct. Billetter købt til de samme ruter i Skandinavien er uændrede.
- Prisforhøjelsen er et resultat på British Airways&apos; prisændring. Men brændstofpriserne i Storbritannien er steget med 30 pct. siden juni, siger Marie Ehrling.
Hun tilføjer, at priserne på brændstof i Skandinavien er steget betydeligt mindre, hvilket ses som et resultat af dels generelle prisstigninger, dels udviklingen i de respektive valutaer.
Flybrændstof udgør ifølge Marie Ehrling omkring syv-otte pct. af det skandinaviske luftfartsselskabs samlede omkostninger. Onsdag modtog SAS det første af i alt otte nye MD-90, der bl.a. bruger 30 pct. mindre brændstof. SAS vil i de kommende år løbende udskifte en stor del af sin flyflåde med mere miljørigtige fly.
Marie Ehrling vurderer, at det alt andet lige vil gøre selskabet mindre afhængig af priserne på flybrændstof, men understreger kraftigt, at det vil først få en mærkbar effekt på længere sigt. (/slj).
(c) Reuters Limited 1996.
