Reg nedjusterer betalingsbalance-skøn - kilde.

KØBENHAVN, 19 august (Reuter) - Regeringen nedjusterer sit skøn for overskuddet på betalingsbalancen i 1997, og det vil fremgå af Økonomisk Oversigt fra Økonomiministeriet, oplyser en kilde til Reuters Finans tirsdag.
Kilden ville ikke nævne, hvad det nøjagtige skøn vil lyde på i Økonomisk Oversigt, men det blev sagt, at skønnet er nærmere et overskud på 10 mia.kr. end de 6 mia. kr., dvs. ca. 8-10 mia. kr.
Regeringens skøn over betalingbalancen for 1997 lød i maj-oversigten på plus 12,0 mia.kr.
Oplysningen til Reuters Finans flugter fint med de udtalelser, som statsminister Poul Nyrup Rasmussen fremsatte lørdag i forbindelse med det socialdemokartiske gruppemøde, hvor han over for DR 1 erkendte, at betalingsbalancen i årets første halvdel havde været dårlig.
- Men det er vores vurdering, at betalingsbalance-tallene i løbet af efteråret vil rette sig så meget op, at vi kan holde kursen med en stadig forbedring af Danmarks økonomi, sagde han.
Efter oplysningerne til Reuters Finans vil skønnet onsdag for beskæftigelsen gå lidt op, og ledigheden lidt ned samt inflationen stige en anelse.
Økonomiminister Marianne Jelved har inviteret til pressemøde onsdag kl. 11, hvor hun vil uddybe skønnene.
- Erik Matzen (+45) 33 96 96 51.
(c) Reuters Limited 1997.
