Salomon B ser tegn på aftagende dansk lønvækst.

KØBENHAVN, 21 marts (Reuter) - Selv om de danske lønstigninger igen i 1997 vil overstige væksten i nabo-landene, er der tegn på en faldende lønstigningstakt i forhold til 1996. Det skriver den amerikanske investeringsbank Salomon Brothers i en kommentar til de netop offentliggjorde inflationstal for februar.
- I modsætning til andre iagttageres bekymringer, vil den gennemsnitlige inflation holde sig under 2,5 pct. i år trods en boomende indenlandsk drevet økonomisk vækst, skriver økonom Wike Groenenberg fra Salomon Brothers.
Hun tilføjer, at i en så åben økonomi som den danske vil konkurrence udefra begrænse presset på priserne, især når den store efterspørgsel leder til øget import. Den danske inflation har gennem de seneste seks år ligget omkring to pct. trods perioder med massiv vækst og kapacitetsudnyttelsesgrader over de aktuelle, noterer Salomon Brothers.
De danske forbrugerpriser steg i februar 2,2 pct. på årsbasis efter i januar at være steget ekstraordinært meget til 2,7 pct. år-til-år.
Salomon Brothers nævner som de danske økonomer, at de store udsving i inflationsraterne i de to første måneder har været påvirket af et atypisk udsalgsmønster.
- Søren Linding Jakobsen (+45) 33 96 96 53.
(c) Reuters Limited 1997.
