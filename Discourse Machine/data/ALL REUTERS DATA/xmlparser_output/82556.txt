Måske øget eleksport efter Barsebäck-slut - min.

KØBENHAVN, 11 april (Reuter) - Den danske el-eksport til Sverige vil muligvis vokse i en kort periode umiddelbart efter at Barsebäck-værket lukker, skriver miljø-og energiminister Svend Auken i et svar til Fremskridtspartiets Tom Behnke.
- Svenskerne har tilkendegivet, at man selv ønsker at etablere en erstatningskapacitet for Barsebäck-værkets elproduktion. Det er dog muligt, at der vil blive tale om øget eksport i en overgangsperiode, skriver Svend Auken.
Han gør opmærksom på, at der ikke er nogen gevinst at hente på længere sigt for den danske elsektor.
- På sigt vil beslutningen om at afvikle Barsebäck-værket ikke få afgørende indflydelse på den danske eksport af strøm til Sverige, fremgår det af besvarelsen.
Svend Auken skriver, at politikernes tilladelse til, at NESA kan opføre elværket Avedøre 2 ikke er begrundet i afvikling af det svenske a-kraftværk.
Den ene af de to blokke på Barsebäck skal, ifølge de aktuelle svenske planer, afvikles i midten af 1998, mens de svenske politikere endnu ikke har besluttet, hvornår den anden blok skal afvikles.
Foreløbigt er det NESAs plan, at Avedøre 2 skal i drift i år 2001.
Finn Hasted, informationschef i det NESA-ejede Sjællandske Kraftværker, siger, at den danske el-sektor ikke kalkulerer med at levere strøm til svenskerne i en overgangsperiode.
- Men hvis svenskerne kommer til at stå i en mangelsituation, er det i dag praksis, at de køber af overskuddet i Norge og Danmark siger han.
Finn Hasted forklarer, at et evt. hul i den svenske produktionen kan fyldes ud ved, at det nye Avedøre kører for fuld tryk i nattetimerne, eller ved at nogle af de ældre værker på Sjælland skruer op for kapaciteten
- Morten Bonde Pedersen (+45) 33 96 96 51.
(c) Reuters Limited 1997.
