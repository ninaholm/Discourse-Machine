Udsigt til højere inflation i 1997 og 1998 - AE.

KØBENHAVN, 20 marts (Reuter) - Arbejderbevægelsens Erhvervsråd (AE) venter en højere dansk inflation i både 1997 og 1996, fremgår det torsdag af en pressemeddelelse fra AE.
- De seneste måneders stærkt stigende kurser på dollar og pund vil uværligt føre til højere inflation herhjemme - både i år og næste år. Det skyldes, at mange landes valuta i et vist omfang følger dollaren. Hertil kommer, at mange handlede råvarer også prisfastsættes i dollar, skriver økonom i AE, Kåre Clemmensen, i pressemeddelelsen.
Valutaændringerne vil medfører prisstigninger på det danske marked på 0,7 pct., viser beregninger som AE har foretaget.
- Dermed vil inflationen komme til at ligge omkring 2,5 pct. i både 1997 og 1998 - og måske endda lidt højere. Vi kan ligeså godt forberede os på en lidt højere inflation, men den høje inflation kommer ikke til at udgøre noget problem for den danske konkurrenceevne, vurderer Kåre Clemmensen.
Clemmensen tilføjer, at Danmarks samhandlespartnere i Europa ligeledes vil være udsat for præcis den samme effekt, og at inflationen derfor også vil tage til i disse lande.
I det hele taget er de seneste kursbevægelser en klar fordel for danske økonomi, vurderer AE. Der bliver sat mere skub i industrieksporten, og der bliver lagt en dæmper på importen af forbrugsvarer.
- Sammen med en pæn vækst i det private forbrug giver det en BNP-vækst på omkring tre pct. i både 1997 og 1998, vurderer AE. Samtidig venter AE en vækst i beskæftigen i de næste par år på mellem 20.000 og 30.000 personer hvert år.
- Jørn Nurkka (+45) 33 96 96 55.
(c) Reuters Limited 1997.
