Alliances fremtid afgør børsnotering af Nykredit.

KØBENHAVN, 16 april (Reuter) - Udviklingen i alliancen mellem Nykredit, BG Bank og Topdanmark afgør, om Nykredit påny vil overveje at lade instituttet børsnotere, oplyser kommunikationschef Henrik Hougaard fra Nykredit.
- Den (planerne om børsnotering, red.) er lagt i mølposen, indtil udviklingsretningen i alliancen er fastlagt, siger Henrik Hougaard.
Nykredit oplyste onsdag, at instituttet ikke længere arbejder på at blive noteret på Københavns Fondsbørs.
I en meddelelse hed det blot, at Nykredit løbende overvejer, hvordan samarbejdet med BG Bank og Topdanmark skal udvikle sig fremover, og at samarbejdet indtil videre forløber særdeles fornuftigt.
Henrik Hougaard vil ikke oplyse, hvor lang tid Nykredit vil bruge på at overveje den fremtidige udvikling af samarbejdet med BG Bank og Topdanmark, og han oplyser, at Nykredits bestyrelsesformand, Axel Ladegaard Jensen, ikke ønsker at udtale sig til pressen.
- Ole Mikkelsen (+45) 33 96 96 54.
(c) Reuters Limited 1997.
