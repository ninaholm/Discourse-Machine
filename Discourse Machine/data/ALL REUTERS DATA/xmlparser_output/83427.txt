Martin ser 1996/97-res før skat på godt 32 mio kr.

KØBENHAVN, 6 maj (Reuter) - Martin Gruppen levede i det netop afsluttede regnskabsår 1996/97 op til sine egne forventninger. Det viser foreløbige estimater, som Martin Gruppen fremlagde på Den Danske Finansanalytikerforenings Virksomhedsdag tirsdag.
Ifølge et skriftligt materiale skønner selskabet, at omsætningen i 1996/97 beløb sig til lidt over 400 mio. kr. Det ordinære resultat før skat estimerer selskabet til godt 32 mio. kr. inklusive likviditetsvirkning fra emissionsprovenuet på omkring 60 mio. kr.
Resultatet er i overenstemmelse med de tidligere udtrykte forventninger, understregede økonomidirektør Lars Dige overfor Reuters Finans.
Martin Gruppen forventede ved aflæggelse af halvårsregnskabet i november en stigning i det ordinære resultat før skat på mindst 20 pct.
I 1995/96 havde Martin Gruppen en omsætning på 278 mio. kr. og et ordinært resultat før skat på 25,3 mio. kr.
- Det netop afsluttede regnskabsår indeholder en vækstrate (i ordinære resultat før skat, red.), som ikke forringer vores gennemsnitlige vækstrate over de senere år på 50 pct., sagde Lars Dige til det økonomiske resultat for det forgangne regnskabsår.
I første halvår omsatte Martin Gruppen for 188 mio. kr., men salget er traditionelt større i andet halvår.
Selskabets adm. direktør og hovedaktionær Peter Johansen tilføjede, at Martin Gruppens overtagelse af sin amerikanske distributør tillige har bidraget til den store vækst.
- Omsætningen i 1996/97 levede i hvert fald op til vores forventninger og oversteg 400 mio. kr., sagde Peter Johansen til Reuters Finans.
Han satte forholdet mellem organisk vækst og tilkøb i 1996/97 til fifty-fifty.
Om forventningerne til 1997/98 fremgik det af præsentationen, at Martin Gruppen forventer en vækst i omsætningen på mindst 25 pct. og tilsvarende vækst i resultatet før skat
- Vi forventer ikke at foretage nye emissioner for at finansiere væksten i de kommende år, sagde Lars Dige.
- Jørn Nurkka (+45) 33 96 96 55.
(c) Reuters Limited 1997.
