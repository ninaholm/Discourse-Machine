INTET NYT I OPDATERET NKT 2000-PLAN - ANALYTIKERE.

KØBENHAVN, 7 november (Reuter) - Der er intet nyt i NKT-koncernens opdaterede strategiplan, NKT 2000, der rækker frem mod årtusindeskiftet. Af samme grund ser de aktieanalytikere, som Reuters Finans har talt med, med en vis undren på, at kursen på NKT-aktien torsdag frem til middag er blevet sat op med små tre pct. til kurs 326.
- Der er ingen nye signaler i planen i forhold til tidligere. Men skulle man pege på noget, er det ledelsens melding om, at der ikke kommer børsnoteringer af NKTs større selskaber. Men det øger ikke ligefrem værdien for aktionærerne, siger en aktieanalytiker.
NKT-koncernen forventer, at de indtjeningsmæssige mål på en overskudsgrad på seks-otte pct. vil blive opfyldt i 1998, men ellers holder koncernledelsen forventningerne på kort sigt tæt ind til kroppen.
- Fokus på 1998 efterlader tvivl om udviklingen i 1997. Det kan ikke udelukkes, at NKT Cables vil se en faldende indtjening, mens nye hensættelser i Nilfisk heller ikke kan afvises, siger samme analytiker, der aner en vis foruroligende tendens mellem linierne i den opdaterede strategiplan.
Hos en anden analytiker er vurderingen dog, at planen er udtryk for, at vejen mod en bedre indtjening fastholdes.
- Strategiplanen skal fokusere på den langsigtede tendens. Men det er min klare overbevisning, at NKT ikke vil komme med flere skuffende regnskabsmeddelelser, pointerer han.
- De burde have lært af tidligere tiders mange skuffelser. Derfor anser jeg det for usandsynligt, at der vil komme flere hensættelser til Nilfisk, fortsætter han.
NKT overraskede dog negativt ved aflæggelsen af det seneste halvårsregnskab, da yderligere 25 mio. kr. blev hensat til Nilfisk. Analytikerne er samstemmende enige om, at nye hensættelser til genoprejsningen af støvsugerproducenten vil udgøre et stort slag mod tilliden til industrikoncernens ledelse.
Strategiplanen bekræfter kun de adspurgte analytikeres resultatforventninger, og ingen har på baggrund af den opdaterede køreplan mod en tilfredsstillende indtjening ændret sine anbefalinger, der dog generelt er positive.
NKT koncernen forventer selv et overskud før skat på over 300 mio. kr. i 1998, hvilket er i overensstemmelse med analytikernes estimater. En usikkerhedsfaktor er her omsætningen, da både NKT Cables og Nilfisk har en relativ høj nulpunktsomsætning, den nødvendige omsætning for at sikre et overskud. NKT skriver selv i sin strategiplan, at timingen af større land-og søkabelordrer kan forskyde indtjeningen fra et år til et andet.
- Det viser kun, at NKT Cables inden udløbet af strategiplanen skal have indgået et strategisk partnerskab for at udvide markedsunderlaget, siger en analytiker.
NKT-koncernen havde i 1995 et overskud på 69 mio. kr. før skat. ved en omsætning på 4.612 mia. kr.
De seneste tre års bestræbelser på at strømline NKT-koncernen har medført mere end 20 frasolgte virksomheder med en samlet omsætning på 1,5 mia. kr. Der er samtidig i de tre hovedområder, NKT Cables, LK/Lexel og Nilfisk foretaget betydelige opkøb og indgået alliancer. (/slj).
(c) Reuters Limited 1996.
