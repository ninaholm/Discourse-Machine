Kommuner hæver skat 0,1-0,2 pctpoint i 1998 - RB.

KØBENHAVN, 17 juni (Reuter) - I gennemsnit stiger kommuneskatten med 0,1-0,2 pct.point næste år som følge af aftalen mellem Kommunernes Landsforening, KL, og finansminister Mogens Lykketoft (S) om næste års kommunale økonomi. Det vurderer næstformanden i KL, borgmester Thorkild Simonsen (S), Århus.
- Sidste år blev vi voldsomt kritiseret for, at kommuneskatten i gennemsnit steg med 0,34 procent. Så meget stiger den ikke næste år, sagde Thorkild Simonsen på et pressemøde i KL tirsdag.
Selv om KL ved flere lejligheder har krævet det dobbelte af, hvad man fik natten til tirsdag, så er KL tilfreds med aftalen. Ikke mindst den del af aftalen, der betyder en permanent forhøjelse af bloktilskuddet fra og med næste år. Det passer også KL godt, at afregningssystemet mellem staten og kommunerne skal forenkles, ligesom kommunerne fremover skal inddrages i forhandlingerne om eksempelvis en ny skattereform eller andre forhold, der får konsekvenser for kommunerne.
- En række kommuner hæver skatten. Det er der ingen tvivl om, men det har ikke nødvendigvis som følge af aftalen, sagde formanden for KL, borgmester Evan Jensen (V), Lejre.
De kommuner, der strammer skatteskruen yderligere, bliver de kommuner, der næsten ikke har fået glæde af opsvinget i form af kortere arbejdsløshedskøer.
Aftalen giver kommunerne 1,5 mia. kr. ekstra i bloktilskud fra 1998. I 1999 bliver tilskuddet hævet til tre mia. kr., der fortsætter som et permanent forhøjet bloktilskud.
- Redaktionen (+45) 33 96 96 56.
(c) Reuters Limited 1997.
