Etablering af bank en mulighed for Tryg-B - adm dir.

KØBENHAVN, 2 april (Reuter) - Danmarks største forsikringsselskab, Tryg-Baltica, vil gerne have del i den stigende opsparing i samfundet. Derfor kan etablering af en bank være en mulighed, oplyser selskabets adm. direktør, Hugo Andersen, i et interview i forsikringskoncernens personaleblad.
- Den langfristede opsparing i samfundet forventes at stige i de kommende år. Vi vil gerne have en del af den opsparing. Etablering af en bank er i den forbindelse en mulighed men absolut ikke noget mål i sig selv, siger Hugo Andersen.
Hugo Andersen tiltrådte stillingen som adm. direktør i Tryg-Baltica den 1. april i år.
Af interviewet fremgår det, at etablering af en bank blot er en blandt flere muligheder, der overvejes.
- Vi er i færd med at undersøge, under hvilke former vi kan modtage langfristet opsparing fra kunderne uden decideret at etablere en bank, siger Hugo Andersen.
Han udelukke ikke, at Tryg-Baltica vil opkøbe mindre forsikringsselskaber i fremtiden.
- Det er ikke noget, der er aktuelt, men jeg vil bestemt ikke afvise, at vi på længere sigt vil være interesserede i at købe et mindre eller mellemstort forsikringsselskab. Vi har jo efterhånden en vis fusionserfaring, siger Hugo Andersen i interviewet.
- Ole Mikkelsen (+45) 33 96 96 54.
(c) Reuters Limited 1997.
