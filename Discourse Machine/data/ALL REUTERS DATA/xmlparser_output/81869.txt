Tilbageførte hensættelser pyntede Gefion op i 96.

KØBENHAVN, 20 marts (Reuter) - Finansieringsselskabet Gefions resultat i 1996 blev pænt pyntet af tilbageførte hensættelser fra de tidligere år, fremgår det af selskabets årsregnskabsmeddelelse torsdag.
Gefion fik således et resultat både før og efter skat på 194 mio. kr., hvilket var 100 mio. kr. bedre end året før. Hertil bidrog posten hensættelser og tab på udlån med et plus på 152 mio. kr. mod 24 mio. kr. i 1995.
De ekstraordinære poster blev kun på 2,7 mio. kr. i 1996 mod 64 mio. kr. året før. Gefions ordinære resultat blev på 39 mio. kr. i 1996 mod seks mio. kr. året før.
Tilbageførsel af hensættelser og ekstraordinære poster på 155 mio. kr. sidste år bliver forklaret med to forhold.
- En reduktion i tidligere foretagne hensættelser på tilgodehavender i og garantier for Sanexco-kommanditselskaber på 110 mio. kr., hvilket kan henføres til de skibssalg, kommanditselskaberne har foretaget i årets løb, samt 42 mio. kr. i tilbageførsel af hensættelser på engagementerne i Finansieringsselskabet Balder, herunder de solgte og indfriede engagementer, skriver Gefion.
Endvidere oplyse Gefion, at det sidste år blev besluttet at fastholde værdiansættelsen af ejendommene på Gibraltar til den vurdering på minus 18 mio. kr. som blev fastlagt ved udgangen af 1995. Havde Gefion valgt at fortsætte praksis med at regulere ejendommene efter udviklingen i den engelske pund, ville Gefion koncernens resultat i 1996 have været 38 mio. kr. bedre, forklares det.
For Gefions enkelte aktivitetsområder blev der solgt fire skibe fra Sanexco-selskaberne i løbet af 1996 til priser, der lå over det forventede.
Gefion har herefter ikke længere interesser i skibe. Endvidere blev en Sanexco vindmøllepark i Californien solgt. Flere af Sanexcos kommanditselskaber er dog fortsat præget af retssager med utilfredse investorer.
På Gibraltar er driften af ejendommene Europort og Eurotowers forløbet som ledelsen ventede det.
- Hvilket betyder, at der er balance mellem indtægter og udgifter, men at der fortsat ikke er noget væsentligt afkast af investeringen, skriver Gefion.
Udlejningsprocenten i Europort er nu oppe på 19 pct. mens Eurotowers har solgt 16 pct. af lejlighederne og udlejet 27 pct. Aktiverne på Gibraltar er værdisat til 225 mio. kr. I Parken er kontordelen nu fuldt udlejet.
- Med henvisning til den fulde udlejning af kontordelen, de opnåede erfaringer med driften af stadiondelen samt hensyntagen til den hjemfaldspligt, der påhviler bygningerne er ejendommen Parken ultimo 1996 nedskrevet med 70 mio. kr. til 268 mio. kr., hvilket svarer til en forrentning på 8,8 pct. ved fuld udlejning, skriver Gefion.
Parken havde i 1996 570.000 besøgende, heraf 390.000 til fodboldkampe, 70.000 til koncerter og resten besøgte Parkens Sportscafe og konferencecenter.
- Uffe Hansen (+45) 33 96 96 58.
(c) Reuters Limited 1997.
