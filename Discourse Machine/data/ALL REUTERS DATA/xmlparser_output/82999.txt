Aarhus Olie fastholder 1997-prognose.

KØBENHAVN, 24 april (Reuter) - Aarhus Olie fastholder de samlede forventninger for 1997, fremgår det torsdag af bestyrelsesformandens beretning på generalforsamlingen. Det sker på trods af nedjusterede forventninger til resultatet i moderselskabet.
- Driften i moderselskabet i første kvartal 1997 har bevirket, at forventningerne til årets resultat er reduceret, primært på grund af langsommere vækst i salget i Østeuropa, hedder det i beretningen.
Selskabets samlede forventninger forbliver imidlertid som anført i det trykte regnskab, hedder det videre.
- Vi forventer fortsat positiv udvikling i koncernens primære drift i 1997, skriver bestyrelsesformand, direktør Poul Jensen.
(c) Reuters Limited 1997.
