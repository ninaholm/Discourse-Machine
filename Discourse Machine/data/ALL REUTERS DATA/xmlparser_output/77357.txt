KONKURRENTER BESTEMMER IKKE EVT PRISLØFT - SAS.

KØBENHAVN, 6 november (Reuter) - Hvis SAS bestemmer sig for at hæve udvalgte priser som følge af de stigende udgifter til flybrændstof, vil de ikke være afstemt efter konkurrenternes energiafledte prisjusteringer. Det siger pressetalsmand Jens Peter Skaarup til Reuters Finans onsdag.
- Vi er nødt til at basere vores prisstigninger på det reelle behov, vi i lyset af de stigende brændstofpriser har for at justere vores priser, siger Jens Peter Skaarup.
Han understreger, at der endnu ikke er taget beslutninger om at hæve priserne, og koncerndirektør Vagn Sørensens udtalelser til Jyllands-Posten om eventuelle prisstigninger tirsdag skal ses som en generel betragtning.
- Prisstigningerne er endnu ikke udmøntet, fastslår Jens Peter Skaarup.
De fleste europæiske luftfartsselskaber er så småt ved at gøde jorden for kommende prisstigninger, da selskabernes indtjening udhules af prisløft på flybrændstof på op til 40 pct. i år.
- Det er ikke sådan, at vi afventer konkurrenternes prisforhøjelser for at lægge os på niveauet lige under, tilføjer Jens Peter Skaarup.
SAS&apos; samarbejdspartner Lufthansa og Swissair har allerede besluttet at hæve priserne. Vagn Sørensen vurderede i Jyllands-Posten, at der kan blive tale om prisforhøjelser på omkring tre pct., alt afhængig af konkurrencesituationen på de forskellige ruter.
SAS fremlagde i sidste uge en lang række prisnedsættelser på destinationer i Midt-og Sydeuropa i forbindelse med en ny Jackpot-kampagne, der løber frem til årsskiftet. (/slj).
(c) Reuters Limited 1996.
