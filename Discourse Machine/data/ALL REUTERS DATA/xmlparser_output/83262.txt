Silcon har potentiale op til kurs 600 - Spar Nord.

KØBENHAVN, 1 maj (Reuter) - Aktieanalytikerne i Spar Nord anbefaler deres kunder at købe aktier i elektronikvirksomheden, Silcon, op til kurs 400. Men samtidig vurderer analytikerne, at aktien på længere sigt har potentiale op til kurs 600. Det fremgår af en ny analyse på Silcon, som banken har udarbejdet.
- Målt på vores estimater for 1997 skal Silcon handles til en P/E (prisen for en krones overskud, red.) på 18,2, hvilket betyder en kurs på 400. På baggrund af vores forventninger til 1998, vil Silcon i 1998 skulle handles på kurs 600, skriver analytikerne.
Analytikerne i Spar Nord vurderer, at Silcon iøjeblikket forsøger at vende skuden efter flere år med faldende indtjening.
- Trods markant forbedrede resultater i 2. halvår 1996 befinder Silcon sig stadig i en turn-around situation. Den kommende tid vil vise, hvorvidt det lykkes Silcon at fastholde den positive udvikling, hedder det.
Spar Nord vurderer således, at Silcon vil være i stand til at realisere en omsætningsfremgang på op til 20 pct. om året og, at det fortsatte arbejde med produktivitetsforøgelse vil gøre det muligt for selskabet at realisere en overskudsgrad på op til 10 pct.
Analytikerne venter en omsætning i Silcon i 1997 på 525 mio. kr., stigende til 625 mio. kr. i 1998. I 1996 kom selskabet ud med en omsætning på 446 mio. kr.
Den primære indtjening i selskabet ventes i indeværende regnskabsår at blive på 38 mio. kr. og 60 mio. kr. i 1998. I 1996 var indtjeningen på 15 mio. kr.
Resultatet før skat estimeres til 28 mio. kr. i 1997 og 50 mio. kr. i 1998. I 1996 blev resultatet før skat på 1,8 mio. kr.
Silcon-aktien lukkede onsdag i kurs 300 på Københavns Fondsbørs.
- Jørn Nurkka (+45) 33 96 96 55.
(c) Reuters Limited 1997.
