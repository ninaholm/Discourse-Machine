Tele DK op på spekulation i statssalg - analytiker.

KØBENHAVN, 20 juni (Reuter) - De seneste ugers stigning i Tele Danmarks aktie skyldes spekulation i, at staten vil sælge ud af sin andel på 51,1 pct. af selskabets aktier. Det vurderer en analytiker overfor Reuters Finans.
- Efter at lovreguleringen af telemarkedet er kommet på plads (telelovpakken blev vedtaget sidst i maj, red.), er et eventuelt statsligt salg den begivenhed, markedet fokuserer på, siger handleren.
Finansminister Mogens Lykketoft har ikke direkte sagt, at staten vil sælge ud af sine Tele Danmark-aktier.
Men flere oppositionspolitikere vurderer, at Lykketoft vil præsentere et salg ved finanslovsforhandlingerne til efteråret.
Foreløbig er Den Danske Bank og den engelske investeringsbank N.M. Rothschild blevet tilknyttet en ministeriel rådgivningsgruppe, der skal &quot;undersøge perspektiverne i statens ejerskab af Tele Danmark&quot;.
Først på måneden opstod rygter om, at British Telecom (BT) stod parat til at købe en del af statens aktier.
Men den tror analytikeren ikke på.
- Det er usandsynligt, at BT vil købe en del af Tele Danmark. Det passer ikke ind i deres strategi. Men jeg kan da ikke udelukke, at BT og Tele Danmark kan udveksle små ejerandele, siger han.
Når aktien alligevel stiger på rygtet om et forestående statsligt salg, skyldes det ifølge analytikeren, at Tele Danmark er parat til selv at købe en del af statens aktier.
- Hvis Tele Danmark selv køber 10 eller 15 pct. eller en endnu større del af statens aktier, vil det give en højere gearing på selskabet og en højere indtjening per aktie, siger analytikeren.
Tele Danmarks ledelse blev på koncernens generalforsamling sidst i april bemydet til at købe op til 10 pct. af selskabets egne aktier.
Uanset, om Tele Danmark selv vil købe en del af statens aktier eller ej, tror analytikeren ikke, at Tele Danmarks aktie-kurs vil falde, hvis staten sælger sin store beholdning i markedet.
- Markedet for tele-aktier er meget stort. Det har vist sig, når andre europæiske teleselskaber er blevet privatiseret, siger han.
Tele Danmark er en af de danske aktier, der i den seneste tid har nydt mest gavn af interessen fra udenlandske investorer. Siden 30. maj er aktien steget fra kurs 319 til 355 fredag middag.
Tror analytikeren på, at et statsligt salg vil øge indtjeningen per aktie, tvivler han mere på, at Tele Danmarks køb af den tyske teleservice-udbyder Talkline vil få betydning for indtjeningen.
- Købet af Talkline vil nok få stor betydning for omsætningen, men ikke for indtjeningen. Talkline er reseller, og risikerer derfor at blive klemt af de store tyske operatører som Deutsche Telekom, hvis de bestemmer sig for selv at erhverve mobilkunder udenom reseller-selskaberne, siger han.
- Morten Bonde Pedersen (+45) 33 96 96 51.
(c) Reuters Limited 1997.
