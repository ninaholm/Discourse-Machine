INDUSTRILAGRE INDIKERER FORSIGTIG OPTIMISME - DDB.

KØBENHAVN, 2 december (Reuter) - Udviklingen i især industriens råvarelagre i tredje kvartal indikerer forsigtig optimisme indenfor industrien, vurderer Den Danske Banks cheføkonom Jørgen Birger Christensen på baggrund af Danmarks Statistiks lagerværdistatistik for perioden juli til september 1996.
- Råvarelagrene stiger lidt mere end sidste år, og det samme som i 1994, der var et stort vækstår. Det tyder på en forsigtig optimisme i industrien samtidig med, at produktionen endnu ikke svarer til efterspørgselen, siger Jørgen Birger Christensen til Reuters Finans.
Værdien af de samlede lagre indenfor industri og engroshandel viser en stigning på 2,2 mia. kr. i løbet af tredje kvartal, kraftigt trukket op af opbygning af lagre indenfor engrosleddet. Industriens lagre er derimod faldet 0,5 mia. kr., fordelt med et fald på 0,7 mia. kr. for varer under fremstilling og fremstillede færdigvarer samt en stigning på 0,2 mia. kr. for råvarer.
Dermed ser industriens tilpasning efter den voldsomme opbygning af lagre i 1995 som følge af den såkaldte vækstpause ud til at fortsætte.
- Det stemmer meget godt overens med det billede, som vi har af udviklingen i dansk økonomi, siger Jørgen Birger Christensen. Banken udsender i næste uge en ny økonomisk prognose.
Den Danske Banks cheføkonom tilføjer, at denne lagertilpasning er den primære årsag til, at beskæftigelsen indenfor industrien endnu ikke er steget. Men så snart lagrene indenfor industrien er nedbragt til mere holdbare niveauer, og hvis efterspørgselen fortsætter på uændrede til højere niveauer, vil beskæftigelsen igen begynde at stige, vurderer Den Danske Bank.
Den Danske Bank deler i den forbindelse ikke Det Økonomiske Råds (DØR) udtalte bekymring om risikoen for løninflation.
- Vi er ikke så negative som DØR, men vi vil ikke afvise, at det kan gå galt visse steder, siger Jørgen Birger Christensen.
De seneste løntal fra Dansk Arbejdsgiverforening (DA), der viste lønstigninger på 3,8 pct. i tredje kvartal, var helt på linie med Den Danske Banks forventninger.
Den Danske Banks cheføkonom tilføjer, at DØRs relativt pessimistiske holdning til den danske lønudvikling udgør et så kraftigt signal, at det øger sandsynligheden for, at overenskomstforhandlinger til foråret 1997 ikke leder til helt så store lønindrømmelser. (/slj).
(c) Reuters Limited 1996.
