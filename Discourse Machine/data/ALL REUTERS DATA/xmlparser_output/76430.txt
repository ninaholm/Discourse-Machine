BRFKREDIT HAR UDLÅNT 1,7 MIA I KORTE ERHVERVSLÅN.

KØBENHAVN, 20 september (Reuter) - BRFkredit har siden lanceringen udlånt 1,7 mia. kr. i korte afdragsfrie erhvervslån, og ifølge BRFkredit er interessen stigende.
- Den store interesse for disse lån kan tilskrives kombinationen af en lav rente og maksimal fleksibilitet, skriver BRFkredit i en pressemeddelelse.
De korte erhvervslån, der blev lanceret for ca. halvanden år siden, kan tilbydes med løbetid ned til et halvt år, og låntager kan vælge løbetid med intervaller på et halvt år.
- Som følge af den stejle rentestruktur med en obligationsrente for 30-årige lån, der er over fire pct.point højere end renten for et-årige lån, kan renteomkostningerne omtrent halveres ved at realkreditfinansiere med korte lån, skriver landets tredjestørste realkreditinstitut. (/eep).
(c) Reuters Limited 1996.
