EU-direktiv kan give danske fly-og færgeafgifter.

KØBENHAVN, 28 februar (Reuter) - Indførelsen af afgifter på brændstof til danske fly-og færger kan onsdag komme et skridt nærmere, når EU-kommissær Mario Monti sandsynligvis fremlægger sit nye forslag til højere fælles minimumssatser for energiafgifter i EU.
Forslaget indeholder en afgørende ændring i forhold til det tidligere direktiv på området, hvor det gælder muligheden for at lægge afgifter på brændstof til fly og færger på indenrigsruter, fremgår det af det foreløbig direktivudkast, som Reuters Finans er i besiddelse af.
Samtidig kan det blive muligt for EU-landene at lave bilaterale afgiftsaftaler for ruter mellem den enkelte lande, fremgår det.
Forslaget lægger op til, at det fremover bliver muligt for de enkelte lande at pålægge afgifter på brændstof til fly og færger, når det ikke drejer som internationale ruter. Fly og færger har hidtil været fritaget for afgifter på grund af konkurrencehensyn.
Regelændringen skyldes blandt andet det danske pres, der kom efter EU&apos;s afvisning af et dansk lovforslag fra april 1995, hvor det blev foreslået at indføre afgifter på brændstof, der forbruges af færger og luftfartøjer i indenrigsfart.
EU afviste dengang det danske lovforslag med henvisningen til det gældende direktiv.
I lovforslaget foreslog skatteminister Carsten Koch (S), at der på jetpetroleum skulle indføres en afgift på 239 øre pr. liter, mens der på fuelolie til færger skulle indføres en afgift på 271 øre pr. liter. Fuelolie bruges blandt andet af de nye hurtigfærger på Mols-Linien og CatLink ruten. For gas og dieselolie til færger blev der foreslået en afgiftssats på 229 øre pr. liter.
Ifølge bemærkningerne til lovforslaget ville de nye afgifter give et samlet provenu på 525 mio. kr.
Skatteministeriets beregninger fra dengang viser, at provenuet for indenrigsflyvning ventedes at blive på 120 mio. kr., mens provenuet fra indenrigsfærger blev anslået til 405 mio. kr.
Lovforslaget var en del af den grønne afgiftspakke og var møntet på at begrænse energiforbruget for fly og færger. I bemærkningerne til lovforslaget skrev skatteministeren.
- Energi anvendt til færger og fly er i dag fritaget for afgift. Det er ikke hensigtmæssigt ud fra et miljømæssigt synspunkt.
Om det nye direktivforslag bliver fremlagt med den kendte tekst på onsdagens kommisionsmøde, er ikke sikkert. Det samlede forslag har mødt stor modstand fra de europæiske industriorganisationer, der frygter, at konkurrenceevnen svækkes af stigende energiafgifter.
Men det danske skatteministerium er ikke bekendt med ændringer i den del af teksten, der handler om muligheden for at pålægge afgifter på brændstof til fly og færger på ikke-internationale ruter, oplyser en embedsmand i ministeriet.
- Stig Ørskov Pedersen (+45) 33 96 96 59.
(c) Reuters Limited 1997.
