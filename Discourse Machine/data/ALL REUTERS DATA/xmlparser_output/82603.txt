Mærsk ind i olie-koncession i Oman - Søderberg.

KØBENHAVN, 14 april (Reuter) - Mærsk Olie og Gas fortsætter sin ekspansion. Skibsreder Jess Søderberg oplyser, at selskabet er på vej til at deltage i en koncession i Golf-staten Oman.
- Vi er gået ind i en koncession i Oman, siger Jess Søderberg til Reuters Finans.
Maersk Olie og Gas er blevet enige med det amerikanske olieselskab Phillips Petroleum om at overtage 25 pct. af den koncession, som det amerikanske selskab fik i juni sidste år. Aftalen mangler stadig Oman-myndighedernes formelle godkendelse.
Godkendelsen ventes dog givet i løbet af en kortere periode.
Koncessionen gælder et landområde på 18.500 kvadratkilometer i det sydvestlige Oman. Ifølge tidligere oplysninger fra Omans olieministerium skal Phillips over en ni-årig periode investere 37 mio. USD (243 mio. kr.) i området.
Med deltagelsen i den nye koncession accelererer Mærsk Olie og Gas sine bestræbelser på i år 2000 at bringe A. P. Møller Gruppens internationale olieproduktion op på et niveau, der mindst matcher gruppens andel af den nuværende olieproduktion i Nordsøen. En målsætning, selskabet ifølge Jess Søderberg er godt på vej til at nå.
- Jeg vil holde fast i målet, men er ikke bleg for at sige, at vi er godt på vej til at opfylde det mål, sagde Jess Søderberg torsdag i forlængelse af 1996-regnskabet fra A. P. Møller Gruppen.
Alene for Mærsk Olie &amp; Gas&apos; produktion i Qatar steg 70 pct. sidste år til 1,7 mio. tons. Derudover har selskabet store forventninger til produktionen i Algeriet, hvor det deltager i en koncession med amerikanske Anardarko og britiske Lasmo. Her ventes produktionen indledt i begyndelse af 1998 med en daglig produktion på 30.000 tønder.
- Stig Ørskov Pedersen (+45) 33 96 96 59.
(c) Reuters Limited 1997.
