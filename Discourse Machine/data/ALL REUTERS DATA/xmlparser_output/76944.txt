FORMUE I INVESTERINGSFORENINGER STEGET 36 PCT I 96.

KØBENHAVN, 18 oktober (Reuter) - I de første ni måneder af 1996 er den samlede formue i de danske investeringsforeninger steget med 36 pct. til 48,9 mia. kr. Primo 1996 var der 36,2 mia. kr. opsparet i foreningerne, fremgår det af den officielle afkaststatistik fra Danske Investeringsforeningers Fællesrepræsentation fredag.
Fremgangen i den samlede formue skyldes ifølge foreningen en betydelig medlemstilgang og gode investeringsmarkeder.
- Sammenfattende har årets første tre kvartaler været godt for medlemmerne i investeringsforeningerne. Aktieafdelingerne er steget 15-20 pct., mens obligationsafdelingerne er steget 6-8 pct., fremgår det af statistikken.
I perioden juli-september 1996 fik de danske aktieafdelinger i gennemsnit et afkast på ca. tre pct., mens obligationsafdelingerne steg tre pct.
I alt har de danske investeringsforeninger ca. 350.000 medlemmer.
- Det er positivt og helt i tråd med den bevægelse, vi ser i udlandet. Der er opsparingen i investeringsforeningerne betydeligt større end i Danmark, og på europæisk plan er det helt normalt, at foreningernes samlede formue fordobles hvert femte år. Erhvervsministeriet skønner da også i den nyeste Erhvervsredegørelse, at de danske investeringsforeningers formue burde være 150 mia. kr. Altså en tredobling i forhold til det aktuelle niveau, siger formanden for Danske Investeringsforeningers Fællesrepræsentation, direktør Carsten Mahler, Danske Invest. (/eep).
(c) Reuters Limited 1996.
