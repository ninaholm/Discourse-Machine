Carlsberg fortsat i dialog med litauisk bryggeri.

KØBENHAVN, 11 juni (Reuter) - Carlsberg-gruppen har fortsat kontakt til det litauiske bryggeri Utenos, men ønsker derudover ikke at kommentere forlydender om, at det finsk/norske joint venture, Baltic Beverages Holding, ønsker at købe 50 pct. af Utenos for 300 litas per aktie.
- Jeg kan bekræfte, at der har været kontakt med Utenos, men derudover har vi ingen kommentar til avisartiklen, siger Henrik Mølstrøm fra Carlsberg til Reuters Finans.
Baltic Beverages Holding (BBH) ejes fifty-fifty af finske Hartwall og Pripps, der ejes af norske Orkla.
Bestyrelsesformanden for Baltic Beverages Holding har tirsdag udtalt til den litauiske avis Verslo Zinios, at BBH ønsker at købe 50 pct. eller mindre af Utenos og derigennem investere 20 mio. USD i bryggeriet.
Ifølge avisen har Carlsberg budt 250 litas per aktie, men det ønsker Carlsberg ikke at kommentere.
Utenos bestyrelsesformand sagde i marts til Reuters, at Carlsberg og Utenos havde indledt forhandlinger om en mulig Carlsberg-investering på mellem 80 og 100 mio. litas.
Utenos kom ud af regnskabsåret 1996 med et nettoresultat på 7,2 mio. litas mod 7,5 mio. litas året før.
(1 litas = 1,62)
(1 USD = 6,51)
- Jørn Nurkka (+45) 33 96 96 55.
(c) Reuters Limited 1997.
