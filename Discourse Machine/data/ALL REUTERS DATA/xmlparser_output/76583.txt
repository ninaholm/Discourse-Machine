CERTIFICERING ØGER OMSÆTNING OG EKSPORT - RAPPORT.

KØBENHAVN, 30 september (Reuter) - Omkring 1.100 danske virksomheder har indtil nu fået certificeret deres kvalitetsstyringssystem, d.v.s fået papir på, at deres produktionsproces lever op til bestemte internationale normer, fremgår det mandag af en rapport fra Erhvervsfremme Styrelsen (ES).
- Det har givet mange af dem fordele bl.a større omsætning, lavere omkostningsniveau, lettere indtrængen på nye markeder, bedre finansieringsmuligheder og bedre motivation og uddannelse hos medarbejderne, konkluderer ES i rapporten.
Det fremgår af en undersøgelse, foretaget blandt 520 danske virksomheder, om certificeringens betydning i en erhvervs-og nationaløkonomisk sammenhæng.
Over halvdelen af danske virksomheder med flere end 500 ansatte er i dag certificerede. Gennemsnitstørrelsen for en certificeret virksomhed er på ca. 200 ansatte, oplyser ES.
- Der er en tendens til at flere og flere små og mellem store virksomheder bliver certificeret. Således har 33 pct. af de certificerede virksomheder under 50 ansatte, skriver ES i rapporten.
Erhvervsfremme Styrelsen vurderer, at der i de kommende år vil være omkring 300 virksomheder, som årligt vil få certificeret enten deres kvalitetsstyringssystem eller deres miljøstyringssystem. (/jnu).
(c) Reuters Limited 1996.
