NOVO NORDISK I FRONT I KINESISK VÆKSTCENTER - ØU.

KØBENHAVN, 16 december (Reuter) - Novo Nordisk er med helt i front, når det gælder investeringer i Kina. Det viser en analyse, som The Economist Intelligence Unit har foretaget og som er refereret i Økonomisk Ugebrev (ØU) i denne uge.
- En ny undersøgelse fra The Economist Intelligence Unit udnævner Novo Nordisk til den næstmest aktive af i alt 2.700 globale investorer i den til dato mest succesrige af Kinas 34 økonomiske zoner, Tianjing, skriver ØU.
Den danske topplacering skyldes, at koncernen har besluttet at opføre en stor enzymfabrik i området til en værdi af 243 mio. US-dollars eller ca. 1,4 mia. kr. Novo Nordisk er dog fortsat langt efter zonens mest aktive investor, amerikanske Motorola, der vil placere sit kinesiske hovedkvarter til 1,1 mia. US-dollars eller 6,5 mia. kr. i Tianjing. (/slj).
(c) Reuters Limited 1996.
