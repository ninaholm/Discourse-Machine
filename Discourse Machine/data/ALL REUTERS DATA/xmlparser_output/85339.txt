Mols-Liniens fremgang fortsatte i 1 hlv - fmd.

KØBENHAVN, 2 juli (Reuter) - Mols-Linien fortsætter med at tage trafik fra de øvrige transportformer mellem den østlige og den vestlige del af Danmark, siger bestyrelsesformand i Mols-Linien, Svend Falk Henriksen, til Reuters Finans.
- Vores markedsandel af øst-vest-trafikken stiger hver måned, siger Svend Falk Henriksen.
Han oplyser, at stigningen i antallet af overførte personbiler i første halvår af 1997 oversteg 20 pct.
Mols-Linien, der driver færgefart mellem Ebeltoft og Sjælland Odde, sætter selv sin markedsandel af Øst-Vest-trafikken til 18,9 pct. i maj mod 16,9 pct. i januar. Færgerederiet vurderer også, at markedsandelen på Kattegat-trafikken er øget til 62 pct. fra 59 pct. i samme periode trods hård konkurrence fra Cat-Link, der opererer tre hurtigfærger mellem Århus og Kalundborg.
Ved fremlæggelse af sit årsregnskab mandag satte Cat-Link sin markedsandel til 40 pct. og stigende.
Svend Falk Henriksen vil ikke kommentere udviklingen i juni med konkrete tal, men siger dog, at færgerederiet også har haft stor fremgang i foregående måned, selv om den faste togforbindelse over og under Storebælt startede. Han tillægger en stor del af de voldsomme vækstrater for DSBs InterCity-toge i juni nyhedsinteressen, og vurderer, at stigningstakten hurtigt vil aftage.
Mols-Liniens bestyrelsesformand vil ikke ind på de økonomiske konsekvenser af de positive takter for den overførte trafik, idet der i august skal aflægges halvårsregnskab til Fondsbørsen.
Svend Falk Henriksen tilføjer dog, at den øgede trafik er realiseret med stort set samme kapacitet som, da færgerederiet endnu ikke var gået over til timedrift med hurtigfærger. Belægningen på afgangene er derfor forbedret markant, understreger han.
I de første seks måneder af 1996 overførte Mols-Linien 957.275 passagerer, 292.981 personbiler og 127.174 lastbiler. Det var et fald på hhv. 10 poct. og 17 pct. samt en stigning på seks pct. i forhold til året før som følge af den skærpede konkurrence fra Cat-Link.
Mols-Linien forventer et overskud før skat i 1997 på 45-55 mio. kr. mod 53,1 mio. kr. i 1996.
- Søren Linding Jakobsen (+45) 33 96 96 53.
(c) Reuters Limited 1997.
