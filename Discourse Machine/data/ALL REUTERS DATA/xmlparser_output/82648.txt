DDB ingen planer om at købe norsk bank - Sørensen.

KØBENHAVN, 15 april (Reuter) - Den Danske Bank har ingen aktuelle planer om at købe en norsk bank og dermed deltage i opkøbskapløbet i den norske banksektor. Bankdirektør Knud Sørensen holder dog en dør åben for en norsk bank i den danske finanskoncern.
- Vi har ingen planer om at købe en norsk bank. Men omvendt vil vi ikke afvise, at hvis der pludselig viser sig en mulighed, kan det tages op til vurdering. Men det har indtil nu ikke været tilfældet, siger Knud Sørensen til Reuters Finans tirsdag.
Den Danske Bank er i gang med at udvide sine aktiviteter i Norge, omend på et mere beskedent niveau. Bankens repræsentationskontor i Oslo bliver den 26. maj indviet til at blive en bankfilial.
- Det er, hvad vi for tiden har af planer for det norske marked. Med sædvanlige ambitioner vil vi herudfra søge at udvide vores nærværelse, siger Knud Sørensen.
Den Danske Bank købte i marts den svenske bank Östgöta Enskilda Bank for godt 2,4 mia. kr. efter gennem længere tid at have afvist planer om et sådant opkøb.
I Norge er Fokus Bank overraskende blevet genstand for et overtagelsesforsøg af 16 regionale sparekasser. På samme tid deltager Fokus Bank sammen med den statsejede Den norske Bank i et forsøg på at overtage Bolig-og Næringsbanken (BNbank).
- Søren Linding Jakobsen (+45) 33 96 96 53.
(c) Reuters Limited 1997.
