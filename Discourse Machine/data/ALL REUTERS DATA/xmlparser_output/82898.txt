Torms salg af skibe bidrager positivt i 97 - Torm.

KØBENHAVN, 22 april (Reuter) - D/S Torms salg af skibene Torm Kristina og Panda vil i 1997 bidrage positivt til årets resultat. Det fremgik tirsdag på rederiets generalforsamling, hvor forventningerne til 1997 samtidig blev præciseret i forhold til årsregnskabsmeddelelsen.
- Selskabet forventer også i 1997 at opnå et tilfredsstillende resultat, hedder det i referatet fra generalforsamlingen.
Det fremgik samtidig, at indtjeningen på bulkskibe er højere end forventet i årets første måneder.
(c) Reuters Limited 1997.
