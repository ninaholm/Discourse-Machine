STORBANKERS AKTIEAFKAST OVER BANKGENNEMSNIT I 1996.

KØBENHAVN, 30 december (Reuter) - Efter pæne kursstigninger i løbet af efteråret slutter storbankernes aktier året af med et afkast, der er bedre end gennemsnittet hos samtlige børsnoterede pengeinstitutter, viser en gennemgang, som Reuters Finans har lavet.
De 10 største børsnoterede banker har i gennemsnit givet et afkast på 23,7 pct., når det udbetalte udbytte regnes med, mens gennemsnittet af samtlige 47 børsnoterede pengeinstitutter i gennemsnit har givet et afkast på 20,5 pct. til aktionærerne i 1996. I den samme periode er totalindekset på Københavns Fondsbørs steget knap 28 pct.
Aktionærerne i den nye storbank, BG Bank, der blev en realitet først på året efter fusionen af Bikuben og GiroBank, har fået det bedste afkast blandt de 10 største pengeinstitutter i årets løb. Hvis aktionærerne her har holdt fast i deres aktier hele året, så har investeringen givet et afkast på knap 56 pct.
Aktierne i de to regionale pengeinstitutter, Sydbank og Amagerbanken, har begge givet et afkast på mellem 28 og 29 pct. Kurser på de to aktier steg voldsomt sidst på året efter forskellige fusionsrygter.
Aktierne i landets største pengeinstitut, Den Danske Bank, har givet et afkast på knap 26 pct. efter at have udbetalt et udbytte på 16 kr. i foråret.
I december solgte Den Danske Bank ud af sin beholdning af aktier i Midtbank, og samtidig oplyste den Herning-baserede bank, at den venter et årsresultat på ca. 90 mio. kr. Men allerede inden de to oplysninger blev kendt, var aktien i Midtbank steget betragteligt i løbet af året.
Selv om Midtbank som den eneste af 10 største ikke har udbetalt udbytte i 1996, har aktierne givet et afkast på 41,2 pct. - alene i form af kursstigninger.
Landets næststørste pengeinstitut, Unibank, har givet et afkast på godt 14 pct., mens Jyske Bank har givet et afkast på godt 18 pct. i 1996.
Trods et udbytte på 12 kr. har aktionærerne i Amssparekassen Fyn måttet nøjes med et afkast på nul pct., da kursen på aktierne er faldet tilsvarende i løbet af året.
Blandt de mindre banker har der været størst fortjeneste ved at have en aktie i Tarm Bank, som sammen med et udbytte på otte kr. har givet et samlet afkast på godt 51 pct.
Værst er det gået for aktionærerne i Vestfyns Bank, som har måttet konstatere et negativt afkast på 32,5 pct. i løbet af 1996. (/olm).
(c) Reuters Limited 1996.
