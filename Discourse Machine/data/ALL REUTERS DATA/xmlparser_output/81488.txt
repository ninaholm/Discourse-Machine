Aktieanalytikere stadig forbeholden overfor EAC.

KØBENHAVN, 14 marts (Reuter) - Torsdagens offentliggørelse af 1996-regnskabet fra 100 års jubilaren, EAC har endnu ikke overbevist aktieanalytikere om, at selskabet formår at tjene penge nok. Det viser en rundspørge, som Reuters Finans har foretaget blandt fem EAC-analytikere fredag formiddag.
- Koncernens problem er, at den fortsat ikke tjener penge nok. Jeg er stadig forbeholden overfor selskabet, og vil være det indtil de beviser, at de kan tjene penge. Mit bud er, at det nok ikke sker før ved årtusindeskiftet, vurderer en analytiker.
Analytikeren tilføjer, at koncernens dårlige indtjeningevne ikke afspejler sig i den nuværende aktiekurs, og at kursen nok burde ligge noget lavere.
Resultatet af den primære drift faldt i 1996 til 402 mio. kr. fra 422 mio. kr. året før.
Store udgifter til opbygningen af forretningen i Kina indenfor forretningsområdet EAC Consumer Products var den primære årsag til tilbagegangen i det primære resultat i 1996.
EAC&apos;s ordførende adm. direktør Michael Fiorini sagde på et pressemøde efter offentliggørelsen af regnskabet, at investeringerne i Kina vil være tjent hjem i løbet af de næste to til tre år. Denne vurderingen deles dog ikke helt af analytikerne.
- Det er specielt i andet halvår af 1996, at de har tabt penge på forbrugsvarer, og såvidt jeg kan se vil de høje omkostninger i Kina fortsætte i de kommende år. Der vil stadigvæk lang tid, inden den tendens vender, vurderer en analytiker.
Den generelle holdning blandt analytikerne er således, at EAC&apos; regnskab ikke var specielt overbevisende. Der har således heller ikke været ændringer i de aktieanbefalinger, som analytikerne gav til Reuters Finans før offentliggørelsen.
Der er stadigvæk kun en af analytiker som anbefaler køb, mens de øvrige deler sig ligeligt mellem hold og sælg.
På lidt længere sigt er vurderingen blandt analytikerne, at der er et pænt indtjeningspotentiale i koncernen, men at det har lange udsigter.
EAC-aktien handles kl. ca. 14.30 i kurs 157 mod 152 i lukning torsdag. Aktien faldt syv kr. torsdag.
- Jørn Nurkka (+45) 33 96 96 55.
(c) Reuters Limited 1997.
