Unibank ser Flex-lån tiltrække flere udlændinge.

KØBENHAVN, 11 marts (Reuter) - Unibank Markets forventer, at obligationerne bag Flex-lån i fremtiden vil kunne komme til at tiltrække en bred vifte af udenlandske investorer, når det samlede udestående af Flex-lån er blevet noget større.
- Hvis Realkredit Danmark kan fastholde tempoet i sin låneudstedelse og samtidig få en rating på plads, vil jeg tro, at der i løbet af 1998 vil opstå en voldsom interesse fra udlandet for obligationerne bag Flex-lån, siger chefanalytiker i Unibank Markets Kenneth Steengaard.
Realkredit Danmark, der startede sin udstedelse af Flex-lån i oktober 1996, forventer, at instituttet ultimo 1997 vil nå et samlet udestående af Flex-lån på ca. 20-30 mia. kr. Flex-lån er en kontantlån med en periodevis tilpasning af renten. I øjeblikket udgør denne lånetype ca. en tredjedel af lånesagerne hos Realkredit Danmark.
Kenneth Steengaard fremhæver som en fordel for investorerne ved obligationerne bag Flex-lån, at de i modsætning til de normale realkreditobligationer er stående, inkonverterbare lån - som statspapirer.
Det gør dem lettere at håndtere for de udenlandske investorer, da de slipper for at prisfastsætte konverteringspræmien, og dermed er det stort set kun kreditrisikoen, der skal vurderes.
Det vil afgjort lette arbejdet for de udenlandske investorer, hvis Realkredit Danmark får en rating på plads. På nuværende tidspunkt har det amerikanske kreditvurderingsinstitut Moody&apos;s tildelt alle obligationsserier hos Danske Kredit ratingen Aa2, mens Unikredit og Nykredit har fået den lidt lavere rating Aa3. Ratingen af Nykredit gælder lidt over halvdelen af Nykredits cirkulerende obligationsmængde.
Realkredit Danmark bedyrede kort tid efter, at Nykredit havde fået det blå stempel fra Moody&apos;s, at der også på Jarmers Plads arbejdes på at få en rating.
Hvorvidt Realkredit Danmark kan fastholde det nuværende tempo i låneudstedelsen, afhænger ifølge Unibanks chefanalytiker af, om rentestrukturen kan bevare sin nuværende form, hvor de lange renter er meget højere end de korte renter. Derudover kræves det også, at rentekurven ikke forskydes parallelt opad.
- Specielt erhvervslivet er traditionelt gladere for kortere lån, da de typisk finansierer med en kortere løbetid end private husejere, siger Kenneth Steengaard.
- Eva Elgaard Pedersen (+45) 33 96 96 57.
(c) Reuters Limited 1997.
