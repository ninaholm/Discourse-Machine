Uaktuelt med kvt-regnskab for forsikring - Ass-Soc.

KØBENHAVN, 6 maj (Reuter) - Det er ikke aktuelt for de danske forsikringsselskaber at offentliggøre kvartalsregnskaber, som flere svenske forsikringsselskaber gør det. Det er både irrelevant og ubrugeligt, mener direktør Steen Leth Jeppesen fra Assurandør-Societetet.
- Det er ikke specielt relevant. I forvejen er den relevante økonomiske periode for et forsikringsselskab længere end et år, siger Steen Leth Jeppesen, og henviser til, at der kan være flere år mellem store skader, som påvirker et forsikringsselskab markant.
De to svenske forsikringskoncerner, Skandia og Trygg-Hansa, offentliggjorde tirsdag for første gang i selskabernes historie kvartalsregnskaber. Skandias koncernchef, Lars-Eric Petersson, begrunder initiativet med, at selskabet stræber efter at øge og tydeliggøre selskabets økonomiske information til aktionærerne og andre interesserede.
- Jeg ser ikke rigtigt meningen med at offentliggøre kvartalsregnskaber, men det er naturligvis op til de enkelte selskaber, siger Steen Leth Jeppesen fra forsikringsselskabernes brancheforening.
I Danmark er der ingen af de børsnoterede forsikringsselskaber, der offentliggør tre-måneders regnskaber. Blandt bankerne er der en enkelt, der tilgodeser investorerne med oplysninger om driften fire gange om året.
- Jeg mener faktisk, at det er irrelevant og poppet. Den åbenhed kan ligeså godt være misvisende, siger Steen Leth Jeppesen, og henviser til, at forsikringsselskaber netop opbygger en reserve til det øjeblik, hvor der dukker store skader op med efterfølgende stor udbetaling i erstatning.
Steen Leth Jeppesen oplyser, at selskaberne i Assurandør-Societetet ikke har drøftet planer om at offentliggøre kvartalsregnskaber.
- Ole Mikkelsen (+45) 33 96 96 54.
(c) Reuters Limited 1997.
