Dansk ølsalg steg i december 1996 3,3 pct år/år.

KØBENHAVN, 7 marts (Reuter) - Det samlede ølsalg i Danmark steg i december 1996 med 3,3 pct. i forhold til samme måned året før, viser beregninger foretaget på baggrund af Told &amp; Skats opgørelse over indbetalinger af punktafgifter for øl. Der blev i december solgt 54,5 mio.liter øl mod 52,8 mio. liter i samme måned året før.
For året som helhed blev der tale om et fald i ølsalget på 1,5 pct. I alt blev der solgt 618,6 mio. liter øl i 1996 mod 627,8 mio. liter øl året før.
Opgørelsen tyder på, at klasse 2 øl, hvorunder juleøl normalt regnes, oplevede en salgsfremgang i 1996.
I november og december 1996 blev der således solgt 21,7 mio. liter klasse 2 øl mod 21,3 mio. liter i de samme to måneder året før, svarende til en fremgang på 2,2 pct.
Det danske ølmarked domineres af Carlsberg, der i det seneste regnskab opgiver, at de mærker Carlsberg selv markedsfører, udgør en markedsandel på 72 pct. Medtages associerede selskaber (Jyske Bryg Holding), besidder Carlsberg en markedsandel på cirka 82 pct.
- Stig Ørskov Pedersen (+45) 33 96 96 59.
(c) Reuters Limited 1997.
