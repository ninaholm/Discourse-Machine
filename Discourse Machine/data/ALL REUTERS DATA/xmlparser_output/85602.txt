Aktieomsætning steg 63 pct år/år i juni - KF.

KØBENHAVN, 10 juli (Reuter) - Aktieomsætningen på Københavns Fondsbørs steg i juni med 63 pct. i forhold til samme måned sidste år. Omsætningen nåede dermed 28,4 mia. kr. i kursværdi. Det fremgår af en pressemeddelelse fra Københavns Fondsbørs (KF) torsdag.
- I gennemsnit blev der handlet aktier for 1,4 mia. kr. pr. børsdag mod 999 mio. kr. i juni sidste år og 1,0 mia. kr. i maj i år, skriver KF.
Sophus Berendsen B blev junis mest omsatte aktie med en omsætning på 3,3 mia. kr. i kursværdi. BG Bank kom ind på en andenplads med 2,8 mia. kr.
- Provenuet ved emissioner og ved introduktion af nye selskaber blev for årets seks måneder på i alt 2,9 mia. kr. I samme periode sidste år fik de noterede selskaber et provenu på 2,2 mia. kr. ved emissioner, og provenuet ved børsindtroduktioner androg 980 mio. kr., skriver KF videre.
- Eva Elgaard Pedersen (+45) 33 96 96 57.
(c) Reuters Limited 1997.
