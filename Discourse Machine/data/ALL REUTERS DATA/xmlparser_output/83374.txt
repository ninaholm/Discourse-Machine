Codan ændrer strategi for sit svenske Holmia.

KØBENHAVN, 5 maj (Reuter) - En utilfredsstillende udvikling i det svenske skadesforsikringsselskab Holmia, som er en del af Codan-koncernen, får nu Codan til at ændre strategien for selskabet. Det kom frem på selskabets generalforsamling mandag.
- Jeg skal her nøjes med at sige, at udviklingen har ført til, at strategien for Holmia er omlagt, og dette indebærer navlig, at selskabets privatforsikringsprofil bliver styrket på bekostning af erhvervsforsikring, som falder bort, sagde koncernens bestyrelsesformand, Henrik Christrup, på generalforsamlingen.
Mens præmieindtægterne i Holmia steg med knap otte pct. til 621 mio. kr., steg erstatningsudgifterne med over 23 pct. til 529 mio. kr. sidste år. Det betød, at overskuddet før skat blev mere end halveret til 76 mio. kr.
- Præmievæksten var jo pæn, men til gengæld var det forsikringstekniske resultat utilfredsstillende, sagde Henrik Christrup på generalforsamlingen.
For at ændre på det, har Codan udpeget en ny ledelse i det svenske datterselskab. Den 1. april tiltrådte Håkan Danielsson som direktør for Holmia, der beskæftiger godt 240 personer.
Det britiske Royal &amp; Sun Alliance ejer godt 70 pct. af aktiekapitalen i Codan Forsikring.
- Ole Mikkelsen (+45) 33 96 96 54.
(c) Reuters Limited 1997.
