DDB NEDJUSTERER PER AARSLEFF TIL MATCH PLUS.

KØBENHAVN, 9 januar (Reuter) - Analytikerne i Den Danske Bank (DDB) har nedjusteret deres anbefaling på Per Aarsleff-aktien til match plus fra outperform efter offentliggørelsen af selskabets årsregnskab for 1995/96.
- En indtjeningsmæssig svagere sammensat ordrebeholdning og udsigt til reduceret indtjening i 1996/97 bevirker, at anbefalingen nedjusteres, skriver analytikerne i en Update på selskabet.
Match plus betyder, at aktien over de næste 12 måneder forventes at klare sig mellem nul og fem pct. bedre end markedet generelt.
- Regnskabsmeddelelsen har foranlediget os til at nedjustere indtjeningen pr. aktie (EPS) for de to kommende år med godt 30 pct. Det skyldes primært udsigten til lavere omsætningsvækst og en højere effektiv skattekvote, og i mindre grad en nedjustering af den forventede overskudsgrad, hedder det videre.
Analytikerne forventer nu en EPS på 143,0 i 1996/97 og 159,4 i 1997/98. For regnskabsåret 1995/96 blev EPS på 167,8. På trods af den umiddelbart beherskede optimisme vurderer DDB, at Per Aarsleff fortsat har gode langsigtede vækstudsigter.
Årsregnskabet for 1995/96 fra Per Aarsleff viste et resultat før skat på 120 mio. kr., hvilket var lidt lavere end DDBs estimater. For regnskabsåret 1996/97 forventer DDB et resultat før skat på 100 mio. kr., efter fulgt af 111 mio. kr. i 1997/98.
Per Aarsleff selv forventer for 1996/97 et overskud før skat på 90 mio. kr. (/jnu).
(c) Reuters Limited 1997.
