ABI-aktier kan købes for pensionsmidler - ABI.

KØBENHAVN, 30 juni (Reuter) - Aktierne i Active Bolig Invest (ABI) kan fortsat købes for pensionsmidler, konkluderer selskabets ledelse efter et svar fra Økonomiministeriet.
Den 30. maj vedtog et flertal i Folketinget at begrænse muligheden for at investere pensionsmidler i selskaber, der har som formål eller som et af sine formål at give brugsrettigheder, rabatter eller lignende rettigheder til aktionærer, der har købt aktier i den slags selskaber for pensionsmidler.
- Siden lovforslagets fremsættelse har ABI med Økonomiministeriet søgt at få afklaret rækkeviden af den foreslåede bestemmelse og har også haft held til at få indføjet nogle præciseringer i den endelige lovtekst, skriver ABI i en meddelelse.
Selskabet har nu fået bekræftet, at aktier i ABI fortsat kan erhverves for pensionsmidler, når blot det sikres, at der hverken diretke eller indirekte knyttes brugsrettigheder til nogen aktier, der er købt efter den 9. april 1997.
- Da ABI som følge af lovforslaget har undladt direkte eller indirekte at knytte brugsrettigheder til aktier, der er anskaffet for pensionsmidler fra og med lovforslagets fremsættelse den 9. apirl 1997 og senere, og da ABI også fremover vil sikre, at ABI-aktier utvivlsomt kan erhverves for pensionsmidler, er den nye lovbestemmelse således ikke til hinder for, at ABI-aktier fortsat kan erhverves for pensionsmidler, skriver selskabet.
- Ole Mikkelsen (+45) 33 96 96 54.
(c) Reuters Limited 1997.
