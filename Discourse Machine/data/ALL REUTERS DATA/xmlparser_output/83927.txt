Tele DK vil forhandle priser med mobilselskaber.

KØBENHAVN, 22 maj (Reuter) - Underdirektør i Tele Danmark, Tom Togsverd, siger til Reuters Finans, at selskabet er parat til at forhandle priser med andre mobiltelefonselskaber. De andre selskaber har ellers hævdet, at Tele Danmark har blokeret for forhandlinger om specielt prisen på telefoni fra fastnet-telefoner til mobiltelefoner.
- Hvis de andre operatør ønsker en ny prisstruktur, så kan de bare komme til os. Vi har ikke mulighed for at blokere for, at de sætter prisen. Det vigtige for os er, at vi får en medbestemmelse og en vis gennemsigtighed for kunderne, siger Tom Togsverd.
De tre mobiltelefonoperatører Sonofon, Telia og Mobilix har i de senste uger forsøgt at ændre den bestemmelse i den kommende tele-lovpakke, der siger, at Tele Danmark, og ikke mobiltelefonselskaberne selv, skal fastsætte prisen for opringninger fra almindelige fastnet-telefoner til alle selskabers mobiltelefoner.
Mobilselskaberne frygter, at Tele Danmark vil udnytte sit monopol på fastnet-telefoner til indføre et usmidigt pris-system. Det afviser Tom Togsverd og pointerer samtidig, at det i sidste ende er Tele Danmark, der har ansvaret og får bøvlet med kunderne.
- Vi vil også gerne give vores kunder lavere priser. Der skal bare være en dialog med mobilselskaberne om det, siger han.
Tom Togsverd mener, de andre selskaber har kørt en politisk hetz mod Tele Danmark. Selskaberne har sendt en klage til forskningsminister Jytte Hilden. Desuden var repræsentanter fra de tre selskaber onsdag på Christianborg for at forklare deres sag for Folketingets trafikudvalg.
- De har undladt at sige, at de selv har nøglen til en dialog med os. Det større råderum Tele Danmark har som loven ser ud nu, kan vi kun bruge til at justere priserne på den sidste øre, siger Togsverd.
- Hvis vi ikke fik denne bestemmelse ind i loven, skulle Tele Danmark ud og spørge de andre selskaber om lov, hvergang vi ville røre priserne, siger Tom Togsverd.
Sonofons Corporate Relations Manager Allan Koch siger til Reuters Finans, at han ser det som positivt, at Tele Danmark er åben for dialog, men han ville gerne have det på tryk.
- Vi ville bare gerne have disse ting fastslået i loven, men det er positivt, at Tele Danmark har den holdning til forhandlingerne, siger Allan Koch.
Med Tele Danmarks udmelding åbnes der igen for forhandling af Sonofons ønske om lave priser for telefonsamtaler fra fastnet til mobiltelefoner, erkender Allan Koch.
Han regner med, at Tele Danmark og Sonofon allerede i begyndelsen af juni, når tele-lovpakken er vedtaget, skal have forhandlinger om hele samarbejdspakken mellem de to selskaber. Herunder priserne for at ringe fra fastnet til mobiltelefoner.
Tele-lovpakken ventes at træde i kraft den 1. juli i år.
- Carl Johan Corneliussen (+45) 33 96 96 57
- Morten Bonde Pedersen (+45) 33 96 96 51.
(c) Reuters Limited 1997.
