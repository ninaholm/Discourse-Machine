Presserunde - Finans/Økonomi tirsdag 6 maj.

Reuters står ikke inde for avisartiklernes nøjagtighed 1) Den Danske Bank undlod væsentlige oplysninger, da banken i 1992 var hovedansvarlig for Hafnia-emissionen, mener fire pensionskasser. Pensionskasserne vil derfor have Den Danske Bank dømt for bevidst at have udeladt en række væsentlige oplysninger i emissionsprospektet i den fem år gamle Hafnia-sag. Hidtil har det været opfattelsen, at pensionskasserne som professionelle investorer ikke ville tage en sag på prospektet, men alene holde sig til, at de blev vildledt omkring den franske bank Paribas&apos; rolle. (Jyllands-Posten Erhverv &amp; Økonomi side 1)
2) Den tyske mark, der er den vigtigste handelsvaluta for Danmark, er raslet ned i værdi over for den danske krone de seneste uger. Prisen er faldet så meget, at man nu skal syv år tilbage i tiden for at finde tilsvarende lave kurser på den tyske valuta. Udviklingen er skadelig for den danske eksport på 60 mia. kr. om året til Tyskland, men i Unibank vurderer man ikke, at den danske krone styrkes væsentligt mere over for D-marken. (Jyllands-Posten Erhverv &amp; Økonomi side 1)
3) Der har været et stærkt fald i ledigheden i byggesektoren i marts, og arbejdsløsheden er nu nede på otte procent. Arbejderbevægelsens Erhvervsråd siger, at det primært er ufaglærte specialarbejdere, der er ansat, og at man derfor ikke skal frygte flaskehalsproblemer. (Berlingske Erhverv side 2, Politiken side 14, Erhvervsbladet side 4)
4) Dansk Industris direktør, Jørgen Hansen, har foreslået, at staten giver &quot;nogle millioner&quot; af de penge, den skylder erhvervslivet i manglende tilbagebetalinger af CO2-afgift, til bekæmpelse af CO2-forurening i udlandet. Man vil dermed kunne slå hele tre fluer med et smæk: Øget bekæmpelse af forurening, øget eksport af dansk teknologi og en øget konkurrenceevne på grund af lettede CO2-afgifter. Princippet kaldes Joint Implementation. (Berlingske Erhverv side 5)
Information og Det Fri Aktuelt var ikke redaktionen i hænde ved dead-line kl. 6.30
(Presserunden er udarbejdet af Finansinformation).
(c) Reuters Limited 1997.
