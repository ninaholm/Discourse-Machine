5&apos;05 KAN BEGYNDE GODT SOM 4&apos;00 - ANALYTIKERE.

KØBENHAVN, 14 januar (Reuter) - Nationalbankens nye statsobligation, 5 pct. stående lån med udløb i 2005, vil formentligt blive forholdsvist dyrt prissat i starten, for der efter at falde til ro i løbet af et par uger, siger analytikere til Reuters Finans forud for offentliggørelsen af prisen kl. 11.00 tirsdag.
Hvis det sker, vil papiret følge samme mønster som statsgældsbeviset, 4 pct. stgb. 2000 I, der blev lanceret i sidste uge, mener en analytiker.
- 4&apos;00 lagde ret så hårdt ud, og det samme kan godt blive tilfældet med 5&apos;05, hvis storbankerne tilsammen skal have omkring en mia. til deres filialer, siger en obligationsanalytiker, der ønsker at være anonym. Han forventer til gengæld, at den vil falde til ro i løbet af to uger.
De obligationsanalytikere, som Reuters Finans har talt med, forudser en kurs på mellem 92,00 og 92,50.
Nationalbanken oplyste tirsdag morgen, at den udbyder for maksimalt fem mia. kr. i det nye 5 pct. papir, som analytikerne betragter som en skattemæssigt attraktivt papir for private investorer, men flere peger på, at strømmen af 4 pct. obligationer allerede har mættet en del af markedet.
Ingen af analytikerne forventer, at Nationalbanken vil få svært ved at komme af med obligationerne, selv om mængden kom lidt bag på en enkelt af de adspurgte analytikere.
- Det er en meget passende størrelse, og jeg tror ikke, at de får problemer med at komme af med dem, siger en analytiker. (/olm).
(c) Reuters Limited 1997.
