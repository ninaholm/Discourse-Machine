CSFB fastholder købsanbefaling på Novo Nordisk.

KØBENHAVN, 21 maj (Reuter) - Investeringsbanken Credit Suisse First Boston (CSFB) fastholder sin købsanbefaling på Novo Nordisk, fremgår af bankens seneste analyse af den danske medicinalkoncern dateret den 16. maj.
- Det var opmuntrende, at Novo Nordisk (i sit regnskab for 1. kvartal, red.) bekræftede, at prognosen for 1997 er uændret... Med den lille fremgang i første kvartal, synes der at være belæg for, at den resterende del af 1997 kan blive ganske stærkt, skriver CSFB.
Novo Nordisks prognose for 1997 lyder på en stigning i den primære indtjening og resultat før skat på mindst 15 pct.
Ifølge CSFB er der klare tegn på, at Novo Nordisk efter lanceringen af NovoPen har formået at påvirke mønstrene for udskrivelse af recepter på insulin i USA.
- ... Det tyder helt klart på, at Novo Nordisk påvirker udstedelsen af insulin-recepter i USA. Novos andel af nye recepter i USA var før lanceringen af NovoPen på 1,2 pct. I december 1996 forlød det fra Novo, at selskabet havde tredoblet sin andel til 3,6 pct. Efter aflæggelsen af regnskab for første kvartal afslørede Novo, at selskabets andel er vokset yderligere til 4,2 pct., skriver CSFB.
- Eva Elgaard Pedersen (+45) 33 96 96 57.
(c) Reuters Limited 1997.
