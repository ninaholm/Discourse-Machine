EJENDOM TRAK NED I NØRRESUNDBY BANKS 96-RESULTAT.

KØBENHAVN, 5 februar (Reuter) - Ekstraordinære nedskrivninger på ejendomme på knap 18 mio. kr. trak i 1996 Nørresundby Banks overskud ned i forhold til 1995, fremgår i bankens helårsregnskab.
I 1996 blev det til et overskud før skat på 80,2 mio. kr. mod 88,6 mio. kr. året før. Efter skat fik Nørresundby Bank et overskud på 46,8 mio. kr. mod 58,6 mio. kr. i 1995.
- Det er bestyrelsens opfattelse, at 1996-resultatet må betegnes som absolut tilfredsstillende, skriver ledelsen i regnskabet.
Ifølge Nørresundby Bank ligger der en forsigtig og konservativ vurdering bag de ekstraordinære nedskrivninger på i alt 17,8 mio. kr. på bankens ejendomme.
Bankens fik sidste år en lille fremgang i netto rente-og gebyrindtægter på ca. ni mio. kr. til 217,6 mio. kr. Til gengæld faldt indtjeningen fra kursreguleringer med ca. 33 mio. kr. til 13 mio. kr.
På både ind-og udlånssiden oplevede Nørresundby Bank fremgang i 1996. Begge poster steg knap ni pct., således at indlånsmassen ultimo 1996 udgjorde 2.869 mio. kr. og udlånsmassen udgjorde 1.801 mio. kr.
Til trods for de stigende udlån var banken sidste år i stand til at reducere hensættelser til imødegåelse af tab på debitorer. Den post faldt med ca. 36 pct. til 15,7 mio. kr.
- For 1996 svarer det til 0,6 pct. af udlån og garantier, og der kan herefter ikke forventes yderligere nedbringelse, skriver ledelsen.
Nørresundby Bank, der er mere end 50 pct. ejet af Spar Nord, havde ved udgangen af 1996 en samlet balance på 3.566 mio. kr. mod 3.332 mio. kr. ved udgangen af 1995.
I indeværende år forventer Nørresundby Bank et lavere resultat end i 1996.
- Der er ikke forventning om de samme store kursgevinster. Afskrivninger og hensættelser på debitorer vil ikke falde mærkbart. Der vil blive tale om en vis omkostningsstigning bl.a. som følge af forårets overenskomstforhandlinger, og priskonkurrencen fra gamle og nye aktører i markedet bliver næppe mindre, vurderer banken. (/eep).
(c) Reuters Limited 1997.
