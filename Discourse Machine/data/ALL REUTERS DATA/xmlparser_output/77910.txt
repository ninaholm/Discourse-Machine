IKKE TEGN PÅ ØGET PRES PÅ KERNEINFLATION - UNI.

KØBENHAVN, 28 november (Reuter) - Der er ikke tegn på stigende pres på den underliggende inflation trods en stigning i den årlige stigningsrate i oktober på 2,4 pct. mod 2,3 pct. i september. Det vurderer Unibank Markets i en kommentar til oktobers forbrugerpriser.
- Stigningen i den årlige stigningstakt i oktober skyldes primært de mere volatile elementer som fødevarer og energi. Elementerne, der udgør den underliggende inflation, ligger derimod under den gennemsnitlige stigning, siger analytiker Jacob Vejlø fra Unibank Markets.
De danske forbrugerpriser steg i oktober med 2,4 pct. på årsbasis mod 2,3 pct. i september. Det delvist EU-harmoniserede indeks steg 2,6 pct. mod 2,5 pct. i september. Stigningstakterne svarede til det forventede ifølge en rundspørge, som Reuters Finans har foretaget.
Oktobers forbrugerpriser blev beregnet med nye vægte men trods forventningerne om et mindre fald i den årlige vækstrate som følge heraf, er effekten ikke at spore, oplyser Danmarks Statistik.
- Det er lidt overraskende, men det får ingen større betydning for rentemarkederne, siger Jacob Vejlø.
Han henviser til, at hvis pristakten var faldet eksempelvis 0,2 pct.point som følge af justeringen, ville de finansielle markeder alligevel have set det som en teknisk detalje. Men med en årsstigningstakt på 2,4 pct. ligger den danske inflation fortsat et pænt stykke over den tyske.
- Med et langt rentespænd på næsten 100 bp er det indkalkuleret i priserne. Hvis den danske inflation havde været på samme niveau som Tyskland kunne spændet måske have været nede i 50 bp., vurderer Jacob Vejlø.
(c) Reuters Limited 1996.
