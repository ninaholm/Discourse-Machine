NY SAS CARGO-TERMINAL ØGER GODS I KØBENHAVN - SAS.

KØBENHAVN, 28 januar (Reuter) - Den nye SAS Cargo-terminal vil forøge mængden af gods gennem Københavns Lufthavn. Det siger adm. direktør i SAS Cargo, Peter Grønlund i en pressemeddelelse udsendt tirsdag i forbindelse med det første spadestik.
- Det her er udtryk for, at vi vil noget med SAS Cargo. Den ny og effektiv terminal vil tiltrække endnu mere gods til København, siger Peter Grønlund.
Københavns Lufthavne er bygherre på terminalen, der inklusiv indmaden, som SAS selv sørger for, kommer til at koste ca. 500 mio. kr.
Den nye SAS Cargo-terminal giver ikke flere kvadratmeter end de to adresser som selskabet i dag råder over i København. Men ved at samle aktiviteterne forventer SAS Cargo at få en mere effektiv produktion og at tilbyde en langt bedre kvalitet.
Indflytningen i de nye terminaler skal ifølge planen begynde i sommeren 1998.
SAS Cargo forøgede i de første tre kvartaler mængden af transporteret gods med over 20 pct. i forhold til samme periode sidste år. (/slj).
(c) Reuters Limited 1997.
