HELÅRSSTATUS - BANKDRIFT BEDRE TRODS UDGIFTSVÆKST.

KØBENHAVN, 14 februar (Reuter) - Pengeinstitutternes indtjening fra den basale bankdrift er steget markant i 1996. Det er sket på trods af øgede omkostninger.
Det viser en analyse, som Reuters Finans har lavet af 30 banker og sparekassers regnskaber for 1996. De 30 pengeinstitutter repræsenterer knap fem pct. af den samlede banksektor.
Indtjeningen fra den basale drift i de 30 pengeinstitutter steg i 1996 med 17 pct. til 979 mio. kr. Udgifterne voksede syv pct. til 1.651 mio. kr.
Modsat omkostningerne har pengeinstitutternes indtjening på renter og gebyrer haft en positiv udvikling i 1996. Posten for nettorenter og - gebyrer er i de 30 banker og sparekasser steget med 4 pct., hvoraf knap en fjerdedel stammer fra renteindtægter.
Dermed tyder noget på, at de mindre pengeinstitutter i 1996 har tjent flere penge på deres kunder ved gebyrer.
Endvidere er den basale indtjening positivt påvirket af en stigende indtjening fra valutakursreguleringer og andre ordinære indtægter. Men mest af alt som følge af et markant fald i tab og hensættelser.
Posten for afskrivninger og hensættelser på debitorer er i de 30 pengeinstitutter faldet med 23 pct. til knap 335 mio. kr.
På trods af forbedringen af den basale drift er der tale om et stort set uændret til marginalt lavere resultat på bundlinien. Samlet faldt nettooverskuddet i de 30 pengeinstitutter med 1,3 pct. til 645,2 mio. kr., mens det ordinære resultat før skat var stort set uændret i forhold til 1995.
I løbet af de kommende to uger offentliggør de store banker deres regnskaber.
På forhånd har en række analytikere over for Reuters Finans spået, at det ordinære resultat i de fem største banker lå ca. 10 pct. lavere i 1996 end i 1995.
- Eva Elgaard Pedersen (+45) 33 96 96 57.
(c) Reuters Limited 1997.
