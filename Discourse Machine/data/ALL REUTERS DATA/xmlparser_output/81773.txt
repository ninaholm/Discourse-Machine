Forbrugerprisstigninger aftog i februar - økonomer.

KØBENHAVN, 19 marts (Reuter) - Advarslerne om galoperende dansk inflation ventes afblæst, når Danmarks Statistik fredag offentliggør forbrugerpristallet for februar. Efter en årsstigning på 2,7 pct. i januar venter et Reuters-panel bestående af 14 danske og internationale økonomer en årsstigningstakt på 2,4 pct. i februar. Det svarer til en stigning på 0,3 pct. fra januar mod en stigningstakt på 0,2 pct. fra december til januar.
Reminiscenser fra januar-udsalget og stort set uændrede energipriser angives af økonomerne som den væsentligste baggrund for den faldende årsstigningstakt.
- Baggrunden er, at energipriserne kun skønnes at være steget med 1,5 pct., mens prisen på fyringsolie er faldet med 1,1 pct. Hertil kommer, at udsalget i 1997 kommer til at strække sig længere ind i året, hvilket indebærer mindre prisstigninger på blandt andet beklædning i februar end normalt, skriver Unibank-økonomen Jesper Nielsen i en kommentar til tallene.
Flere økonomer opererer således med en prisstigning på beklædning og tøj på kun 2 pct. fra januar til februar mod hele 6,3 pct. fra januar til februar i 1996.
- Redaktionen (+45) 33 96 96 56.
(c) Reuters Limited 1997.
