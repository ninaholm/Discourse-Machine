Regeringen lægger op til valg - V og K.

KØBENHAVN, 10 april (Reuter) - Venstre og de konservative mener, regeringen lægger op til valg med de to pjecer, &quot;Danmark som foregangsland&quot; og &quot;Større kvalitet i velfærdssamfundet&quot;, som statsminister Poul Nyrup Rasmussen i går præsenterede på et regeringsseminar.
- (Regeringens oplæg) minder mest af alt om omridset til en kommende socialdemokratisk valgpjece, skriver de konservatives Pernille Sams i en pressemeddelelse.
Venstres Anders Fogh Rasmussen skriver, at pjecen om &quot;Danmark som foregangsland&quot; ligner noget socialdemokratisk valgpropaganda udgivet for skatteborgernes penge.
- Det er flere tegn på, at statsministeren planlægger et hurtigt valg til maj eller september, skriver han i en pressemeddelelse, og nævner ud over pjecen, at en række ministre har travlt med at fylde vælgerne med snak på de områder, hvor Socialdemokratiet står svagt.
Også ansættelsen af partikammerater i statsministeriet og andre ministerier, læser Anders Fogh Rasmussen som et tegn på, at et valg ligger lige om hjørnet.
Selv afviste statsministeren på regeringsseminaret onsdag, at regeringen lægger op til valg i år.
- Fordi en regering kommer med et oplæg, betyder det ikke, at den lægger op til valg, supplerede økonomiminister Marianne Jelved.
- Morten Bonde Pedersen (+45) 33 96 96 51.
(c) Reuters Limited 1997.
