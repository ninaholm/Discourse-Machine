Dansk inflation øges 1 pct af svag krone - SMEC.

KØBENHAVN, 15 juli (Reuter) - Dansk inflation kan i 1997 øges med omkring et procentpoint som følge af svækkelsen af den danske krone. Det viser beregninger på SMEC-modellen, som bruges hos Det Økonomiske Råd.
Ifølge SMEC betyder et fald i den effektive kronekurs på en pct., at prisniveauet det pågældende år stiger med ca. 1/3 pct., oplyser sekretariatet hos Det Økonomiske Råd. Stigningen skyldes primært, at priserne på udenlandske varer stiger.
Ifølge Nationalbankens opgørelse er den effektive danske kronekurs hidtil i 1997 faldet med 3,8 pct. Mandag eftermiddag blev den således opgjort til 98,02 mod 101,92 som gennemsnit i årets første uge.
Virkningen på inflationen afhænger i høj grad af, om kronekursen holder det nuværende lave niveau. Tirsdag eftermiddag lignede det dog yderligere en svækkelse som følge af endnu en styrkelse af den amerikanske dollar.
SMEC-beregningen er forholdsvis stiliseret og forudsætter, at faldet i kronekursen indtræffer nøjagtig den første dag i det år, der regnes på. Fastholdes kronekursen på det nuværende niveau året ud giver en grov beregning dog en stigning i inflationen på omkring den ene pct.
Ifølge SMEC medfører et fald i kronekursen på en pct., at prisniveauet om fem år er steget med en pct. i forhold til udgangspunktet.
Effekten på det samlede nationalprodukt og arbejdsløsheden indtræffer forholdsvis hurtigt. Et fald i den effektive kronekurs på en pct. medfører således et fald i arbejdsløsheden på 10-11.000 personer i samme år som faldet i den effektive kronekurs indtræffer og året efter.
Efter fem år er effekten forsvundet, og det samme er arbejdspladserne, da konkurrenceevnen på sigt vil blive forværret som følge af det stigende lønpres, der følger en stigende inflation.
Netop udsigten til et stort fald i arbejdsløsheden og stigende inflation som følge af den faldende kronekurs fik i juni Nationalbanken til at råbe vagt i gevær. Kontorchef Hugo Frey Jensen fra Nationalbankens økonomiske afdeling påpegede dengang over for Reuters Finans, at der udgår en ekspansiv effekt på den danske økonomi fra faldet i kronekursen. Den ekspansive effekt øges samtidig af faldet i den lange rente.
- Det skærper kravene til finanspolitikken. Der er behov for en stram finanslov, sagde Hugo Frey Jensen.
Siden da er den ekspansive effekt øget, idet både de lange renter og den effektive kronekurs er faldet. Dermed er kravene til finanspolitikken yderligere skærpede.
- Stig Ørskov Pedersen (+45) 33 96 96 59.
(c) Reuters Limited 1997.
