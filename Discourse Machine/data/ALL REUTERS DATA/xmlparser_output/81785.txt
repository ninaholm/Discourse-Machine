Takstfald stiller større krav til trafik - Sonofon.

KØBENHAVN, 19 marts (Reuter) - Den skærpede konkurrence på mobiltelefoni medfører lavere priser, og det stiller større krav til væksten i trafikken. Det sagde adm. direktør i Sonofon, Torben Svanberg, til Reuters Finans efter et pressemøde, hvor selskabet blev tildelt en licens til det nye mobilnet, DCS1800.
- Lavere priser stiller naturligvis krav om øget trafik. Det får vi også mulighed for med den nye licens, der giver os mulighed for at optimere udnyttelsen af vores net og tilbyde de bedste og billigste ydelser, sagde Torben Svanberg.
Han udtrykte stærke forhåbninger om fortsat vækst i mobiltelefontrafikken, hvor han ikke stod tilbage fra at erklære, at danskerne allerede i 1997 kan klippe ledningen til sin fastnet-telefon over. Sonofon kan inden årets udgang over mobiltelefonen tilbyde det samme som fastnet-og mobilnetoperatøren Tele Danmark, fastslog han.
Tele Danmark, svenske Telia og franske France Telecom Mobile International fik ligeledes tildelt licenser til etablering og drift af de nye net.
På pressemødet lovede de nye operatører mobiltelefontakster på niveau med priserne for at benytte det faste net. Det var dog ikke noget, der kunne imponere Torben Svanberg.
- Vi tilbyder allerede vores fritidsabonnenter takster, der er sammenlignelige med fastnettet, sagde han.
Han pointerede dog, at Sonofons teletrafik skal vokse for at fastholde de nuværende indtægter, når de nye mobiltelefonoperatører slipper deres nye tjenester løs.
Sonofon havde ved udgangen af 1996 510.000 abonnenter på sit GSM-mobilnet, mens Tele Danmark Mobil ialt havde 806.000 mobiltelefonkunder fordelt med 524.000 på GSM-nettet og 282.000 på NMT-nettet.
- Søren Linding Jakobsen (+45) 33 96 96 53.
(c) Reuters Limited 1997.
