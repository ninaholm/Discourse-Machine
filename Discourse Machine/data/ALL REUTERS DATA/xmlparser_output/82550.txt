APM-aktier stiger 3-5 pct, kan stige mere - handler.

KØBENHAVN, 11 april (Reuter) - A. P. Møller Gruppens aktier har fredag formiddag fortsat stigningerne på aktiemarkedet i kølvandet på offentliggørelsen af A. P. Møller-regnskabet torsdag. Ifølge en aktiehandler har aktierne potentiale til at stige yderligere.
- Både indtjeningsfremgangen og tonen i de fremtidige forventninger i regnskabet, tilsiger, at aktierne kan stige yderligere, vurderer handleren.
Fredag formiddag er D/S Svendborg B steget 3,78 pct. til kurs 288.000, mens D/S 1912 B kort før middag ligger til et plus på 5,57 pct. i kurs 201.000. Der er i alt handlet 68 aktier.
D/S Svendborg, D/S 1912 og de to i fælleskab ejede interessentselskaber Tank-og Ruteskibe og Olie-og Gasaktivitet fik i 1996 et overskud før skat på 3.492 mio. kr. mod 2.793 mio. kr. året før.
I 1997 forventer A. P. Møller Gruppen et bedre resultat af rederidriften end i 1996. Både containerskibsfarten og forsyningsskibene spås fremgang, mens produktionen af olie i Nordsøen forventes at kunne fastholdes nogenlunde på niveauet for 1996.
- Eva Elgaard Pedersen (+45) 33 96 96 57.
(c) Reuters Limited 1997.
