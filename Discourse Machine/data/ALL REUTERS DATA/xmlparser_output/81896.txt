Stor valutareserve giver troværdighed - Natbank.

KØBENHAVN, 20 marts (Reuter) - En stor valutareserve giver Nationalbankens nye mere aktive politik for at stabilisere den danske krone på valutamarkederne mere troværdighed. Det sagde nationalbankdirektør Bodil Nyboe Andersen på et pressemøde torsdag i anledning af bankens årsberetning og regnskab.
- En stor valutareserve giver klart en større troværdighed, når vi opererer i markedet, sagde Bodil Nyboe Andersen.
Hun konstaterede således med tilfredshed, at bankens valutareserver og trækningsrettigheder er steget ganske pænt i 1996. Valutareserven forøgedes 20,8 mia. kr. til 85,2 mia. kr., mens kreditmuligheder i form af bl.a. statens kortfristede låneprogrammer udgjorde ca. 77 mia. kr.
Nationalbanken gik i løbet af 1996 over til at være langt mere aktive på både købers og sælgers side for at reducere den danske krones udsving over for de europæiske kernevalutaer.
Bodil Nyboe Andersen karakteriserede generelt valutamarkederne i 1996 for relativt rolige, hvilket har gjort det muligt for Nationalbanken gradvist at vænne markedets deltagere til hyppigere intervention på både købers og sælgers side. Hun tilføjede, at dette kendskab kan være til stor nytte i situationer med mere urolige valutamarkeder.
- Søren Linding Jakobsen (+45) 33 96 96 53.
(c) Reuters Limited 1997.
