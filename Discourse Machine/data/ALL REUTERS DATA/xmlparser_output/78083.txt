AKTIEMARKED KAN STIGE EFTER MARKANT NEDTUR FREDAG.

KØBENHAVN, 9 december (Reuter) - Der er forventning om, at aktiemarkedet mandag vil genvinde lidt af det tabte efter den dramatiske nedtur fredag, hvor KFX-indekset faldt 2,38 point til 129,36.
- Faldet vil nok være bremset op for nærværende, og vi vil se lidt korrektion opad. Undertonen er fortsat god. Men markedet vil nok starte forsigtigt op fra morgensstunden, siger en handler.
Han forventer, at KFX-indekset kan vinde mellem en halv og en hel pct. af det tabte tilbage i mandagens handel.
Dealeren peger bl.a. på, at obligationsmarkedet og dollarkursen er kommet sig over den værste del af chokket.
Således handles dollaren nu omkring 1,5475 DEM, hvilket er en ca. en pfennig højere end fredag morgen.
- Også det japanske marked har klaret sig pænt siden fredag, siger dealeren.
Nikkei-indekset steg i den japanske mandagshandel med 1,61 pct. til 20.603,71.
Dealeren forventer, at interessen i dag først og fremmest vil samle sig om de papirer, der tabte mest fredag.
Han peger på Sophus Berendsen, A.P. Møller-aktierne og storbankerne.
Sophus B begynder dagen i kurs 735, mens D/S Svendborg ligger i 214.000 og D/S 1912 i 146.000. For bankernes vedkommende er Den Danske Bank i kurs 433, Unibank i 287 og BG Bank i 258.
Derudover byder ugen på en stribe regnskaber fra bl.a. Radiometer, Luxor, Harboes og Fredgaard. Så handleren mener, at der er nok at hænge aktiekurserne op på i denne uge. I dag er det dog kun det mindre Rimas-Heden, der har meldt om offentliggørelse af sit halvårsregnskab.
I USA sluttede alle danske aktier svækket i fredags. Tele Danmark sluttede således omregnet i kurs 296 kr. Tele aktien begynder dagen i København en kr. lavere.
Novo Nordisk sluttede i USA i 1.072 kr. omregnet mod den hjemlige kurs på 1.080 kr. ISS fik en amerikansk lukkekurs på ca. 164 kr. omregnet mod en åbningskurs i København på 160 kr.
(c) Reuters Limited 1996.
