Nordisk ekspansion trak ned i Flüggers 96/97-res.

KØBENHAVN, 5 august (Reuter) - Malervarerkoncernen Flüggers omsætning rundede i regnskabsåret 1996/97 for første gang milliarden efter en stigning på 10 pct. til 1.006 mio. kr. Indtjeningen i koncernen kunne desværre ikke helt følge med omsætningsfremgangen, hvilket ledelsen tilskriver omkostninger til selskabets ekspansion i Norden.
- Indtjeningen blev som forventet lavere end sidste år på grund af omkostninger til Flüggers ekspansion i Sverige og Norge, skriver ledelsen i regnskabet, som viste et ordinært resultat før skat på 90,4 mio. kr. mod 101,8 mio. kr. året før.
Malervarerkoncernen har i regnskabsåret investeret i nye butikker i Sverige, som skal indgå i opbygningen af en Flügger-butikskæde i landet. Samtidig har koncernen erhvervet en norsk farvehandlerkæde med otte butikker, som skal styrke koncernen på det norske marked.
(c) Reuters Limited 1997.
