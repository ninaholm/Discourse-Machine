GN Store Nord ser positivt på Mærsk-venture - dir.

KØBENHAVN, 6 juni (Reuter) - GN Store Nord ser roligt på, at Mærsk Data har indgået en joint venture med det britiske Cable &amp; Wireless på telekommunikation til shippingbrancen. Koncerndirektør Jørgen Lindegaard mener mere, at det kan styrke GN Comtext, som også arbejder i shippingmarkedet med telekommunikation og har samarbejdet med Mærsk.
- Jeg tror, at flere store udbydere vil gøre markedet mere overskueligt med en bedre struktur, og det vil være en fordel for alle. Det vil give bedre indtjening for os allesammen, siger Jørgen Lindegaard til Reuters Finans.
Mærsk Data forventer sammen med Cable &amp; Wireless i løbet af de første 12 måneder at tage 25 pct. af markedet blandt verdens 20 største rederier.
I første omgang koncentrerer de sig om containermarkedet, hvor GN Comtext stort set ikke opererer, men på sigt vil de ind på det totale shippingmarked.
For øjeblikket sælges der teleydelser for henved 1,5 mia. kr. til containerrederierne.
- Carl Johan Corneliussen (+45) 33 96 96 57.
(c) Reuters Limited 1997.
