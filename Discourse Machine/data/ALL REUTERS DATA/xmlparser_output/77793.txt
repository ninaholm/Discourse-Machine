VT HOLDING HÅBER PÅ POSITIV EFFEKT AF OPKØB.

KØBENHAVN, 22 november (Reuter) - Vojens Tovværk Holding venter, at købet af Sønderjyllands Maskinfabrik vil påvirke resultatet positivt, men ledelsen har endnu ikke overblik over, hvor meget der vil blive tale om, oplyser VT Holdings adm. direktør, Laurids A. Jessen.
- Vi håber, at det betyder noget positivt, men vi skal først gennemføre en due dilligence-undersøgelse, før vi har helt overblik over det, siger adm. direktør Laurids A. Jessen, til Reuters Finans.
Sønderjyllands Maskinfabrik kom ud af regnskabsåret 1995/96, der sluttede den 30. april, med et ordinært driftsresultat på ca. to mio. kr. ud af en omsætning på knap 250 mio. kr.
- Vi forventer et resultat på nogenlunde samme niveau i det næste regnskab, siger Laurids A. Jessen.
I det seneste årsregnskab skrev ledelsen i Sønderjyllands Maskinfabrik, at ordrebeholdningen er god og mulighederne meget lovende.
- Sønderjyllands Maskinfabrik budgetterer i det kommende år med et reduceret omsætningsniveau - men en forbedret indtjening, skrev ledelsen i regnskabet, der efter ekstraordinære poster viste et beskedent overskud på 49.000 kr. Året før havde selskabet et overskud på fire mio. kr.
- Udgifterne i forbindelse med gennemførelsen af en omfattende restrukturering af selskabet har bidraget væsentligt til det utilfredsstillende resultat, skrev ledelsen fra Sønderjyllands Maskinfabrik i regnskabet.
Sønderjyllands Højspændingsværk A/S i Aabenraa står som ejer af selskabet. I forbindelse med overtagelsen har VT Holding planlagt en udvidelse af aktiekapitalen, der skal give et provenu på ca. 200 mio. kr.
Laurids A. Jessen vil ikke uddybe detaljerne omkring aktieudvidelsen, men det fremgår af en meddelelse til Fondsbørsen, at pengene først og fremmest skal bruges til virksomhedsopkøb. (/olm).
(c) Reuters Limited 1996.
