Interne opstramninger trak Randers Reb op i 96.

KØBENHAVN, 3 april (Reuter) - Interne opstramninger trak Randers Reb op i 1996, fremgår det af virksomhedens regnskab for 1996, som blev offentliggjort torsdag.
Regnskabet viste et resultat før skat på 11,0 mio. kr. mod 10,0 mio. kr. i 1995.
- Koncernens konkurrenceevner er i 1996 forbedret gennem yderligere effektiviseringer i produktionen, organisationen, og et godt cashflow, skriver Randers Reb.
De interne opstramninger har kompenseret for, at salget af ståltov og tovværk til fiskeriet har været vigende, både på hjemmemarkedet og i udlandet.
Koncernens samlede salg faldt en pct. til 175 mio. kr.
- Det er lykkedes at tilpasse kapacitetsomkostningerne til omsætningstilbagegangen, skriver Randers Reb.
Omsætningsnedturen skyldes først og fremmest den pauvre situation i fiskeriet, som har ramt moderselskabet Randers Reb, fremgår det af regnskabet.
- Til trods herfor er det, gennem interne forbedringer og bedre priser på eksportmarkederne, lykkedes at forbedre det primære resultat med 1,5 mio. kr. i forhold til 1995, lyder kommentaren til moderselskabets præstationer i 1996.
Til gengæld for afmatningen i moderselskabet er omsætningen i datterselskabet Fyns Kran Udstyr steget med tre pct., mens resultaterne i de to amerikanske datterselskaber har været &quot;tilfredsstillende&quot;, hedder det i regnskabet.
Koncernen forventer for 1997 et ordinært resultat lidt bedre end 1996, da det udgjorde 11,0 mio. kr.
- Morten Bonde Pedersen (+45) 33 96 96 51.
(c) Reuters Limited 1997.
