B&amp;O-omsætning op på ændret på produktmix i 96/97.

KØBENHAVN, 13 august (Reuter) - Struer virksomheden Bang &amp; Olufsen Holding levede i regnskabsåret 1996/97 op til sine egne forventninger om en vækst i omsætningen på fem pct. og en indtjeningsvækst på 15 pct., fremgår det af årsregnskabet onsdag, der viser en vækst i den primære drift på 28 pct. til 303 mio. kr.
- Stigningen skyldes dels den øgede omsætning, og dels et ændret produkt/markedsmix, idet vi er vokset relativt mest i lande med høj andel af audio, der har højere bruttoavance, skriver B&amp;O.
Koncernomsætningen steg i regnskabsåret med 11 pct. til 3.008 mio. kr., mens resultatet før skat steg 18 pct. til 321 mio. kr.
Audio/video-delen af koncernen, der hører hjemme i Bang &amp; Olufsen A/S, øgede omsætningen til 2.734 mio. kr. fra 2.492 mio. kr. året før. Resultatet før skat steg 18 pct. til 271 mio. kr.
Audio/video-delen har i årets løb oplevet en vækst på stort set alle markeder, men specielt i Italien, Spanien, USA, Schweiz, Holland, Belgien, Japan og Rusland har markederne udvist markante stigninger.
Alle disse markeder er vokset med mellem 10 og 32 pct. målt i lokal valuta, fremgår det.
Koncernens største markeder - Tyskland og Danmark - er vokset med fire pct., mens Storbritannien har vist en vækst på fem pct.
På det franske marked har koncernen det fortsat ikke nemt. Omsætningsmæssig viste markedet ingen fremgang, men til gengæld var der en pæn indtjeningsmæssig fremgang.
- I Norge og Sverige så vi direkte omsætningstilbagegang, men ligesom i Frankrig foregår der en markant oprydning i distributionen, hvilket har haft en negativ indflydelse på omsætningen i 1996/97, skriver B&amp;O.
B&amp;O har i regnskabsåret fortsat den oprydning i distributionen, som blev indledt i 1993. Koncernen har siden 1992/93 reduceret antallet af forhandlere fra over 3.000 til 2.155 i 1996/97.
B&amp;O Telecom fortsatte sidste års pæne vækst og øgede omsætningen med 31 pct. til 348 mio. kr., mens resultatet før skat steg 33 pct. til 24 mio. kr.
- Væksten i Telecom skyldes især underleverance af telefonteknisk udstyr, som ligger uden for Telecom&apos;s sædvanlige, forbrugerrettede produktområder, hedder det.
Koncernens samarbejde med Ericsson omkring mobiltelefoner er ophørt, men efter regnskabsårets afslutning er der indgået en aftale om samarbejde med Philips.
B&amp;O Technology omsatte for 100 mio. kr. mod 99 mio. kr. året før. Resultatet før skat faldt til ni mio. kr. fra 11 mio. kr. i 1995/96.
Selskabet har i årets løb indgået flere nye samarbejdsaftaler, som først ventes at vise positive resultater om nogle år.
B&amp;O venter i 1997/98 at nå de mål, der blev offentliggjort for to år siden.
- Målene er en omsætningsvækst på fem pct., 15 pct. indtjeningsvækst, 10 pct. overskudsgrad, 15 pct. forrentning af egenkapitalen, et posisitivt cash flow hvert år - samt et nyt produkt hvert år, skriver B&amp;O
- Måler vi indtjeningsvæksten før minoritetsinteresser, som vi hidtil har gjort - vil denne dog være påvirket af, at vi har betalt Philips&apos; aktiepost i Bang &amp; Olufsen A/S med 297 mio. kr ud af vor kontante beholdning. Denne disposition vil reducere finansindtægterne i 97/98 og dermed indtjeningen før minoritetsaktionærer. Målt efter minoritetsinteresser vil de reducerede finansindtægter opvejes af, at vi ikke længere skal betale til minoritetsinteresser, tilføjer Bang &amp; Olufsen.
Af årsregnskabet fremgår det endvidere, at Bang &amp; Olufsen omkring årsskiftet vil lancere et nyt videoprodukt, derudover ventes Bang &amp; Olufsen Telecom i begyndelsen af 1998 at lancere to nye produkter, fremgår det.
- Jørn Nurkka (+45) 33 96 96 55.
(c) Reuters Limited 1997.
