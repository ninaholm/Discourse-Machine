Randers Reb øgede salg trods pres fra udland.

KØBENHAVN, 19 august (Reuter) - Det lykkedes Randers Reb i første halvdel af regnskabsåret 1997, at øge omsætningen med fire pct. til 86 mio. kr. på trods af en øget konkurrence på hjemmemarkedet fra flere lavprislande, fremgår det tirsdag af selskabets regnskab, der viste et resultat før skat på 5,7 mio. kr. mod 5,1 mio. kr. året før.
- Til trods for et konkurrencepræget marked er det lykkedes koncernen på alle væsentlige områder at opnå bedre resultater. Dog har hjemmemarkedsomsætningen til dansk fiskeri været under betydeligt pres bl.a. fra typiske lavprislande som Indien og Korea, hvor de kendte salgspriser ligger på niveau med Randers Reb&apos;s produktionspriser, skriver selskabet.
Randers Reb forventer en lille fremgang i det ordinære resultat for 1997 i forhold til 1996, fremgår det af regnskabet.
- På det foreliggende grundlag forventer bestyrelsen, at det ordinære resultat for året 1997 vil blive lidt bedre end 1996-resultatet, skriver ledelsen.
I 1996 blev det til et ordinært resultat på 11 mio. kr., mens selskabet i første halvår 1997 realiserede et ordinært overskud på 6,1 mio. kr.
I andet halvår 1997 forventer Randers Reb, at situationen i de vigtigeste kundegrupper i industrien og fiskeriet vil blive forbedret. Samtidig forventer ledelsen, at en øget fokusering på eksportsiden vil kunne kompensere for et muligt stagnerende hjemmemarked.
Men den øgede fokusering på udlandet vil medføre øgede omkostninger og lavere salgspriser, fremgår det.
Randers Reb vil i samarbejde med EU sondere terrænet for at begrænse den konkurreceforvridende import fra billiglande.
- Jørn Nurkka (+45) 33 96 96 55.
(c) Reuters Limited 1997.
