Oktober-termin giver tilførsel på 60 mia - banker.

KØBENHAVN, 6 august (Reuter) - Den samlede likviditetsvirkning fra afdrag, renter og ekstraordinære udtrækninger af realkreditobligationer ventes at blive godt 60 mia. kr. Det viser en rundspørge til en række banker, foretaget af Reuters Finans. Opgørelsen er foretaget efter udløbet af fristen for opsigelser til oktober-terminen, hvor skæringsdatoen for langt de fleste realkreditobligationer var 31. juli.
De ekstraordinære udtrækninger beløber sig til 42 mia. kr. Det er noget højere end ved juli-terminen, hvor de ekstraordinære udtrækninger tegnede sig for omkring 27 mia. kr.
Likviditetsvirkningen af renter og afdrag opgøres til godt 20 mia. kr. Det giver en samlet virkning på 60-62 mia. kr., lyder skønnet fra bankerne.
Især i 9 pct. obligationerne er der store udtrækninger, men også de få tilbageværende 10 pct. obligationer mærkes af udtrækningerne.
Blandt de mest udsatte nævnes 9 pct. 2026 og 9 pct. 2016.
Unibank, Codan Bank og Nykredit Bank har bidraget med oplysninger til skønnet over den samlede effekt af rente-og afdragsbetalingerne samt de ekstraordinære udtrækninger.
- Stig Ørskov Pedersen (+45) 33 96 96 59.
(c) Reuters Limited 1997.
