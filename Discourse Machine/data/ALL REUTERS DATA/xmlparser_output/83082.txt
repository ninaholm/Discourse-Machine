Lokalbanker fravalgte danske forsikringer - dir.

KØBENHAVN, 28 april (Reuter) - Det svenske forsikringsselskab Trygg-Hansa udkonkurrerede flere danske forsikringsselskaber i kampen om at sælge skadesforsikringer gennem lokale danske pengeinstitutter. Det oplyser direktør Erik Rasmussen fra De Samarbejdende Pengeinstitutter til Reuters Finans.
- Vi har været i kontakt med flere forskellige selskaber. Der er også nogen, vi ikke har taget kontakt til, da de indgår i bankdominerede finansielle konstruktioner, siger Erik Rasmussen. Han vil ikke sætte navn på de danske forsikringsselskaber, som lokalbankerne fravalgte.
Tryg-Hansa har indgået aftale med 13 lokale danske pengeinstitutter om salg af skadesforsikringer til private kunder. De 13 lokale pengeinstitutter har til det formål oprettet selskabet, De Samarbejdende Pengeinstitutter, under Bankernes Markedsføringssamarbejde.
- Valget af Trygg-Hansa som samarbejdspartner skal ses i lyset af de vilkår, som selskabet tilbyder alle pengeinstitutternes kunder. Der er tale om særdeles konkurrencedygtige priser og vilkår, skrev De Samarbejdende Pengeinstitutter tidligere mandag i en pressemeddelelse.
Aftalen løber i fem år og de første forsikringer kan sælges i løbet af maj måned. De 13 pengeinstitutter har tilsammen ca. 300.000 kunder og bankerne regner med at kunne sælge forsikringer til ca. 20 pct., svarende til 50-60.000 kunder, oplyser Erik Rasmussen.
Foreløbig drejer samarbejdet sig kun om skadesforsikrigner, men Erik Rasmussen udelukker ikke, at det på sigt kan udvides til at omfatte andre forsikringstyper.
De Samarbejdende Pengeinstitutter består af Forstædernes Bank, Haandværkerbanken, Lollands Bank, Nordfyns Bank, Nordvest Bank, Roskilde Bank, Salling Bank, Skælskør Bank, Sparekassen Faaborg, Svendborg Sparekasse, Vestfyns Bank, Vestjysk Bank og Østjydsk Bank.
Ifølge Erik Rasmussen er det intentionen, at De Samarbejdende Pengeinstitutter kommer til at omfatte flere end de 13 ovennævnte pengeinstitutter.
- Per Bech Thomsen (+45) 33 96 96 56.
(c) Reuters Limited 1997.
