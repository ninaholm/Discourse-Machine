INGEN EAC-FORHANDLINGER OM NYE SLAGTERISALG - DIR.

KØBENHAVN, 3 februar (Reuter) - Der er på nuværende tidspunkt ingen igangværende forhandlinger om salg af de to resterende mindre kødforædlingsvirksomheder i Tyskland, Böklunder og Sandstede, oplyser adm. direktør i EAC, Carsten Dencker Nielsen, til Reuters Finans.
- Vi ligger ikke pt. i forhandlinger om et eventuelt salg af de to resterende virksomheder. Selskaberne vil fra 1997 indgå i regnskabet på linie med EAC&apos;s øvrige aktiviteter, og ellers har jeg ingen kommentarer, siger Carsten Dencker Nielsen.
EAC&apos;s salg af slagteri-og kødforædlingsvirksomheden i Britz uden for Berlin til Gerhard Thien faldt på plads i løbet af mandag eftermiddag, og ifølge Carsten Dencker Nielsen var det de endelige bankgarantier, EAC ventede på.
- Grunden til at det trak lidt ud med Britz var, at vi afventede den endelige godkendelse af køberens finansiering, siger Carsten Dencker Nielsen.
EAC ønsker ikke at komme nærmere ind på salgssummen af Britz og henviser til den tidligere udsendte fondsbørsmeddelelse i slutningen af december.
EAC oplyste i december, at de tidligere offentliggjorte hensættelser på 300 mio. kr. til dækning af tab på de tyske slagteriaktiviteter ikke var nok.
- Det samlede driftstab for Plumrose Deutschland i 1996 inkl. yderligere nedskrivninger af aktiviteter i forbindelse med det aftalte salg af Britz vil ikke fuldt kunne rummes inden for den tidligere fortagne hensættelse, skrev EAC.
EAC-koncernens samlede tab på Britz-virksomheden anslåes nu at overstige 500 mio. kr. (/jnu).
(c) Reuters Limited 1997.
