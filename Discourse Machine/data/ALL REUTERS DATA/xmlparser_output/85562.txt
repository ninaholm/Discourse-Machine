162 mio kr tegnet i ny Danske Invest-afdeling.

KØBENHAVN, 9 juli (Reuter) - Flere end 2.000 medlemmer har tegnet for samlet 162 mio. kr. i en ny afdeling under investeringsforeningen Danske Invest, oplyser foreningen.
Afdelingen, der kaldes Fjernøsten, retter sig mod private investorer, som ønsker at investere en del af deres opsparing i fjernøstlige aktier.
- Det betyder, at størstedelen af formuen bliver investeret på børserne i Hong Kong, Malaysia, Singapore og Indonesien, men Danske Invest kan justere investeringerne efter forventningerne til de enkelte lande, skriver foreningen i en pressemeddelelse.
Den nye afdeling bliver ikke noteret på Københavns Fondsbørs, oplyser foreningen.
Danske Invest administrerer ved halvårsskiftet en samlet formue på 23 mia. kr. for flere end 85.000 danskere, fremgår det.
- Ole Mikkelsen (+45) 33 96 96 54.
(c) Reuters Limited 1997.
