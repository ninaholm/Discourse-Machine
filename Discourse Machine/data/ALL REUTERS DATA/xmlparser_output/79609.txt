EDB GRUPPEN EKSPANDERER I NORDEN.

KØBENHAVN, 30 januar (Reuter) - EDB Gruppen køber Tancom Multimedia samt dataaktiviteterne fra Bodenhoff, oplyser selskabet i forbindelse med årsregnskabsmeddelelsen for 1996 torsdag. Tancom Multimedia ejer det Tancom Consulting i Helsingborg.
Målet med opkøbene er at fortsætte EDB Gruppens udbygning af sin position på det norske og svenske marked, fremgår det.
- Tancom er en af Nordens førende leverandører af butikssystemer til forretningskæder. Overtagelsen er et led i såvel Tancoms planer om at vokse fra at være et svensk til en nordisk virksomhed, samt EDB Gruppens planer om, at befæste sin positione på det svenske marked, hedder det i regnskabsmeddelelsen. Tancom har 25 ansatte.
EDB Gruppen har endvidere netop underskrevet en aftale om overtagelse af dataaktiviteterne fra Bodenhoff, København.
Denne overtagelse omfatter 28 medarbejdere og har virkning fra og med den 1. februar 1997.
Aftalen vil betyde en naturlig udvidelse af EDB Gruppens eksisterende aktiviter på løsninger og konsulentydelser til kundegrupperne, bl.a. advokater, importører og grossister, forklarer EDB Gruppen.
- Herudover omfatter overdragelsen aktiviteter omkring servicering/support af hardware og systemsoftware for de nævnte kundegrupper, hedder det.
EDB Gruppen fik i 1996 et overskud før skat og minoriteter på 33,2 mio. kr. mod 27,1 mio. kr. i 1995. (/uha).
(c) Reuters Limited 1997.
