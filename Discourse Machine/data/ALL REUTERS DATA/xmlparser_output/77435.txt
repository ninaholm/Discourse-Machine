Valuta - Aftagende pres på USD efter Japan-tal.

KØBENHAVN, 11 november (Reuter) - Mandag nats japanske
nøgletal har ifølge valutahandlerne fjernet lidt af
trykket på dollaren i den europæiske valutahandel.
Det japanske overskud på handelsbalancen faldt 35,6
pct. på årsbasis i september til 727,40 mia. yen, mod et
forventet tal på mellem 809 mia. og 922 mia yen.
- Faldet var større end ventet, og det tegner et
billede af en mere stabil yen og et mindre behov for en
styrkelse af yen&apos;en, siger Rob Hayward fra Bank America.
På trods af det positive tal for dollaren, ser han
mulighed for at teste 110,00 yen i denne uge.
I Europa koncentrerer dealerne interessen omkring
mødet mellem EU&apos;s finansministre i Bruxelles samt G10
landenes respektive bankdirektørers møde i Basel.
ECOFIN-mødet skal forberede dagsordenen for EU
topmødet d. 13.-14. december om stabilitetspagten for
ØMU&apos;en. Ifølge en dealer vil mødet skabe fokus på
Tysklands fastholdelse af de strenge krav til en pagt.
- Markedet vil se efter fremgang i forhandlingerne,
men man kan ikke forvente en løsning allerede nu. Tyskland
vil have strenge krav, mens alle andre lande vil have mere
fleksibilitet, siger Rob Hayward.
De tyske forbrugerpriser steg 1,5 pct. på årsbasis i
oktober mod 1,4 pct. i september, mens augusts detailsalg
faldt 1,2 pct. mod en stigning på 3,1 pct. i juli.
- Samtidig med, at tallene var som ventet, fjernede de
enhvert håb om tyske rentesænkninger, siger Klaus Baader
fra Deutsche Morgan Grenfell.
D-marken er svækket næsten en pfennig til 1,5035 over
for US-dollar.
Den danske krone er svækket til 3,8455 mod D-marken
fra 3,8440 før weekenden.
DEM/DKK  USD/DKK FRF/DKK USD/JPY USD/DEM
Mandag    11.00  3,8455   5,7820  1,1370  111,40  1,5035
Fredag    14.46  3,8440   5,8070  1,1370  111,70  1,5105
(/clm).
(c) Reuters Limited 1996.
