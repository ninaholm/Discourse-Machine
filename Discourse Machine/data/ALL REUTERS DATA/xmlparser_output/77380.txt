TELIA ÅBNER TELENET OG HAR NU 5000 KUNDER - TELIA.

KØBENHAVN, 7 november (Reuter) - Det nationale svenske teleselskab Telia med store ambitioner på det danske marked, åbner torsdag kl. 10 sit danske telenet for samtaler til udlandet gennem sin 10 10-tjeneste. Det er næsten to uger før forventet. Det skriver Telia i en pressemeddelelse torsdag.
- Telia har indgået skriftlige samtaler med næsten 5.000 kunder på 10 10-tjenesten, anfører Telia.
- Når Telia lover noget, skal vi kunne holde det. Vi satte oprindelig den 20. november som startdato for at være sikre på, at vi kunne levere samtaler til tiden. Men vore test har i flere uger vist, at det tekniske set-up fungerer perfekt, og derfor går vi allerede i luften idag, siger adm. direktør Claus Jacobsen.
Telia vil være danskernes teleselskab nummer to efter den dominerende udbyder, Tele Danmark. Selskabet har investeret ca. 100 mio. kr. i at opbygge den nye udlandstjeneste. Investeringerne dækker nye centraler i Århus og København og to nye søkabler til Sverige.
- Vi har i over et år leveret telefoni-og dataydelser til godt 350 virksomheder, som er koblet op på faste net hos os. Den trafik giver os en markedsandel på fire pct. i dag og vi forventer en fordobling af markedsandelen næste år med den gode kundetilgang, vi har haft til 10 10-tjenesten, siger Claus Jacobsen.
Telia har som mål at ekspedere 20-30 pct. af samtalerne ud af Danmark, et marked til en værdi af ca. 3 mia. kr. (/slj).
(c) Reuters Limited 1996.
