Billund Lufthavns passagervækst 24,3 pct i 1 kvt.

KØBENHAVN, 1 april (Reuter) - Det samlede passagerantal gennem Danmarks andenstørste lufthavn, Billund Lufthavn steg i første kvartal i år med 24,3 pct. på årsbasis til godt 450.000 mod godt 362.000 i samme periode i 1996. Det fremgår af lufthavnens trafikrapport udsendt tirsdag.
- Trafikrapporten for første kvartal af 1997 viser, at trafikfremgangen i Danmarks næststørste lufthavn fortsætter med uformindsket styrke, skriver Billund Lufthavn.
Den relative fremgang er størst på udenrigsruterne, hvor tallet er steget med hele 41 pct. til næsten 137.000 passagerer. Chartertrafikken steg med 25 pct. til 231.000, fremgår det.
På luftfragtområdet er den samlede mængde luftfragt gået næsten 19 pct. op i den første tre måneder af 1997 til 9.159 tons.
Billund Lufthavn vil i forbindelse med åbningen af Storebæltsforbindelsen miste 10 pct. af den hidtidige godsmængde. Lufthavnen er dog fortrøstningsfuld, da SAS Cargo sammen med Lufthansa Cargo fortsat vil satse på Billund som det vestdanske center for luftfragt.
- Søren Linding Jakobsen (+45) 33 96 96 53.
(c) Reuters Limited 1997.
