Olieproduktion kun få pct fra prognose - styrelse.

KØBENHAVN, 7 august (Reuter) - Olieproduktionen i den
danske del af Nordsøen i 1997 vil højst afvige et par pct.
fra Energistyrelsens prognose fra april. Det vurderer
kontorchef Søren Enevoldsen fra Energistyrelsens efter
onsdagens olietal fra DUC, der viste, at olieproduktionen
i årets første syv måneder kun er steget med 14,9 pct. i
forhold til samme periode sidste år. Energistyrelsen
ventede i april, at den samlede danske olieproduktion i
1997 ville stige med 16,5 pct. til 11,7 mio. tons olie.
- Nogle felter har ikke helt levet op til
forventningerne i år. Men vores prognose for hele året
rammer ikke mere end et par procent ved siden af, vurderer
Søren Enevoldsen over for Reuters Finans torsdag.
Han påpeger, at det nye Harald-felt efter en lidt
senere produktionsstart end ventet allerede producerer
mere olie, end det var forventet i april. Feltet ventes
derfor at medvirke til, at Energistyrelsens prognose
bliver tæt på at gå i opfyldelse.
I årets første syv måneder er der produceret 6,5 mio.
tons olie. Det betyder, at der i de resterende fem måneder
skal produceres 5,2 mio. tons, svarende til en
gennemsnitsproduktion på omkring 250.000 tønder om dagen.
Dansk Undergrunds Consortiums (DUC) varetager i år den
danske olieproduktion. Operatøren A.P. Møller
ejer 39 pct. af DUC-konsortiet. De to
partnere, Shell og Texaco, ejer hhv. 46 pct. og 15 pct. af
DUC.
I 1998 ventes Siri-feltet at gå i produktion. Den
norske stats olieselskab, Statoil , er operatør
på feltet, hvor også Phillips Petroleum , Enterprise
Oil , DOPAS og Denerco deltager.
Statoil meddelte torsdag, at Energistyrelsen har givet
godkendelse til den videre udvikling af feltet, hvor der
ventes en produktion på 40.000-50.000 tønder olie pr. dag.
-- Stig Ørskov Pedersen (+45) 33 96 96 59.
(c) Reuters Limited 1997.
