ØGET VALUTASTABILITET MED ITL-INDTRÆDEN - JELVED.

KØBENHAVN, 25 november (Reuter) - Økonomiminister Marianne Jelved glæder sig over, at den italienske lire atter er kommet med i det europæiske valutakurssamarbejde. Det fremgår af en pressemeddelelse mandag.
- Jo flere lande, der deltager i dette samarbejde, des højere grad af valutamæssig stabilitet kan sikres i EU, siger Marianne Jelved.
Omkring fire pct. af Danmarks udenrigshandel foregår med Italien.
Marianne Jelved forklarer den italienske tilbagevenden med landets succes i at forbedre den økonomiske udvikling i de seneste år. Dermed er der opnået en fornyet stabilitet mellem den italienske lire og EMS&apos;ens kernevalutaer.
Fra mandag den 25. november er liren genindtrådt med udsvingsgrænser på plus/minus 15 pct.
Interventionskurserne i forhold til den danske krone er købskurs 0,33181 kr. per 100 ITL og salgskurs 0,44740 kr. per 100 ITL. Interventionskurserne mellem de hidtidige EMS-valutaer er uændrede. (/slj).
(c) Reuters Limited 1996.
