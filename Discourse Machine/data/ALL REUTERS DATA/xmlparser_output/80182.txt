DDB SLIPPER BILLIGT I SKAT I 1996 - ANALYTIKERE.

KØBENHAVN, 13 februar (Reuter) - Skat og størrelsen af udbyttet til aktionærerne omtales som de mest interessante ting af markedsdeltagere og analytikere forud for offentligørelsen af Den Danske Banks årsregnskab på torsdag i næste uge.
Skattebetaling fordi flere analytikere forudser, at landets største pengeinstitut måske kun skal betale omkring 3-500 mio. kr. i skat mod 1,5 mia. kr. året før. Udbytte fordi et stigende pres fra udenlandske investorer kan tvinge banken til at hæve det, men det kan ikke ske uden problemer i den danske offentligghed.
Udsigten til den lave skat skyldes det helejede datterselskab, forsikringskoncernen Danica, som indgår i koncernregnskabet.
- Sagen er den, at på grund af meget store kursgevinster på aktier i forsikringsselskabet, så kan der være opstået så store skattefri gevinster, at man ikke skal betale ret meget i skat, siger analytikeren.
Han understreger, at bankens bogføringsprincip kan være afgørende for, hvor stor skattebetalingen bliver.
En anden bankanalytiker, som Reuters Finans har talt med, er af samme opfattelse.
Den gunstige skattesituation er opstået, fordi kursgevinster af aktier i livsforsikringsselskaber er skattefri efter tre år.
Med hensyn til bankens udbyttebetaling, mener flere analytikere, at ledelsen er i et ubehageligt dilemma.
- Den Danske Bank ligger inde med fire-fem mia. kr., som de ikke ved, hvad de skal bruge til, og som de ikke forrenter særlig godt. Men samtidig er det også svært, at gå ud til offentligheden og forklare, at man fyrer 500 medarbejdere, samtidig med at man &quot;forgylder&quot; aktionærerne, siger en analytiker.
Han mener, at der ellers er meget logik i, at man fyrer medarbejdere, hvis der er for mange, og udbetaler kapital, hvis der er for meget, men han indrømmer, at det kan blive endda meget svært for ledelsen i banken at forklare problemstillingen i et to-minutters indslag i TV-Avisen.
- Det er sværre og sværre at forrente kapitalen, og det koster endnu flere arbejdspladser i længden, siger analytikeren om dilemmaet.
Et gennemsnit af otte danske og udenlandske bankanalytikere forudser, at det ordinære resultat i landets største pengeinstitut er faldet til 4,8 mia. kr. i 1996 fra 6,0 mia. kr. i 1995.
- Ole Mikkelsen (+45) 33 96 96 54.
(c) Reuters Limited 1997.
