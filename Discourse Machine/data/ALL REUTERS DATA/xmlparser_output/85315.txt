Indeksordrer trækker KFX i rekord - handler.

KØBENHAVN, 1 juli (Reuter) - Det er stort set udelukkende indeksordrer, der tirsdag har trukket KFX-indekset op i et nyt rekordterritorium. Det siger en aktiehandler til Reuters Finans.
- Det er udenlandske investorer, der placerer indeksordrer. Og i og med at vi i forvejen befinder os i et rekordniveau, uden særligt mange varer i omløb, driver det indekset opad. Umiddelbart er der ikke noget odiøst i stigningen, siger han.
KFX-indekset ligger kl. 14.45 i 174,62 svarende til en stigning 2,91 point.
Indeksordrerne skyldes måneds-og halvårskiftet, hvor mange udenlandske investorer genplacerer midler, og det har tirsdag betydet udenlandsk interesse i hele KFX-familien.
Mest markant ser det ud for A.P. Møller-papirene D/S Svendborg og D/S 1912, der er steget ca. tre pct., mens Den Danske Bank er steget knap tre pct. til ny rekordkurs 664.
Frem til tre kvarter før lukning tirsdag er der i alt omsat for ca. 450 mio. kr. i KFX-aktier.
- Eva Elgaard Pedersen (+45) 33 96 96 57.
(c) Reuters Limited 1997.
