UDSIGT TIL UENSARTET DANSK AKTIEMARKED ONSDAG.

KØBENHAVN, 12 februar (Reuter) - En stigning på 0,75 pct.i Dow Jones-indekset, en markant styrkelse af USD og uændrede renter burde i princippet kunne vende de seneste to dages sivende tendens på det danske aktiemarked, hvor KFX-indekset blandt andet tirsdag faldt 1,00 indekspoint til 151,47. Gevinstrealisationer i de finansielle aktier kan dog trække i den anden retning.
- Efter den seneste tids store kursstigninger i de finansielle aktier, er investorerne ved at blive utålmodige. Nu vil de gerne se nogle solide regnskaber, der kan understøtte kurserne, siger en aktiehandler.
Samme toner lyder fra Bjarne Jensen Consult i onsdagens udgave af Bankinfo. Her peges der samtidig på, at bankaktierne kan falde tilbage, hvis debatten om banksamarbejder på tværs af de skandinaviske grænser forstummer.
Den Danske Bank, Unibank og Jyske Bank kommer alle med regnskaber onsdag og torsdag i næste uge.
Efter en uge med tendens til profithjemtagning for A. P. Møller papirerne D/S 1912 og D/S Svendborg, vurderes det, at en markant styrkelse af USD til niveauet 168,90 DEM kan medvirke til et kursløft onsdag.
Ligeledes ventes andre USD-følsomme papirer at få gavn af USD-styrkelsen, som også har smittet af på det britiske pund, hvilket kan gavne Sophus Berendsen på grund af selskabets aktiepost i britiske Rentokil.
ISS, der de seneste dage er gået mod det danske aktiemarkeds faldende tendens, ventes torsdag at kunne få gavn af bemærkninger fra koncerndirektør Waldemar Schmidt, der i ISS News stiller et bedre driftsresultat i udsigt.
- Efter i en tid at have vendt ISS-aktien ryggen på grund af krisen i USA, synes de danske institutionelle investorer nu interesserede i papiret, siger en handler.
KFX-aktier:  Kurs tirsdag    kl. 15.30     +/- Novo-Nordisk .........  590     - 10 Den Danske Bank ........     554      - 9 Tele Danmark ...........     364      - 2 Danisco ................     361      - 2 D/S 1912 ..........      183.000   - 1000 D/S Svendborg .....      262.000   - 2000 Sophus Berendsen ......      889     + 11 Unidanmark ............      345      - 7 Carlsberg .............      403      - 5 BG Bank ................     284      - 9. FLS ...................      855     - 11 Københavns Lufthavne ...     685    + 2,5 Coloplast .............      490      - 2 ISS ...................      174      + 2 Superfos ...............     775      - 5 Jyske Bank .............     517   0 GN Store Nord ..........     685      + 5 Chr. Hansen ...........      840   0 Radiometer ............      380      + 1 SAS Danmark .............  83,00   + 0,50.
- Stig Ørskov Pedersen (+45) 33 96 96 59.
(c) Reuters Limited 1997.
