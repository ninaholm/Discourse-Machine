ENGANGSUDGIFTER BAG SOPHUS-NEDJUSTERING - WERDELIN.

KØBENHAVN, 18 november (Reuter) - Det er store engangsomkostninger i to divisioner i Sophus Berendsen koncernen, der er baggrunden for den markante nedjustering af forventningerne til resultatet for hele 1996, som Sophus B tidligere mandag offentliggjorde. Det forklarer adm. direktør Hans Werdelin.
- Engangsomkostninger som følge af de beslutninger, der nu er truffet, giver den effekt, vi nu ser, siger Hans Werdelin til Reuters Finans.
Sophus Berendsen meddelte tidligere mandag, at selskabet forventer et resultat før associeret selskab og før skat på 145 mio. kr. i 1996. Det tilsvarende resultat blev i 1995 275 mio. kr. og selskabets forventning har hidtil lydt på fortsat fremgang.
Det blev samtidigt meddelt, at direktør Niels Hjertholm fratræder sin stilling som direktør for E&amp;D-divisionen.
Nedjusteringen og afskeden med direktør Niels Hjertholm fra E&amp;D-divisionen er konsekvensen af en rapport, der viste at det stod værre til end ventet i E&amp;D.
- I den forbindelse er der omkostninger til lukning af urentable produktlinjer, justering af lagre og udgifter til afskedigelser, forklarer Werdelin. Således afskedigede Sophus Berendsen 30 ansatte i oktober.
(c) Reuters Limited 1996.
