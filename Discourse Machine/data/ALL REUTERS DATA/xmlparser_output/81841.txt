Teleliberalisering bliver forsinket - Hilden.

KØBENHAVN, 20 marts (Reuter) - Den endelige teleliberalisering, der skulle træde i kraft 1. juli i år, bliver forsinket, siger forskningsminister Jytte Hilden, efter at teleforhandlingerne mellem regeringen og partierne bag det såkaldte teleforlig på Christiansborg brød sammen torsdag.
- Vi kan ikke nå at få teleliberaliseringen på plads til den 1. juli. Fristen er overskredet, sagde Jytte Hilden umiddelbart efter, at forhandlingerne var brudt sammen.
Forhandlingerne strandede på, at Venstre er uenig med de øvrige partier om, hvorvidt det danske telemarked vurderes samlet, eller om mobiltelefonmarkedet skal vurderes selvstændigt.
- Teleliberaliseringen kan sandsynligvis først gennemføres til efteråret eller i begyndelsen af 1998, sagde Jytte Hilden.
Og den udtalelse erklærede SF&apos;eren Aage Frandsen og socialdemokratiets Sonja Mikkelsen sig enige i. Venstres teleforhandler, Jens Løgstrup Madsen, nedtonede til gengæld Jytte Hildens udtalelser.
(c) Reuters Limited 1997.
