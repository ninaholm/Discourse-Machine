KAMPEN OM PHØNIX CONTRACTORS IND I NY FASE - LD.

KØBENHAVN, 5 februar (Reuter) - Kampen om Phønix Contractors er nu kommet inden i en ny fase, efter at bestyrelsen er kommet med sin udtalelse tirsdag, vurderer direktør i Lønmodtagernes Dyrtidsfond (LD), Flemming Skov Jensen, overfor Reuters Finans.
- Sagen er gået ind i en anden fase. Bestyrelsen er i en situation, hvor den prøver at få nogle højere bud frem. Og det er jo alt ære værd set ud fra en aktionærs synspunkt, siger han.
LD ejer tre pct. af aktierne i Phønix og otte pct. af stemmerne.
Flemming Skov Jensen mener endvidere, at Superfos vil være den af tilbudsgiverne, der vil have størst fordel af at overtage Phønix. Det skyldes, at Superfos i forvejen er i vejbranchen.
- Men byder de andre mere for Phønix-aktierne, er det formentlig dem, der får selskabet, siger han.
Flemming Skov Jensen vil dog ikke sige, at prisen på aktierne alene er afgørende for, hvem LD helst ser som køber. Han henviser til, at dyrtidsfonden samtidig er storaktionær i Superfos og Icopal, der konkurrerer med Phønix på vej-aktiviteterne.
LD ejer knap seks pct. af aktierne i Superfos og godt otte pct. af aktierne i Icopal.
Dyrtidsfondens direktør forklarer videre, at uanset hvad Phønix-bestyrelsen anbefaler, så er det ingen fast tradition for, at aktionærerne følger den linie.
Phønix&apos; bestyrelse oplyste tirsdag, at købstilbuddet fra norske Rieber &amp; Søn blev anset som det bedste, hvis det blev forhøjet til niveauet fra de to danske bud fra Marius Pedersen og Superfos.
Rieber &amp; Søn var første tilbudsgiver på Phønix Contractors med et tilbud på 650 kr. for A-aktien og 585 kr. for C-aktien. Superfos fulgte efter ved at byde hhv. 700 kr. og 620 kr., men blev overgået af Marius Pedersen, der bød hhv. 710 og 625 kr. (/uha).
(c) Reuters Limited 1997.
