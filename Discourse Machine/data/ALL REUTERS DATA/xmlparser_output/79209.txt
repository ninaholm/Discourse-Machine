OK-USIKKERHED KAN UDVIDE RENTESPÆND - UNIBANK.

KØBENHAVN, 20 januar (Reuter) - Usikkerheden om udfaldet af forårets overenskomster vil på kort sigt udvide det 10-årige dansk-tyske rentespænd. Det vurderer Unibank Markets i sin seneste månedlige renteprognose.
- Usikkerheden om udfaldet af forårets overenskomster vurderes i de kommende måneder at give det 10-årige rentespænd til Tyskland et lille puf opad fra de nuværende knap 70 bp. til omkring 85 bp., skriver Unibank Markets.
Bankens analytikere tilføjer, at stigende internationale renter indebærer, at den 10-årige rente vil stige med 100 bp. gennem året til 7,6 pct. ultimo.
Unibank Markets anfører, at de aftalte lønstigninger indenfor industriens område, der via en tre-årig aftale har afgjort sine overenskomster for næste år, kun får en lille direkte betydning. Men indirekte kan industriens aftaler bruges som løftestang ved de lokale lønforhandlinger.
- Slår satsforhøjelserne fuldt igennem i de lokale lønforhandlinger, vil det resultere i gennemsnitlige lønstigninger på omkring tre pct. Dette er dog et meget optimistisk skøn, idet udfaldet af overenskomstforhandlingerne på bygge-og anlægsområdet ligeledes vil influere på de lokale lønforhandlinger inden for industrien. Alt i alt ventes timelønningerne i industrien således at stige med 4,3 pct. i 1997, skriver Unibank. (/slj).
(c) Reuters Limited 1997.
