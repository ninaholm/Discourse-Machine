Amter kritiserer lynindgreb - blad.

KØBENHAVN, 3 juni (Reuter) - Regeringens forlig med SF og Enhedslisten om et økonomisk indgreb, der indebærer højere afgifter på bl.a. biler og flyrejser, har ikke kun tæret på regeringens popularitet i befolkningen.
Også bilforhandler-organisationerne og flyselskaberne har ytret deres kritik.
Og nu melder også amterne sig med kritik af indgrebet, der ellers skulle styrke den kollektive trafik på bekostning af privatbilismen.
I Amtrådsforeningens blad kritiseres indgrebspakken og dens tilskud til de amtslige trafikselskaber.
- De 320 mio. kr. (som DSB, amterne og kommunerne får til takstnedsættelser, red.) rækker kun til en takstreduktion på syv pct. Hvis trafikselskaberne skal skyde de sidste tre pct. til, kan det kun ske ved besparelser på driften. Og det er vel ikke meningen?, skriver Amtsrådsforeningen, der ikke køber regeringens argument om, at en lavere takst vil øge trafikselskabernes indtjening pga. en stigning i passagertallet.
- En passagerstigning vil komme i myldretiden, hvor busser og tog i forvejen udnyttes fuldt ud. Der skal med andre ord mere materiel og flere chauffører til, hedder det i bladet.
Umiddelbart efter indgrebet blev vedtaget fremhævede finansminister Mogens Lykketoft, at formålet først og fremmest var et forbedret miljø, bl.a. gennem en styrket kollektiv trafik.
Indgrebet vil give staten et nettoprovenu på ca. to mia. kr. om året fra 1998, oplyser Finansministeriet.
Flere økonomer, bl.a i Den Danske Bank vurderede, at indgrebet kun vil få en ringe vækstdæmpende effekt.
Alligevel fremhæver SF&apos;s finansordfører, Jes Lunde i det seneste nummer af partiets blad indgrebets fiscale og miljømæssige effekt.
Jes Lunde skriver i bladet, at aftalen har &quot;et stærkt miljømæssigt islæt&quot;, og at &quot;det finanspolitiske indgreb var nødvendigt&quot;.
- - Morten Bonde Pedersen (+45) 33 96 96 51.
(c) Reuters Limited 1997.
