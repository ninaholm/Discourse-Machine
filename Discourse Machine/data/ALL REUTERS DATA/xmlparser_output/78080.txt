NYE AFSKRIVNINGSREGLER REDDER J LAURITZEN-RES - ØU.

KØBENHAVN, 9 december (Reuter) - Rederiet J. Lauritzen vil i 1996 indkassere en gevinst på 35-40 mio. kr. ved at forlænge afskrivningsperioden for rederiets skibe. Det skriver ugebrevet Økonomisk Ugebrev (ØU) i denne uge.
- Hidtil har Lauritzen afskrevet skibene med seks pct. om året, men satsen er med virkning for 1996 reduceret til 4,5 pct., skriver ØU.
Finansdirektør i J. Lauritzen, Peter Svarre Andersen forklarer ændringen med en vurdering af skibenes levetid samt med andre rederiers afskrivningspraksis.
- Her kan man konstatere, at vi har anvendt en meget konservativ praksis. Og eftersom køle-og tankskibe har en levetid fra 25 til 30 år, har vi fundet det forsvarligt at nedsætte afskrivningssatsen til 4,5 pct., siger Peter Svarre Andersen til Økonomisk Ugebrev.
Målet for dette års resultat er et resultat i balance. Dette mål er dog blevet modvirket af faldende fragtrater.
- Man kan sige, at ændringen kommer meget belejligt, når vi netop har annonceret et nulresultat, siger Peter Svarre Andersen. (/slj).
(c) Reuters Limited 1996.
