SAS-TILTAG FOR SMÅ OG FOR SENT - ANALYTIKER.

KØBENHAVN, 20 november (Reuter) - På trods af SAS&apos;s udmelding om iværksættelse af omfattende tiltag for at reducere omkostninger og øge indtægterne, er der bekymring at spore hos en analytiker med SAS som speciale.
- Umiddelbart er de konkrete planer meget beskedne. Man har fra ledelsen side på et analytikermøde i Oslo begrundet det med, at man ikke har ønsket at provokere fagforeningerne. Og det giver i sig selv en risiko for, at når besparelserne kommer, at de så kommer for sent, og at de er for små, siger analytikeren til Reuters Finans.
Men han påpeger, at det er svært at udtale sig om planerne, sålænge de ikke er konkretiseret, og SAS ikke har sat tal på.
SAS fremlagde tirsdag i forbindelse med koncernens offentliggørelse af regnskabet for januar-september sine planer om yderligere tiltag for at forbedre den økonomiske situation i SAS.
- Omfattende tiltag er sat i gang med henblik på målrettede og strukturelle omkostningsreduktioner samt indtægtsforbedringer med sigte på effekt i 1997 og årene fremover, hed det i regnskabet.
Koncernen kan efter årets første tre kvartaler se tilbage på et ni måneders overskud før skat, der er reduceret med mere end 40 pct. i forhold til den tilsvarende periode 1995. I perioden fra januar til september fik SAS et overskud før skat på 1.257 mio. SEK.
Drifsresultatet før afskrivninger faldt i samme periode med ca. 1,3 mia. SEK til 2,6 mia. SEK. Det lavere driftsresultat synes at skyldes en lidt uheldig kombination af lavere omsætning og højere driftsomkostninger.
- Det var et skuffende regnskab, der viser, at SAS er ude for en reel negativ udvikling med stigende driftsomkostninger, vurderer analytikeren.
Omsætningen faldt i årets første tre kvartal med ca. 700 mio. SEK til 26 mia. SEK, mens driftsomkostningerne steg med 600 mio. SEK til 23,4 mio. SEK. (/eep).
(c) Reuters Limited 1996.
