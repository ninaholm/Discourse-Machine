Endelig teleliberalisering kan nåes til tiden - SF.

KØBENHAVN, 2 april (Reuter) - Den endelige liberalisering af det danske telemarked kan blive gennemført som planlagt, inden Folketinget går på sommerferie. Det vurderer SF&apos;s telepolitiske ordfører, Aage Frandsen, overfor Reuters Finans.
Før påske sagde forskningsminister Jytte Hilden ellers, at den endelige liberalisering ville blive udskudt til efteråret eller til første januar 1998.
Det skyldtes, at de partier, der har indgået forlig om tele-liberaliseringen, før påske opgav at blive enige om liberaliseringens sidste fase.
Venstre stod isoleret med holdning om, at kun Tele Danmark skal have status som dominerende markedsaktør, og at den tidligere statsmastodont derfor er den eneste virksomhed herhjemme, der skal underlægges lovens krav om at give konkurrenterne lempelig adgang til at benytte virksomhedens kabler.
De øvrige fem partier bag teleforliget mente, at også Sonofon skal have status af dominerende aktør på mobiltelefon-området, hvor selskabet sidder på over 25 pct. af markedet.
Både Venstre og de fem øvrige partier hævder at have EU på deres side. EU-Kommissionen arbejder i øjeblikket på et direktiv, der lægger rammerne for de forestående teleliberaliseringer i de enkelte lande. Direktivet ventes færdigt til maj.
Venstre har hidtil afvist at sende det nuværende telelovforslag til høring i Bruxelles. Men tirsdag indvilligede partiet i at lade forslaget runde EU.
- Vi kan stemme for lovforslaget, når regeringen har dokumenteret, at forslaget er i overensstemmelse med EU-reglerne, siger Venstres teleordfører, Jens Løgstrup Madsen, onsdag til Berlingske Tidende.
Den beslutning er hans kollega hos SF, Aage Frandsen, godt tilfreds med.
- Vi andre har hele tiden været for at sende forslaget til høring i EU. Derfor er vi godt tilfredse med Venstres beslutning, siger han.
Aage Frandsen vurderer, at telelovforslaget nu kan blive vedtaget inden sommerferien.
- Jeg regner med, at det kan nåes inden sommerferien, siger han.
Samtidig med, at lovforslaget sendes til høring i EU, bliver også en række organisationer og virksomheder hørt. Høringen skulle efter regeringens plan været foregået inden påske. Nu bliver den en arbejdsuge forsinket.
Selvom det kun er Venstre, de konservative, CD, de radikale, Socialdemokratiet og SF, der står bag teleforliget, skal loven vedtages på normal vis ved afstemning i folketingssalen.
- Morten Bonde Pedersen (+45) 33 96 96 51.
(c) Reuters Limited 1997.
