Cat-Link konkurrerer med Mols-Linien om lastbiler.

KØBENHAVN, 22 april (Reuter) - Cat-Link vil nu konkurrere med Mols-Linien om overførsel af lastbiler. Hurtigfærgerederiet, der sejler mellem Århus og Kalundborg, vil på færgen Cat-Link III nu medtage vogntog og sættevogne, der er op til 18 meter lange og har et akseltryk på 10 tons.
- Sammenlignet med alternativet via Ebeltoft/Sjællands Odde (Mols-Linien, red.), er der tale om en anselig økonomisk gevinst i form af kortere rejsetid og sparede kilometer ved at sejle til og fra det jyske motorvejsnet i Århus, skriver Cat-Link i en pressemeddelelse.
Cat-Link, der melder om en del henvendelser fra vognmandsbranchen, forventer at opdyrke et marked i en størrelse af ca. 10-15 mio. kr. årligt. Det svarer groft regnet til omkring 10.000 lastbiler. Til sammenligning overførte Mols-Linien i 1996 253.629 lastbiler.
Hos Mols-Linien tager adm. direktør William Jørgensen Cat-Links nye initiaitv med sindsro.
- Vores strategi er stik modsat. Vi har valgt at dele trafikken op i to. Personbilerne overfører vi med hurtigfærgerne, mens lastbilerne overføres med vores kombifærger. Det giver en meget hurtigere trafikafvikling, hvilket har været en succes, siger William Jørgensen tirsdag til Reuters Finans.
Cat-Link oplyser, at der for færgerne Ask og Urd, der også sejler mellem Århus og Kalundborg, meldes om en del fuldt bookede afgange.
- Så noget tyder på, at godstrafikken til og fra Århus er i en betydelig vækst, skriver Cat-Link.
- Stig Ørskov Pedersen (+45) 33 96 96 59.
(c) Reuters Limited 1997.
