BØRSDEBUTANTER ER BLEVET SPEKULATIONSOBJEKT - ØU.

KØBENHAVN, 18 november (Reuter) - Nye selskabers entre på Københavns Fondsbørs er ved at blive investorernes førende spekulationsobjekt, vurderer Økonomisk Ugebrev (ØU) på baggrund af en gennemgang af 15 nye aktier, der har været noteret i 500 dage.
- I gennemsnit har debutanterne klaret sig 35 pct. bedre end Fondsbørsens totalindeks i de første 11 måneder af deres respektive børstilværelser. Men derefter hører investorernes udstrakte velvilje tilsyneladende op, skriver ugebrevet.
Investorernes interesse i de nye aktier er stor i begyndelsen, men efter ca. et år vender det.
I løbet af andet år sætter de nye akiter således op mod halvdelen af den opbyggede goodwill over styr, og klarer sig i gennemsnit knap 15 pct. ringere end det samlede aktiemarked. År tre byder på færre udsving, men dog et samlet efterslæb på 5-10 pct. i forhold til de mere stabile og modstandsdygtige børsnoterede aktier.
Ugebrevet konstaterer på baggrund af sin gennemgang, at trods forskelle er tendensen entydig.
- 87 procent af de nye selskaber klarer sig bedre end markedet i det første år på børsen. I år to falder aktionærerne fra, og to ud af tre selskaber sakker markant agterud, hedder det. (/uha).
(c) Reuters Limited 1996.
