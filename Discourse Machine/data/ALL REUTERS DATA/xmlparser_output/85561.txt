Ny regnskabspraksis rammer banker - analytiker.

KØBENHAVN, 9 juli (Reuter) - De danske pengeinstitutter går glip af muligheden for at hensætte et stort trecifret millionbeløb i årets regnskaber, fordi Finanstilsynet har indskærpet, at der kun må hensættes på det tidspunkt, hvor omkostningerne afholdes, vurderer bankanalytiker Bjarne Jensen.
- Indskærpelsen fra Finanstilsynet omhandler posten hensættelser til fremtidige teknologiinvesteringer, der i 1996 udgjorde 650 mio. kr., konstaterer Bjarne Jensen i den seneste udgave af Månedsbrevet Bankinfo.
Han har tidligere peget på, at der har været en tendens til at flytte omkostninger via hensættelser til blandt andet teknologiomkostninger, der ikke er afholdt.
- Denne type omkostninger skal fremover medtages som udgifter i regnskabet på det tidspunkt, hvor omkostningerne afholdes, og kommer til at indgå som synlige ordinære omkostninger, konstaterer Bjarne Jensen.
Finanstilsynet indskærpede i sin vejledning til udformningen af halvårsregnskaberne i pengeinstitutterne, at det ikke er i overensstemmelse med periodiseringsprincipperne i bank-og sparekasseloven, at foretage hensættelser til forventede omkostninger, når de foretages med henblik på at skabe grundlag for fremtidig indtjening.
- Ole Mikkelsen (+45) 33 96 96 54.
(c) Reuters Limited 1997.
