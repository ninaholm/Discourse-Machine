Lån &amp; Spar åbner filial i Roskilde - adm dir.

KØBENHAVN, 19 marts (Reuter) - Det lille lønmodtagerpengeinstitut, Lån &amp; Spar Bank, åbner en ny filial i Roskilde til sommer, oplyser bankens adm. direktør Peter Schou.
- Vi har netop erhvervet en ejendom i Roskilde, hvor vi påtænker at åbne filial til sommer, siger Peter Schou til Reuters Finans.
Lån &amp; Spar Bank vil efter åbningen i Roskilde have 12 filialer, og banken vil måske åbne yderligere en filial i år, oplyser Peter Schou.
- Vi meldte ud sidste år, at vi ville etablere en-to filialer yderligere. Men det er svært for os at finde egnede steder, fordi mange steder er der lokalplaner fra begyndelsen af 80&apos;erne. Det er rent faktisk ret bøvlet at være en bank, der ekspanderer i slutningen 90&apos;erne, fordi der er mange flere forhindringer, end der har været for andre, siger Peter Schou.
Siden 1994 har Lån &amp; Spar Bank åbnet tre filialer i Kolding, Lyngby og på Højbro Plads i København.
- Alle tre filialer bidrager i dag med et positivt dækningsbidrag i banken. Det har været lønsomt for Lån &amp; Spar at etablere de filialer, siger Peter Schou.
Selv om banken i høj grad er baseret på selvbetjening i form af telefon og homebanking, så ønsker banken også at være repræsenteret med filialer i de større byer. Men Peter Schou vil ikke oplyse, hvad målet for antallet af filialer er.
- Det er ikke sådan, at vi skal etablere en håndfuld yderligere filialer, siger Peter Schou.
- Ole Mikkelsen (+45) 33 96 96 54.
(c) Reuters Limited 1997.
