ANALYTIKERE VENTER FREMGANG I SOPHUS B-HLV (RPT).

KØBENHAVN, 29 august (Reuter) - Sophus Berendsen forventes i dag at kunne fremvise et imponerende resultat for årets første seks måneder.
Det fremgår af en Reuters rundspørge blandt danske aktieanalytikere med Sophus Berendsen som speciale.
Analytikerne forventer i gennemsnit et ordinært resultat på 656 mio. kr. mod 663 mio. kr. i 1995 halvåret.
- Umiddelbart ligner det ikke en fremgang i resultatet, men man kan ikke sammenligne de to halvårsresultater pga. det ændrede ejerforhold i Rentokil, siger en analytiker.
I forbindelse med Rentokil&apos;s overtagelse af engelske BET, er Sophus Berendsens andel blevet nedbragt til 35,7 pct. fra godt 50 pct.
Rentokil offentliggjorde i sidste uge et halvårsresultat, som viste et overskud på 134,5 mio. GBP mod 99,2 mio. GBP i første halvdel af 1995.
- Jeg forventer, at selskabet vil fortsætte den gode udvikling, som har præget selskabet i de sidste par år, dvs. både stigende omsætning og højere indtjening, siger en analytiker.
Analytikerne er dog alle enige om, at estimaterne er præget af en vis usikkerhed efter Rentokils overtagelse af BET.
- Det store spørgsmål er, hvordan vi skal vægte Sophus Berendsens ejerandel i Rentokil. Jeg har brugt en metode, hvor jeg regner den gennemsnitlig ejerandel ud. Det giver en gennemsnitlig ejerprocent på 46 pct. over de seks måneder, siger en analytiker.
På bundlinien forventer analytikerne et resultat på 431 mio. kr. mod 386 mio. kr. i 1995-halvåret.
(c) Reuters Limited 1996.
