UNIBANKS 97-RES BLIVER LIDT BEDRE - T KRARUP.

KØBENHAVN, 19 februar (Reuter) - Unibank ventes at komme ud af regnskabsåret 1997 med et resultat, der er lidt bedre end i 1996, hvis der ses bort fra posten med kursreguleringer af værdipapirer og ekstraordinære poster. Det oplyste Thorleif Krarup, der er formand for direktionen i banken, på et pressemøde onsdag.
- Det bliver lidt bedre, svarede Thorleif Krarup, da han blev spurgt direkte om forventningerne til i år på pressemødet. Han understregede, at vurderingen bygger på resultatet uden kursreguleringer og ekstraordinære poster.
Det fremgår ikke direkte af det årsregnskab, der blev offentliggjort onsdag, om ledelsen ventede større eller mindre resultat i 1997. I regnskabet hedder det blot, at netto rente-og gebyrindtægterne ventes fastholdt på samme niveau, hvis de aktuelle renteforhold fortsætter uændret.
Som det var tilfældet i 1996, venter banken heller ikke i 1997 at betale fuld skat. Banken får dermed også glæde af tidligere års uudnyttede afskrivninger.
- Det er stadig sådan, at vores effektive skattesats ikke vil ligge langt fra den, der er i regnskabet (1996, red.), sagde Thorleif Krarup på pressemødet.
(c) Reuters Limited 1997.
