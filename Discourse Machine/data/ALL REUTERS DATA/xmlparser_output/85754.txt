Moderat stigning i byggejob i 98 - Håndværksråd.

KØBENHAVN, 15 juli (Reuter) - Byggebeskæftigelsen vil til næste år vokse mere moderat end i år, hvor der har været en god stigning. Afdæmpningen skyldes de indgreb, som regeringen har foretaget over for bygge-og anlægssektoren, vurderer Håndværksrådet i sin seneste byggeanalyse.
Rådet forventer, at beskæftigelsesfremgangen til næste år vil blive på knap 1.000 mandår.
- Familien Danmarks efterspørgsel efter nye huse og forbedringer og vedligeholdelse i hjemmet skaber en god stigning i byggesektorens beskæftigelse i år, men stigningen vil være moderat til næste år, som følge af de bånd regeringen har lagt på den offentlige efterspørgsel efter byggeri, vurderer økonom Søren Nicholaisen fra Håndværksrådet i en pressemeddelelse.
Væksten inden for byggeriet vil være størst i parcelhusbyggeriet. Her forventer Håndværksrådet 6.000 påbegyndte boliger i år stigende til 7.000 næste år mod 5.000 i 1996.
- Til gengæld påbegyndes 500 færre støttede familie-og ungdomsboliger i år og 1.000-1.500 færre til næste år - som følge af regeringens aftale med kommunerne, påpeger Søren Nicholaisen.
Regeringens aftale med Kommunernes Landsforening betyder, at der er indført stop for tilsagn til almene familieboliger og ungdomsboliger i resten af 1997. Desuden har Finansministeriet indført en afgift på 20 pct. på alt statsbyggeri frem til 1999. Byggeriets Arbejdsgivere har kaldt indgrebene &quot;en ren panikreaktion&quot;, men hos Håndværksrådet er tonerne noget lysere.
- Håndværksrådet vurderer samlet, at regeringens indgreb var nødvendigt og tilpas i omfang med henblik på efterårets og næste års beskæftigelse, skriver Håndværksrådet i analysen.
Men rådet er ikke tilfreds med afgiften på 20 pct., idet den specielt rammer byggerier med en høj anvendelse af ufaglært arbejdskraft.
- Ledigheden blandt de ufaglærte er ikke alarmerende. Det er den faglærte arbejdskraft, som oplever lav ledighed, og her vil presset fra statsbyggeriet især komme fra byggeaktiviteterne hos Undervisnings-og Kulturministeriet, som samlet har byggeudgifter for knapt en mia. kr. Flere af disse ministeriers byggeprojekter var i forvejen udskudt, og effekten på beskæftigelsen må derfor anses for at være meget lille, hedder det i byggeanalysen.
De seneste udmeldinger fra både Centrum-Demokraterne og Det radikale Venstre om, at de vil være positivt indstillede over for at sænke den maksimale belåningsprocent fra de nuværende 80 pct., hvis det bliver nødvendigt, vækker ikke umiddelbar gehør hos Håndværksrådet.
- Vi foretrækker, at man i stedet bruger det offentlige byggeri som en konjunkturudjævner. Det vil sige, at man i perioder hvor den private efterspørgsel er høj, tilsvarende dæmper byggeriet inden for det offentlige, siger Søren Nicolaisen til Reuters Finans.
- Eva Elgaard Pedersen (+45) 33 96 96 57.
(c) Reuters Limited 1997.
