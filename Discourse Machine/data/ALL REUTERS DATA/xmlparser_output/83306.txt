DUF-selskabers kapitalbehov fordobles i år - fmd.

KØBENHAVN, 2 maj (Reuter) - Dansk Udviklingsfinansiering (DUF) har endelig fået held med at tiltrække investeringer til sine venture-selskaber. Det er også tiltrængt, da DUF&apos;s selskaber i år har brug for dobbelt så meget kapital som sidste år. Det sagde bestyrelsesformand Erik B. Rasmussen på fredagens generalforsamling.
- Vi har endelig fået hul på bestræbelserne med at få nye investorer ind i vore selskaber. Såvel indenlandske som udenlandske investorer begynder nu at værdsætte potentialet i flere af de selskaber, DUF har været med til at starte, sagde Erik B. Rasmussen.
DUF investerede sidste år for 72,4 mio. kr., mens 147 mio. kr. kom fra andre investorer, heraf 40 pct. i udlandet. Det var første gang, at andre investorer mere kapital til DUF&apos;s selskaber end DUF selv i 1996.
For indeværende år vil DUF&apos;s investeringer ligge på nogenlunde samme niveau som sidste år. Virksomhedernes samlede behov er omkring 400 mio. kr., og den resterende kapital kan kun fremskaffes med hjælp fra andre investorer, sagde bestyrelsesformanden.
DUF solgte sidste år tre teknologiprojekter, mens 1997 allerede har budt på to frasalg. Erik B. Rasmussen oplyste endvidere, at der forventes yderligere et par salg med gevinst i 1997 samt en børsintroduktion til en værdi, der er betydeligt over den, selskabet er bogført til i DUF&apos;s regnskab.
Han kom ikke i sin beretning ind på, hvilken virksomhed, der er tale om.
- Søren Linding Jakobsen (+45) 33 96 96 53.
(c) Reuters Limited 1997.
