HT DEFTA RESULTAT GIK FREM TRODS SALGSPROBLEMER.

KØBENHAVN, 22 november (Reuter) - HT Defta kunne i regnskabsåret 1995/96 fremvise en vækst i den primære drift på godt 4 pct. fra 16,2 mio. kr. til 16,8 mio. kr. på trods af afsætningsmæssige problemer, fremgår det af selskabets årsregnskab.
- Selskabets tre byggemarker har trods et koldt forårs negative påvirkninger på omsætningen af sæsonvarer vist en acceptabel udvikling baseret på et bredt varesortiment og attraktive specialtilbud, skriver selskabet.
Samtidig har afsætningen til den træforbrugende industri været ramt af et svigtende eksportsalg.
Selskabets eksport af byggekomponenter er til gengæld i regnskabsåret blevet fordoblet til 45 mio. kr, fremgår det af regnskabet.
Indenfor trælastforretningsområdet har HT Defta fortsat den positive udvikling fra året før, godt hjulpet af den høje aktivitet inden for parcelhusbyggeriet.
- Aktiviteten har især i perioden april-september været meget høj forårsaget af det samlede byggeri&apos;s høje aktivitet og fortsatte fremgang, skriver ledelsen.
Øgede finansielle udgifter i forbindelse med tilkøb og leje af bygninger og grunde har trukket lidt ned i resultatet før skat. HT Defta kom ud af regnskabsåret 1995/96 med et resultat før skat på 16,1 mio. kr. mod 16,4 mio. kr. året før.
I det kommende regnskabsår venter selskabet, at aktiviteten indenfor byggebranchen vil bliver videreført på det nuværende niveau.
- Bestyrelsen venter en positiv udvikling i omsætningen, men den kraftige ekspansion vil medføre igangsætningsomkostninger. Med disse modsatrettede tendenser forventer bestyrelsen derfor, at resultatet for 1996/97 vil blive på et lavere niveau, men tilfredsstillende i forhold til det afsluttede regnskab, hedder det videre. (/jnu).
(c) Reuters Limited 1996.
