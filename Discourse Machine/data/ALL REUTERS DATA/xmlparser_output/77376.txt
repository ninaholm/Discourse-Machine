SAS PÅ VEJ MED MILLIARD-BESPARELSER - AVIS.

KØBENHAVN, 7 november (Reuter) - SAS vil ved fremlæggelsen af kvartalsregnskabet den 19. november offentliggøre en omfattende sparerunde, der skal skære milliarder af kroner af flyselskabets omkostninger. Det skriver den norske avis, Finansavisen torsdag.
- Kort tid efter at konkurrenterne British Airways, KLM og Lufthansa har annonceret omfattende omkostningsreduktioner, vil også SAS fremlægge sine planer om nedskæringer i milliardklassen, skriver avisen.
Besparelserne løber op i milliarder og skal implementeres i løbet af de kommende to år indenfor alle grene af selskabet. Ifølge Finansavisen vil det indebære afskedigelser.
British Airways meddelte allerede for halvanden måned siden, at selskabet skal reducere sine omkostninger med 10 mia. NOK inden år 2000, mens hollandske KLM vil spare fem-seks mia. NOK i løbet af de kommende tre år. Også SAS&apos; tyske partner, Lufthansa har tidligere på ugen luftet planer om at skære omkostningerne med 20-28 pct.
Finansavisens kilder vurderer, at SAS planlægger at spare mindst en mia. NOK. Selv om SAS på det seneste har tjent gode penge, er selskabet fortsat lidt tung bagi, skriver Finansavisen.
Informationsdirektør Peter Forsman fra SAS bekræfter over for Finansavisen, at selskabet i forbindelse med kvartalsmeddelelsen vil &quot;kommentere fremtiden&quot;.
SAS har senest i sit personaleblad Inside SAS hejst det røde flag for udviklingen i indtjeningen. Svagere resultater i år henføres til en skærpet konkurrence, men også et kraftigt øget udgiftsniveau. (/slj).
(c) Reuters Limited 1996.
