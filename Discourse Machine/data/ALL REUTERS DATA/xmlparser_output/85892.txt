Svensk nedtur bag lavere Dahl-resultat i 1 hlv.

KØBENHAVN, 21 juli (Reuter) - Det svage svenske marked gav et fald i indtjeningen i de første seks måneder for VVS-grossisten, Dahl International, mens omkostninger til restrukturering efter et større opkøb i Sverige tillige bidrog negativt.
Det fremgår af en regnskabsmeddelelse mandag, der viste et overskud efter finansposter i første halvår på 42 mio. SEK mod 73 mio. SEK. i samme periode sidste år.
- Nedgangen skyldes det svage svenske marked samt forventede omkostninger i forbindelse med overtagelsen af Skoogs VVS. Resultatet er påvirket positivt af forbedringer i Danmark og Finland, skriver Dahl.
Den svenske VVS-handelskoncern forventer, at fordelene ved Skoogs-købet vil vise sig i 1998 i form af færre omkostninger i størrelsesordenen mindst 50 mio. SEK om året sammenlignet med niveauet ved overtagelsen - årsskiftet 1996/97.
- Renset for omkostninger i forbindelse med omstrukturering, hvoraf hovedparten kan henføres til omkostninger ved integration af Skoogs VVS, var koncernresultatet noget bedre end sidste år, skriver Dahl.
Trods problemerne på det svenske marked fortsætter Dahl gennemførelsen af sin strategi med at nå og befæste en ledende position på VVS-grossistens markeder, fremgår det. Dahl koncernchef, P-O Söderberg, glæder sig over den positive udvikling i resultatet i Danmark og Finland samt den stærke vækst i Finland og Polen.
Dahl forventer, at det svage marked i Sverige vil fortsætte resten af året, mens de øvrige større markeder skønnes at udvikle sig godt, skriver selskabet i sin regnskabsmeddelelse.
- Søren Linding Jakobsen (+45) 33 96 96 53.
(c) Reuters Limited 1997.
