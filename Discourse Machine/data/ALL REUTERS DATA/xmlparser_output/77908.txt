GOLDMAN SACHS OPJUSTERER DANSK BNP-SKØN.

KØBENHAVN, 28 november (Reuter) - Den amerikanske investeringsbank Goldman Sachs har i deres seneste prognose over dansk økonomi opjusteret skønnene for væksten i økonomien i år og til næste år.
- Vi forventer, at den økonomiske aktivitet vil styrkes yderligere i årets anden halvdel i takt med at lavere renter øger forbruget, eksport markederne forbedres og lageropbygningen genoplives, skriver økonomerne.
Således spår bankens økonomer BNP-væksten i 1996 til 2,4 pct. og 3,6 pct. i 1997. Tidligere lød bankens forventninger på hhv. 1,6 pct. og 3,0 pct.
Styrken af det økonomiske opsving giver imidlertid grund til nogen bekymring for udviklingen i inflationen på kort sigt, mener Goldman Sachs.
- Arbejdsmarkedet strammer til med et opadgående pres på lønningerne. Selvom enhedslønomkostningerne fortsat opfører sig pænt, forventer vi, at større indtjeningsmarginer kan presse inflationen op til et gennemsnit i 1997 på 2,6 pct. fra 2,1 pct. i 1996, skriver de i prognosen.
Danmarks Statistik har netop offentliggjort forbruger-og nettopriserne for oktober måned. Forbrugerpriserne steg i oktober 2,4 pct., mens nettopriserne steg 2,2 pct. Inflationsudviklingen i oktober var helt i tråd med markedets forventninger.
Efter den delvist harmoniserede EU-metode steg forbrugerpriserne i oktober med 2,6 pct. (/pbt).
(c) Reuters Limited 1996.
