Presserunde - Erhverv tirsdag 24 juni.

Reuters står ikke inde for avisartiklernes nøjagtighed 1) Mange butikker snyder med udsalgsvarer. Imod reglerne køber butikskæderne varer hjem lige op til udsalget, og derefter sælges de som udsalgsvarer. Desuden annonceres en lang række varer i udsalgsaviserne, selv om prisen før udsalget har været den samme. Jyllands-Posten har undersøgt udsalgskataloger fra syv butikskæder, og i dem alle findes varer, der ikke er på udsalg. Forbrugerombudsmand Hagen Jørgensen stempler den form for markedsføring som en klar overtrædelse af markedsføringsloven. (Jyllands-Posten side 1)
2) Mere end hver sjette økologiske landmand overtræder reglerne for økologisk landbrugsdrift. En ny opgørelse fra Plantedirektoratet viser, at 195 ud af landets i alt 1166 økologiske landmænd tilsammen har begået 238 overtrædelser af reglerne om økologisk drift i 1996. De mest forekommende er anvendelse af ikke-økologisk foder i et omfang, der er højere end det, loven tillader. (Jyllands-Posten Erhverv &amp; Økonomi side 1)
3) Mindre end to måneder efter lanceringen af det formelle samarbejde er Star Alliance dybt inde i forhandlinger om udvidelse af alliancen. Star Alliance bestod fra begyndelsen af SAS, United Airlines, Lufthansa, Thai Airways og Air Canada. Nu oplyser kilder hos Lufthansa i Frankfurt til det japanske nyhedsbureau Kyodo, at der i øjeblikket føres forhandlinger med yderligere fire selskaber om at indgå i dette verdens mest omfattende globale netværk af selvstændige flyselskaber. (Jyllands-Posten Erhverv &amp; Økonomi side 2)
4) TV 2 Danmark skal omdannes til et 100 procent statsligt aktieselskab. En ny, landsdækkende radiokanal skal på TV 2&apos;s hænder, de otte regionalstationer skal forblive tæt knyttet til TV 2 og gradvist sende flere og længere tv-programmer. Det er blot nogle af hovedpunkterne i en ny udviklingsplan, som TV 2 Danmark og de otte regioner er blevet enige om i et samlet udspil til kulturminister Ebbe Lundgaard (R). (Jyllands-Posten side 2)
5) Op imod 300 firmaer over hele landet kan være blevet ført bag lyset af to bedragere fra Rødovre. Siden januar har firmaet Lindberg og Sharfelt på Slotsherrensvej i Rødovre bestilt og modtaget varer fra firmaer over hele landet - det drejer sig primært om EDB-udstyr, men også hårde hvidevarer, kontorudstyr og en række andre varer. Bedrageriet er af den gode gammeldags metode: Man har bestilt varer uden at have den fjerneste intention om at betale. En 26-årig mand er foreløbigt varetægtsfængslet, men politiet leder også efter endnu en person. (Berlingske Tidende side 2)
6) Aftalen om at sælge 48 procent af aktierne i Danyard til den malaysiske forretningsmand Amin Shah hænger i en tynd tråd. Den rapport om Danyard, som Shah havde bestilt af konsulentfirmaet Jones Lang &amp; Wooton lader vente på sig. &quot;Alt afhænger af resultatet i rapporten, så vi ikke kommer til at betale for meget for skibsværftet,&quot; siger Amin Shah. Direkte adspurgt om den rette pris, siger Shah: &quot;Måske mindst 50 procent rabat, men det får vi nok ikke&quot;. (Berl. Erhverv side 1)
(Presserunden er udarbejdet af Finansinformation).
(c) Reuters Limited 1997.
