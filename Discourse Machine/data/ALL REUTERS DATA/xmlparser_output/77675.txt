JELVED - EKSTRA STRAMNING VED HØJT LØNPRES I 97.

KØBENHAVN, 20 november (Reuter) - Økonomiminister Marianne Jelved oplyser, at regeringen vil overveje at gennemføre en yderligere finansstramning, hvis næste års overenskomstforhandlinger ender med for høje lønstigninger. Det fremgår af udtalelser fra Marianne Jelved til Reuters Finans.
- Vi kan blive bragt i en situation, hvis overenskomst-forhandlingerne ikke falder rimeligt ud, hvor vi må foretage en ekstraordinær finanspolitisk stramning, siger hun i en kommentar til Det Økonomiske Råds (DØR) nye prognose for dansk økonomi.
DØR vurderer, der kan opstå et akut behov for en finanspolitisk stramning hvis lønudviklingen bliver høj.
- Behovet for stramninger vil blive akut, hvis lønstigningerne tiltager yderligere, eller hvis den indenlandske efterspørgsel stiger mere end forventet, skriver vismændene.
DØR forventer, at de danske lønstigninger vil ligge over udlandets i de kommende år, således at der i perioden 1996-1998 vil blive tale om en forværring af den danske lønkonkurrenceevne med 1,5 pct.
Marianne Jelved vil ikke konkret afgrænse, hvor høje lønstigninger, der skal være tale om, før en ekstraordinær finansstramning i givet fald kan blive aktuel. Men som rettesnor henviser hun til udlandet.
- Det begge arbejdsmarkedets parter bør kigge på, er omkostningsniveauet i de lande vi konkurrere med og har meget samhandel med, siger Marianne Jelved. (/uha).
(c) Reuters Limited 1996.
