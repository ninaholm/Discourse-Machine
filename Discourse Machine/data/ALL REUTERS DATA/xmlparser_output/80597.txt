NEDJUSTERING AF DAU-SALDO I TRÅD MED VÆKST - SHB.

KØBENHAVN, 24 februar (Reuter) - Finansministeriets nedjustering af underskuddet på DAU-saldoen i 1996 med 2,1 mia. kr. til 22,9 mia. kr. er en naturlig følge af, at der i andet halvår 1996 kom godt gang i den danske vækst. Det vurderer Svenska Handelsbanken (SHB) mandag.
- Det er en meget logisk konsekvens af, at væksten i andet halvår 1996 var noget stærkere end forventet. Og vi tror, at der også kan komme en pæn positiv overraskelse i 1997 med de udsigter, der er for økonomien, siger Thomas Thygesen, cheføkonom i Svenska Handelsbankens danske afdeling. Banken venter i år en BNP-vækst på 3,5 pct.
Finansministeriets seneste nedjustering af skønnet over udviklingen i DAU-saldoen, der dækker over statens drifts-, anlægs-og udlånsbudget, er den fjerde siden august 1996.
Det foreløbige regnskab viser således indtægter for 363,9 mia. kr. i 1996 mod udgifter for 386,8 mia. kr. det er i forhold til Finansloven for 1996 samt tillægsbevilinger (TB) en stigning i indtægterne på 9,3 mia. kr., mens udgifter ligger 2,7 mia. kr. over budgettet.
Merindtægterne skyldes ifølge ministeriet især øgede indtægter på erhvervsskatteområdet.
Svenska Handelbanken vurderer ikke, at den seneste nedjustering vil få nogen særlig betydning i vurderingen af den danske økonomi.
- Sålænge det ikke er udtryk for andet, end at økonomien vokser noget hurtigere end ventet, har det nok heller ikke nogen stor betydning for vurderingen af den danske økonomi. Her er det pikant at huske på, at den sidste gang vi havde overskud på budgettet var i årene 1986-88, påpeger Thomas Thygesen.
Dermed mener han, at det ikke er nogen naturlov, at når der er overskud på statsbudgettet, så har økonomien det godt, men mere at væksten er høj. I perioden 1986-88 lykkedes det at få overskud på de offentlige finanser, men prisen var en overophedning af den indenlandske økonomi med kraftigt stigende underskud på betalingsbalancen til følge.
Det fik den borgerlige regering til at indføre forbrugsbegrænsende foranstaltninger, herunder en ny skattereform, der dog først trådte i kraft i 1987. Fra 1990 var der overskud på betalingsbalancen, mens der fra 1989 igen var underskud på de samlede offentlige finanser.
- Eva Elgaard Pedersen (+45) 33 96 96 57.
(c) Reuters Limited 1997.
