BYG vil bede Løvig kigge på bygge-udskydelse.

KØBENHAVN, 3 april (Reuter) - Byggeriets Arbejdsgivere (BYG) vil bede boligminister Ole Løvig Simonsen kigge nærmere på sin beslutning om at udskyde offentlige byggerier for 800 mio. kr. Det siger BYG&apos;s direktør, Kurt Jensen, til Reuters Finans.
Boligministeren har besluttet at udskyde ca. 20 byggeprojekter rundt om i landet til en værdi af i alt 800 mio. kr. for at undgå overophedning i byggesektoren.
Den beslutning, har BYG indirekte været med til at rådgive ministeren om gennem et udvalg, der løbende vurderer bygge-situationen rundt i landet.
Alligevel vil BYG bede ministeren kigge nærmere på, hvordan de projekter, der skal udskydes, er fordelt rundt i Kongeriget.
- Vi har fået henvendelser fra håndværksmestre i bl.a. Århus-, Odense-og Koldingområdet. Her er ordrebøgerne ikke så tykke som andre steder i landet. Mestrene har kun arbejde til to-tre uger, siger Kurt Jensen.
Ifølge Det Fri Aktuelt vil boligministeren udskyde byggerier i både Århus og Odense.
I den fynske hovedstad skal fire statslige bygge-projekter til 122 mio. kr. udskydes på ubestemt tid. Desuden overvejer han at udskyde to andre bygge-projekter til 74 mio. kr. i den fynske hovedstad.
I Århus er et universitets-projekt til 31 mio. kr. sat på ventelisten, skriver bladet.
- Jeg er sikker på, at boligministeren vil være parat til at justere sin beslutning, så vi kan fortsætte vores samarbejde om at styre de offentlige byggerier efter beskæftigelsen, siger Kurt Jensen.
Han forklarer, at det ikke mindst er i bygmestrenes egen interesse at undgå flaskehalse.
- Det er dyrt for mestrene, hvis de ikke kan skaffe arbejdskraft nok. Det koster i dagbøder og lignende, fordi byggerierne ikke kan blive færdige til tiden. Det så vi sidst, der var højkonjunktur i byggeriet, siger Kurt Jensen.
- Morten Bonde Pedersen (+45) 33 96 96 51.
(c) Reuters Limited 1997.
