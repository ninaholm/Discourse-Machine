Nykredit aflyser børsnotering - koncernchef.

KØBENHAVN, 13 juni (Reuter) - Al diskussion om en eventuel børsnotering af Nykredit er forstummet efter sammenbruddet i forhandlingerne med BG Bank om en fusion. Det oplyser koncernchef i Nykredit, Mogens Munk Rasmussen til Reuters Finans.
- Børsnoteringen har hængt snævert sammen med en eventuel fusion. Den eneste rigtige begrundelse for en børsnotering var at få prissat vores aktier på markedet for, at man kunne få et retfærdigt bytteforhold. Da det ikke ligger i kortene, at vi søger fusionsvejen, ligger det heller ikke i kortene, at vi lader os børsnotere, siger Mogens Munk Rasmussen.
Det andet motiv, som kunne motivere en børsnotering af realkreditgruppen, er behovet for at rejse ny kapital.
- Da vi har rigelig med kapital er det heller ikke et problemområde, som vi kan bruge som begrundelse, siger Mogens Munk Rasmussen.
Han afviser, at Nykredit lider af berøringsangst, selv om koncernen nu for anden gang i 1990&apos;erne takker nej, når fusionsforhandlingerne bliver for konkrete.
- Virksomheden har en vis selvfølelse, som den, når det kommer til stykket, ikke har lyst til at dele med andre. Koncernen er godt rustet med kapital og god til at tjene penge. Der er derfor ingen akutte kriseargumenter for at gøre tingene anderledes. Det har nok været en indelysende del af processen, siger Mogens Munk Rasmussen om baggrunden for, at parterne ikke kunne finde en måde at rykke endnu tættere sammen.
- Søren Linding Jakobsen (+45) 33 96 96 53.
(c) Reuters Limited 1997.
