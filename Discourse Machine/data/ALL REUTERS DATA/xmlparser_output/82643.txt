Danyard klar til forhandling af nye ordrer - dir.

KØBENHAVN, 15 april (Reuter) - Det Lauritzen-ejede Danyard-værft er klar til at forhandle nye ordrer. Også selv om værftets produktivitet på bygningen af en serie på syv kemikalietankskibe endnu ikke er høj nok. Det fastslår adm. direktør Torben Mejnertsen fra Danyard tirsdag.
- Lønomkostninger udgør kun omkring 20 pct. af de samlede byggeomkostninger. Langt vigtigere er kursen på US-dollars. Den er i øjeblikket på et niveau, der kan gøre os konkurrencedygtige, siger Torben Mejnertsen til Reuters Finans tirsdag.
Den endelige aftale om salget af knap halvdelen af Danyard til malaysiske Penang Shipbuilding Construction (PSC) var ifølge Lauritzen Gruppens bestyrelsesformand, Michael Christiansen startskuddet til forhandlinger om salget af yderligere fire kemikalietankskibe til norske Stolt Parcel Tankers. Det er samme rederi, der har købt serien på de syv kemikalietankskibe og som har været stærkt tabsgivende for Danyard.
En forudsætning for at indlede forhandlingerne var blandt andet, at produktiviteten skulle forbedres. Det er sket. Ifølge Danyard&apos;s interne blad Danyard Extra er værftet på det tredje skib ca. 40 pct. mere effektiv end ved det første. Det er bare ikke nok.
- Vi skal gerne hente yderligere mindst 20 pct. effektivitet, hvis vi skal kunne konkurrere på verdensmarkedet, siger Torben Mejnertsen.
Det har dog ikke stoppet drøftelserne med Stolt Parcel Tankers. En stærkere USD har fået Danyards salgsafdeling til regnemaskinerne.
- Når den amerikanske dollar ligger omkring 6,50 kr. kan det betale sig at regne, siger Torben Mejnertsen.
En US-dollars kostede tirsdag 6,60 kr.
Samtidig er der i dag den væsentlige forskel i forhold til den serien på syv skibe, at Danyard påny kan forhandle om materialerne til skibene, der ifølge Torben Mejnertsen udgør omkring 70 pct. af skibenes udgifter. Danyard har indgået faste aftaler om materialerne til de første syv skibe, og som værftet hænger på i dag.
Fristen for en eventuel aftale med Stolt Parcel Tankers sættes til at være sommeren 1997 af Danyards bestyrelsesformand Teddy Jakobsen. Får Danyard ikke en aftale på plads inden da, kan værftet blive tvunget til at neddrosle sin produktion på grund af ordremangel.
Torben Mejnertsen gør i øvrigt opmærksom på, at Danyards konkurrencesituation kan forværres af de subsidier til værfter i Tyskland, Spanien og Grækenland, som EU-kommissionen nu ser ud til at tillade. Ifølge Torben Mejnertsen har spanske værfter erfaring i bygning af kemikalietankskibe.
- Stig Ørskov Pedersen (+45) 33 96 96 59.
(c) Reuters Limited 1997.
