Nyrup tilfreds med EU-kommissær-fordeling - Nyrup.

KØBENHAVN, 19 juni (Reuter) - Den fordeling af sæderne i EU-kommissionen, som blev vedtaget på Amsterdam-topmødet, betegner statsminister Poul Nyrup Rasmussen som det største danske gennembrud ved forhandlingerne.
- De store lande sagde, at de er villige til at afgive en kommissær, når EU udvides, sagde statsministeren, som understregede, at EUs udvidelse er &quot;denne generations største udenrigspolitiske opgave i Europa&quot;.
Ved at afstå fra hver en kommissær, giver de fem største EU-lande plads til, at fem nye central-og østeuropæiske lande kan få deres egen kommissær.
Statsministeren tilføjede på et pressemøde onsdag, at de store lande ikke giver en plads i kommissionen fra sig gratis.
- Som betaling har de små lande lovet, at de vil være med til at finde en fordeling af stemmevægtene efter udvidelsen, sagde Nyrup.
Ved at stemmevægtene i Ministerrådet bliver ændret, undgår de store lande at blive stemt ned efter EU&apos;s udvidelse af en række små lande, som tilsammen repræsenterer en mindre del af EU&apos;s befolkning end de store lande.
Netop ændringen af stemmevægtene og andre institutionelle spørgsmål skulle være et af topmødets hovedtemaer. Men det spørgsmål opgav landene at blive enige om i Amsterdam.
- Til gengæld blev det aftalt, at forhandlingerne om de institutionelle spørgsmål ikke må forsinke optagelsesforhandlingerne, sagde Poul Nyrup Rasmussen.
Forhandlingerne med de nye lande om deres optagelse i EU skal ifølge statsministeren begynde om seks måneder.
(c) Reuters Limited 1997.
