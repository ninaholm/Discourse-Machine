MIDTBANK ANBEFALER INWEAR-TEGNING OP TIL KURS 235.

KØBENHAVN, 12 november (Reuter) - Midtbank anbefaler sine investorer at tegne aktier i modetøjsproducenten InWear, der udbyder 3,6 mio. aktier a nom. 10 kr. fra i morgen onsdag, op til en kurs på 235 kr. Det fremgår af bankens Finans Fokus i denne uge.
- MidtBØRS anbefaler tegning i InWear op til kurs 235, men i lighed med Jamo må der forventes en kraftig overtegning, skriver Midtbank.
Midtbank overstiger dermed de mest optimistiske forventninger til udbudskursen, som de analytikere Reuters Finans har talt med, ligger inde med.
En rundspørge sætter den forventede udbudskurs til at komme ud i intervallet 175-210 kr. pr. aktie. Der er dog stor spredning i analytikernes vurdering af indenfor hvilket kursinterval, aktien vil blive udbudt i. Det laveste bud lyder således på 160-190 kr., mens det højeste er på 200-230 kr.
- Hvis udbudskursen kommer ud i den lave ende, så skal aktien nok gå som varmt brød. Til gengæld vil en kurs over de 200 nok lægge en dæmper på efterspørgslen efter InWear-aktierne, siger en analytiker til Reuters Finans.
Den Danske Bank, som er lead manager på emissionen, skal ifølge prospektet inden udbudsperiodens begyndelse onsdag indikere et kurs-interval, sandsynligvis sent i dag tirsdag eller senest onsdag morgen.
Noteringstidspunktet for InWear anses af flere analytikere som værende perfekt, da den ligger lige i kølvandet på den succesfulde introduktion af en anden modetøjsproducent, Carli Gry.
Carli Gry blev i begyndelsen af maj i år udbudt til kurs 150 pr. aktie a nom. 10 kr. Siden første noteringsdag er kursen på aktien steget næsten 80 pct. til 271, som er kursen ved tirsdag kl. 11.
InWear ventes at blive noteret for første gang på Københavns Fondsbørs den 29. november. (/slj/jnu).
(c) Reuters Limited 1996.
