FDA-beslutning kan fremrykke omkostninger - Novo.

KØBENHAVN, 18 august (Reuter) - Udviklingen i Novo Nordisks omkostninger kan få et andet forløb end budgetteret i lyset af udsigten til en hurtigere lancering af den danske medicinalkoncerns første orale antidiabetika til Type 2 diabetikere. Det vurderer koncerndirektør i Novo Nordisk, Lars Rebien Sørensen, der har ansvaret for koncernens lægemiddelsalg.
Novo Nordisk meddelte mandag, at de amerikanske sundhedsmyndigheder, FDA, har givet NovoNorm en såkaldt priority review status, hvilket bl.a. betyder, at produktet er indstillet til en hurtigere sagsbehandling.
- Vi har allerede lagt nogle planer for lanceringen af NovoNorm, men det er jo en dejlig udfordring, at det eventuelt kan ske tidligere end hidtil forventet. Men vi risikerer samtidig, at vores omkostninger vil få et andet forløb i tilfælde af en tidligere lancering. Det er jo store beløb, der kræves for en produktintroduktion i USA, siger Lars Rebien Sørensen til Reuters Finans.
Novo Nordisk forventer for 1997, at omkostningerne stiger mindre end salget, men i de første seks måneder af året er de indtil videre fulgtes pænt ad.
- De største udgifter fra lanceringen af NovoNorm vil under alle omstændigheder komme i 1998, så en eventuel fremrykning af NovoNorms lancering i USA ændrer ikke på vores resultatforventninger for i år, siger Lars Rebien Sørensen.
Novo Nordisk forventer en stigning i det primære driftsresultat i 1997 på mindst 15 pct.
Registreringsansøgningen for NovoNorm i både USA og Europa blev indgivet i juni i år, og med et typisk godkendelsesproces pegede det i retning af en lancering inden udgangen af 1998.
Men FDA&apos;s beslutning om at indstille til en hurtigere salgsbehandling på seks måneder kan der allerede blive givet grønt lys i år.
- Det er jo stadig meget nyt, så vi venter med at give mere detaljerede oplysninger om, hvad en eventuel hurtigere lancering vil betyde for udviklingen i vores omkostninger, siger Lars Rebien Sørensen.
Han understreger, at introduktionen af NovoNorm i USA vil få tilført de ressourcer, som er nødvendige for at trænge igennem på et meget konkurrencepræget marked.
Novo Nordisk vil ikke uddybe sine eksisterende planer for NovoNorm i USA, men Lars Rebien Sørensen tilføjer, at alle muligheder står åbne, herunder indgåelse af nye partnerskaber eller udvidelse af eksisterende samarbejdsaftaler.
De amerikanske sundhedsmyndigheders beslutning ses af danskerne som meget positiv og som en blåstempling af NovoNorms behandlingsmæssige egenskaber.
- Det viser, at vores produkt er rigtigt, pointerer Lars Rebien Sørensen.
NovoNorm er indikeret til en meget bred skare af sukkersygepatienter, da der er store synergieffekter ved at kombinere NovoNorm med andre lægemidler til behandling af diabetes. Godkendelsen af NovoNorm vil give Novo Nordisk en hel portefølje af produkter til behandling af diabetes.
Det betyder også, at Novo Nordisk for alvor skal til at konkurrere med medicinalgiganterne på det amerikanske marked. På markedet for insulin har Novo Nordisk i årevis kæmpet drabelige kampe med Eli Lilly, men markedsandelene har de sidste par år stabiliseret sig med ca. 20 pct. til Novo Nordisk.
Væksten inden for diabetesbehandling findes primært på markedet for Type 2 diabetikere, og det gør den nødvendige markedsføring mere intensiv, og konkurrencen er allerede benhård.
I januar i år lancerede Warner-Lambert sit Rezulin-produkt til Type 2 diabetikere under stor bevågenhed, og der satses enorme ressourcer på at slå igennem. Amerikanerne har i første halvår hugget flere medarbejdere fra netop Novo Nordisk, men Lars Rebien Sørensen oplyser, at trafikken er ophørt, og staben er på plads til lanceringen af NovoNorm. Nu skal de så hurtigt som muligt forberedes til den store opgave.
- Søren Linding Jakobsen (+45) 33 96 96 53.
(c) Reuters Limited 1997.
