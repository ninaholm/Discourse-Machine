ISS INC KAN VÆRE SOLGT TIL 0 KR - ANALYTIKERE.

KØBENHAVN, 18 december (Reuter) - ISS har følt sig presset til at sælge det amerikanske datterselskab, ISS Inc. billigere end ventet. Det er en række aktieanalytikeres dom efter, at ISS onsdag meddelte, at ISS og Aaxis har underskrevet en købsaftale vedrørende ISS Inc.
- Ordlyden om at de indgåede aftaler ikke vil medføre nogen væsentlig reduktion i ISS-koncernens lånebehov er negativ. Det indikerer, at ISS muligvis har solgt datterselskabet for nul kr., siger en aktieanalytiker til Reuters Finans.
Inden meddelelsen havde analytikere regnet med en salgspris på op til 800 mio. kr. Administrerende direktør i ISS, Waldemar Schmidt oplyser til Reuters Finans onsdag, at salgssummen udgør et beskedent beløb og er mindre end forventet.
- ISS havde meddelt, at en afgørelse omkring salget skulle være klar inden udgangen af året, hvilket kan have presset dem til at sælge billigere, siger en aktieanalytiker.
Det vil i praksis sige, at Aaxis formentlig ikke har villet overtage nogen andel af ISS-koncernens bankgæld vedrørende ISS Inc. på ca. 1,2 mia. kr.
Ved at frasælge ISS Inc til Aaxis og derefter købe en mindre andel i Aaxis, er det herefter være op til den nye majoritetsaktionær at afklare kapitalforholdene i ISS Inc. Betydningen for ISS-koncernens egenkapital var udset til at være positiv ved frasalget.
Det skyldes, at den store bankgæld i ISS Inc. sandsynligvis indgår i koncernregnskabet med en betydelig negativ egenkapital, der i tilfælde af frasalg vil blive tilbageført, og dermed ikke belaste koncernens egenkapital længere. Desuden ville salgsprisen for ISS Inc. forøge koncernens egenkapital.
Denne positive effekt vil med en salgspris helt ned til nul kr. være stærkt reduceret. ISS har ikke villet give oplysninger om størrelsen af den negative egenkapital fra ISS Inc. i koncernregnskabet.
De aktieanalytikere, som Reuters Finans har talt med, vil ikke umiddelbart ændre deres anbefalinger på aktien, som alle er på Hold eller Salg. En ny revision af anbefalingerne vil finde sted, når de endelige konsekvenser af frasalget foreligger.
ISS-aktien handles kl. ca. 15.15 til kurs 158 eller to kr. højere end tirsdag.
En aktieanalytiker anfører, at aktien til den pris er betalt i forhold til de indtjeningsudsigter, som resten af servicekoncernen kan fremvise.
ISS forventer i 1996 en stigning i driftsresultatet før exceptionelle poster på 10 pct. i forhold til 1995. (/slj).
(c) Reuters Limited 1996.
