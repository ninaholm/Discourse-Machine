LFF-KRAV GIVER UACCEPTABELT OMKOSTNINGSLØFT - SAS.

KØBENHAVN, 11 februar (Reuter) - SAS kan ikke acceptere lufthavnsfunktionærernes (LFF) krav i de igangværende overenskomstforhandlinger, da de vil medføre uacceptable og varige omkostningsstigninger i flyselskabet. Det fremgår af en pressemeddelelse tirsdag.
- SAS kan naturligvis ikke acceptere en udvikling, der for det første er i direkte modstrid med de igangværende fælles bestræbelser på at forbedre SAS&apos; konkurrenceevne, og for det andet distancere Luftfartsfunktionærernes vilkår i forhold til de øvrige medarbejdergruppers vilkår, skriver SAS.
Lufthavnsfunktionærernes organisation, LFF har givet SAS en frist til den 20. februar for at nå til enighed, ellers vil der blive sendt et konfliktvarsel. Konflikten vil herefter træde i kraft mandag den 24. marts inden påske.
SAS har fremlagt en model, der vil sikre LFF&apos;s medlemmer en lønudvikling på niveau med de øvrige medarbejdergrupper i SAS og som i øvrige forhold er baseret på status.
LFF har derimod haft mere ambitiøse mål, da de er kommet med en lang række forslag, der skal øge funktionærernes fleksibilitet og dermed give SAS store besparelser. De kræver imidlertid også en højere lønstigning og en fler-årig overenskomst. Det siger SAS nej til.
Således er de strandede forhandlinger på vej til forligsinstitutionen, hvilket ikke huer LFF. Derfor fastholder LFF, at hvis SAS bringer LFF i forligsinstitutionen vil konfliktvarslet blive afsendt.
Ifølge SAS har begge parter underskrevet et såkaldt uenighedsprotokollat, hvilket indebærer, at forhandlingerne overgår til Statens Forligsinstitution.
LFF&apos;s formand Nicolas Fischer har til Reuters Finans udtalt, at en eventuel konflikt bliver efter bogen, hvor flyene ud af København vil få meget svært ved at komme i luften. Han sagde tilmed, at en eventuel konflikt vil vare til efter påske.
- Søren Linding Jakobsen (+45) 33 96 96 53.
(c) Reuters Limited 1997.
