Store banker gav bedre afkast end små i 1 kvartal.

KØBENHAVN, 1 april (Reuter) - Aktierne i de 10 største pengeinstitutter har givet et markant bedre afkast end hos lokalbankerne i årets første tre måneder, viser en gennemgang af kursudviklingen, som Reuters Finans har lavet.
Aktierne i de 10 største banker har således i gennemsnit givet 21,8 pct. i afkast, mens aktierne i de øvrige 38 børsnoterede lokalbanker i gennemsnit har givet et afkast på 15 pct., når det beregnes på kursudviklingen og det udbetalte udbytte til aktionærerne.
Det er specielt aktionærerne i de mellemstore banker, der kan glæde sig over et godt afkast på deres investering. Sydbank har således givet et afkast på godt 36 pct. i årets første kvartal, mens aktionærerne i Spar Nord kan se tilbage på årets første tre måneder med et afkast på godt 33 pct. Amagerbankens aktionærer kan glæde sig over et afkast på 28,4 pct.
Enkelte banker har endnu ikke afviklet den årlige generalforsamling, og dermed har aktionærerne ikke fået udbetalt udbytte endnu. Det gælder blandt andet Unibank og BG Bank, hvor kursen på de to bankers aktier er steget henholdsvis 11,8 pct. og 8,3 pct.
BG Bank har generelt haft svært ved at følge med det stærkt stigende aktiemarked i 1997. Men det sker efter en periode sidste år, hvor bankens aktier steg ganske voldsomt.
Den bedste bankaktie i 1997 har uden sammenligning været den lille Vinderup Bank. Ved årsskiftet var prisen for en 200-kroners aktie i banken 910 kr. Siden er den steget til kurs 1.310, og der er blevet udbetalt et udbytte på 36 kr. pr. aktie. Det giver et afkast på knap 48 pct.
Den dårligste bankaktie indtil videre i år har været Vestfyns Bank, hvor det har været et negativt afkast på 8,7 pct. Den lille bank på Fyn var et af de eneste pengeinstitutter, der kom ud af 1996 med et negativt resultat.
Det skete efter store tab på engagementer med kunder.
- Ole Mikkelsen (+45) 33 96 96 54.
(c) Reuters Limited 1997.
