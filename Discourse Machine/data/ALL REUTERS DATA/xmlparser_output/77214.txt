Valuta - FRF solid efter fransk rentesænkning.

KØBENHAVN, 31 oktober (Reuter) - Den franske
Nationalbank sænkede i dag interventionsrenten med fem
ticks til 3,20 pct. FRF holder sit stærke niveau efter
sænkningen og en D-mark koster 3,3745 franc.
Den franske arbejdsløshed i september er opgjort til
12,6 pct. mod 12,5 pct. i august, en stigning der ifølge
dealere kun har givet rentesænkningen større berettigelse.
- Den makroøkonomiske effekt af rentesænkningen er
begrænset, men sænkningen skal mere ses som et signal fra
Bank of France om, at de gør hvad de kan, siger Valerie
Asselot fra Credit Lyonnais.
Ifølge Valerie Asselot er der hverken internationale
eller nationale grunde til, at Bank of France skulle
stoppe med rentesænkningerne nu.
EU-Kommissionen godkendte i dag den franske regerings
brug af en særlig engangsoverførsel fra France Telekom til
at nedbringe det franske budget-underskud.
Den amerikanske dollar står stærkere i torsdag
eftermiddags valutahandel over for D-mark og yen. Dollaren
koster 1,5145 D-mark og 113,85 yen.
Dollaren var ellers svækket i formiddags til 113,20
yen, men dealere er enige om, at trenden er positiv for
dollaren.
- Efter en kraftig stigning og en lille
tilbagetrækning, er vi i en konsolideringsperiode indtil
det næste ryk opad kommer, siger en dealer fra IBJ
International i London.
DEM/DKK  USD/DKK FRF/DKK USD/JPY USD/DEM
Torsdag   15.05  3,8400   5,8130  1,1375  113,85  1,5140
Torsdag   11.17  3,8390   5,8030  1,1365  113,50  1,5115
(/clm).
(c) Reuters Limited 1996.
