LØNNEN STIGER MERE END 4 PCT I 97 OG 98 - UNIBANK.

KØBENHAVN, 27 januar (Reuter) - Ved forårets overenskomstforhandlinger vil lønomkostningerne i industrien stige med mere end fire pct. i både 1997 og 1998. Det vurderer Unibank Markets i sin ugentlige renteprognose.
- De første overenskomster, der er blevet afsluttet må siges, at være i den dyre ende. Arbejdsgiver-organisationerne har tralvt med at sige, at de indgående aftaler ikke vil danne skole på deres områder - de har måske ret - men i lyset af den danske konjunktursituation er det svært for os, at mønstre nogen overraskelse over aftaler, der giver anledning til en beskeden reallønsfremgang, skriver økonomerne.
Økonomerne i Unibank venter fortsat ingen selvstændig dansk rentesænkning unden en tilsvarende tysk sænkning.
Ifølge økonomerne er de svage tyske nøgletal med til at fastholde markedets opfattelse af, at en tysk rentesænkning ikke kan udelukkes, og at der under alle omstændigheder er lang udsigt til de første renteforhøjelser.
- Det er indlysende, at lunten er ganske kort på det nuværende renteniveau, og følsomheden overfor negative nyheder derfor er høj. Selvom vi ikke forudser markante rentestigninger i de kommende uger, bør investorer med et fremtidigt lånebehov dog fastlåse det i FRA-markedet, hedder det videre.
Økonomerne anbefaler fortsat salg af danske ti-årige obligationer mod tyske og opretholder et mål på 75 bp og stop-loss på 50 bp. (/jnu).
(c) Reuters Limited 1997.
