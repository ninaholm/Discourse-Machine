SAS kan forsvinde om 5-10 år - konsulent.

KØBENHAVN, 24 juni (Reuter) - SAS kan være forsvundet som flyselskab om 5-10 år, vurderer Alun Evans, der er chef for transport-og rejseafdelingen i konsulentfirmaet Cap Gemini Group. Det skriver den norske avis Aftenposten tirsdag.
- SAS står over for store udfordringer, og jeg kan ikke helt se, hvordan selskabet vil takle dem. Vores vurdering er, at der i løbet af 5-10 år vil være fire eller fem større grupper i Europa på luftfartsområdet. Selskaber som SAS, Finnair og Sabena og andre velkendte selskaber vil slet og ret ikke eksistere længere, siger Alun Evans ifølge Aftenposten.
Som årsag til at netop SAS vil forsvinde nævner konsultenten, at det skandinaviske flyselskab er mindre omkostningseffektiv end konkurrenterne.
Derudover ser han det som et selskab, der havde et godt ry for god service, men som nu er dårligere end andre flyselskaber.
- For mig lyder det ikke som opskriften på succes, men som en opskrift på fiasko, siger Alun Evans.
- Eva Elgaard Pedersen (+45) 33 96 96 58.
(c) Reuters Limited 1997.
