Renten vil stige moderat og falde - Midtbørs.

KØBENHAVN, 25 marts (Reuter) - Den lange rente vil stige moderat og falde efterfølgende, vurderer Midtbørs efter sidste uges globale rentestigninger.
- I Danmark steg den 10-årige rente med ca. 0,50 pct.point fra 6,30 pct. til 6,80 pct. Rentestigningen leder tanken hen på den kraftige rentestigning i 1994, og det er relevant at vurdere, om der er risiko for en gentagelse, skriver banken i sin ugentlige markedskommentar, Finans Fokus.
I kommentaren sammenligner Midtbørs situationen i 1994 med sidste uges rentestigninger. Forskellen er, at stigningen i inflationen var mere uventet i 1994, at kapital-efterspørgslen var større i 1994, og at markedet dengang var mere &quot;overkøbt&quot;.
- Udfra de kendte forudsætninger vurderer vi således ikke, at der er grundlag for en tilsvarende voldsom rentestigning som i 1994. Et scenarie med en mere moderat rentestigning efterfulgt af et fald synes mere sandsynligt, hedder det i kommentaren.
- Det skal dog understreges, at markedet kan forventes at være meget volatilt i de kommende uger og måneder, og der er risiko for, at markedet ikke på kort sigt (2-4 mdr.) vil vende tilbage til niveauet fra forrige uge, skriver Midtbørs.
- Morten Bonde Pedersen (+45) 33 96 96 51.
(c) Reuters Limited 1997.
