Uni eller Swedbank mulig BG-partner - JP Morgan.

KØBENHAVN, 17 juni (Reuter) - Danske Unibank eller svenske Swedbank er de mest sandsynlige bejlere til den Gule Enke, BG Bank, efter den brudte forlovelse med Nykredit. Det vurderer Catherine Woods, der følger den nordiske finanssektor for investeringsbanken JP Morgan i London.
- Om det bliver en dansk eller svensk løsning er svært at sige. Sandsynligheden er nok lige stor, siger hun, men understreger, at hvis BG Bank vælger at fusionere med en anden bank, vil det tidligst ske i 1998.
Ifølge JP Morgans analytiker er Swedbank den mest oplagte svenske partner for BG Bank, men Svenska Handelsbanken kan også vise sig at være interesseret, tilføjer hun. En fusion mellem Swedbank og Föreningsbanken vil i løbet af sommeren blive til Föreningssparbanken.
Cathrine Woods begrunder sin vurdering med bl.a. BG Banks samarbejde med Swedbank i Nordic Banking Group, samt at den svenske bank allerede har en aktiepost i BG Bank.
Skulle BG Bank vælge at fusionere med en anden dansk bank kan kun Unibank komme i betragtning, mener hun.
- Jeg vil udelukke Den Danske Bank som mulig køber, da deres markedsandel allerede er så stor, at de næppe vil overveje at overtage en bank af BG Banks størrelse. Så er der kun Unibank tilbage, siger Cathrine Woods.
JP Morgan fastholder sin købsanbefaling på BG Bank og forudser en kurs i underkanten af 400 på fair-value-basis på et års sigt. Og faktisk kan bruddet med Nykredit vise sig at være bedre for bankens aktionærer i tilfælde af en fusion med en anden bank, mener Cathrine Woods.
- Selvom sandsynligheden for en fusion på kort sigt er lavere, så vil prisen for BG Bank i en anden fusion være højere, forklarer hun.
Bliver det en ren dansk løsning vil prisen for BG Bank være endnu højere, mener Cathrine Woods, pga. åbenlyse muligheder for omkostningsbesparelser.
- Og hvis man ser på Unibanks kapitaliseringsstruktur burde de principielt være villige til at betale mere (end en udenlandsk bank, red.), tilføjer hun.
Derudover er det Cathrine Woods opfattelse, at BG Banks nyvundne frihed er en fordel i søgen efter et nyt samarbejde, der kan vise sig mere frugtbart end det med Nykredit.
- De har nu bedre kontrol over deres egen fremtid, fordi de ikke længere er afhængige af en partners ønsker, siger hun med henvisning til Nykredits nølende holdning til et egentligt ægteskab.
BG Banks aktie ligger tirsdag i kurs 328 og med knap 30 mio. aktier er bankens markedsværdi 9.603,1 mio. kr.
- Per Bech Thomsen (+45) 33 96 96 56.
(c) Reuters Limited 1997.
