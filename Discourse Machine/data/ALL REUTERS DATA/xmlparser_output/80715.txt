SPAR NORD VIL FASTHOLDE INDTJENINGSEVNE - ADM DIR.

KØBENHAVN, 26 februar (Reuter) - Spar Nord vil i år fastholde sparekassens indtjeningsevne i forhold til omkostningerne. Det siger Spar Nords adm. direktør, Ole Jørgensen, til Reuters Finans onsdag. Sparekassen budgetterer ellers i regnskabet for 1996, der blev fremlagt onsdag, med en lille stigning i omkostningerne.
- Ja, det vil vi. Det er rigtigt, at vi budgetterer med svagt stigende omkostninger, men samtidig budgetter vi med vækst i vores forretningsomfang, siger Ole Jørgensen.
Spar Nord havde sidste år en indtjeningsevne per omkostningskrone på 1,58 mod 1,61 i 1995.
Han forklarer de stigende omkostninger med en tro i sparekassen på, at det vil være med til give en større kundetilgang og kundeloyalitet via et tættere filialnet.
- Vi vil være tæt på kunderne. Vi tror på, at kunderne sætter pris på, at de får kvalitet, opmærksomhed og nærhed. Og det får de ikke ved, at vi nedlægger 30 filialer. Det er et bevidst valg, at vi påtager os nogle ekstra omkostninger. Derved vil vi nok have et tættere filialnet end vore øvrige kollegaer, men det tror vi - som et nordjysk pengeinstitut - er vejen frem, siger Ole Jørgensen.
Spar Nord havde sidste år et overskud før skat på 177 mio. kr. mod 122,3 mio. kr. året før. Fremgangen skyldes overvejende et fald i tab og hensættelser på kunder på ca. 150 mio. kr. til 207 mio., mens indtjeningen på nettorente og - gebyrer faldt til 987 mio. kr. fra 1.024 mio. året før.
De samlede driftsomkostninger var i 1996 nogenlunde uændret i forhold til 1995 på 643,5 mio. kr.
I 1997 budgetteres med en stigning i omkostningerne på to-tre pct., mens der budgetteres med en vækst i det gennemsnitlige forretningsomfang på ca. tre pct.
Derimod forventer Spar Nord et fald i indtjeningen fra nettorente og - gebyrer, omend ikke i samme størrelsesorden som i 1996.
- Eva Elgaard Pedersen (+45) 33 96 96 57.
(c) Reuters Limited 1997.
