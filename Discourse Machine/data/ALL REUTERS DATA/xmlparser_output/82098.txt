Presserunde - Erhverv onsdag 26 marts.

Reuters står ikke inde for avisartiklernes nøjagtighed 1) Konkurrrencerådet ser med stor alvor på forlydender om en uofficiel &quot;våbenhvile&quot; mellem de to store, konkurrerende mobilselskaber, Tele Danmark Mobil og Sonofon. Konkurrencerådet har derfor afkrævet begge selskaber en redegørelse. &quot;De to selskaber har fået frist til efter påske til at redegøre for en række forhold. Derefter vil vi vurdere, om konkurrencereglerne er overtrådt,&quot; siger fuldmægtig i Rådet, Thomas Hauerberg. (Børsen side 2, Berlingske Erhverv side 4, Pol. s. 11)
2) For tredje år i træk har Jysk Sengetøjslager tjent over 100 mio. kr., viser selskabets årsregnskab. Overskuddet faldt dog med 8 mio. kr. til 126 mio. kr., hvilket ifølge ledelsen skyldes øgede personaleudgifter. Søsterselskabet Larsen Rejser klarede sig dog knap så godt. Underskuddet blev her netto 14,7 mio. kr. (Jyllands-Posten Erhverv &amp; Økonomi side 14)
3) Københavns Havn har fremlagt et 1996-regnskab med et bundlinjeresultat på 112 mio. kr. Desværre er resultatet af den primære drift kun 26 mio. kr., og direktør Henning Hummelmose påpeger, at fremtiden for havnedriften ikke ser al for lys ud. En stor del af 1996-overskuddet blev hentet hjem på arealsalg. Havnens samlede indtægter udgjorde 380 mio. kr. (Berlingske Erhverv side 5)
4) Danske eksportvirksomheder kan drage fordel af, at danske forbrugere hører til blandt de kritiske i verden. Eksempelvis benytter MD Foods sig af danske forbrugeres kritik af produkter, som er produceret under forhold, som forbrugeren opfatter i strid med normerne. Dermed kan MD Foods nå at skifte produktionsmetode, inden der satses på et udenlandsk marked. (Berlingske Erhverv side 1 og 3)
5) Den malaysiske forretningsmand Dato Amin Shah mener, at det danske skibsværft Danyard er et meget effektivt producerende værft, der skal fortsætte med at bygge de skibe, som de har et godt kendskab til. Konkurrencen fra Kina betyder dog, at der i stigende grad bør satse på endnu mere teknisk sofistikerede skibe. Amin Shah understreger, at forhandlingerne med Danyard stadig pågår. (Berlingske Erhverv side 7, Børsen side 3).
(c) Reuters Limited 1997.
