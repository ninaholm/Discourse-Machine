Nationalregnskab støtter spændindsnævring - DDB.

KØBENHAVN, 30 juni (Reuter) - Nationalregnskabet for første kvartal, der viste en overraskende velafbalanceret økonomisk vækst, vil hjælpe den lange danske rente ned i forhold til Tyskland, vurderer Den Danske Bank.
Bruttonationalproduktet (BNP) steg i de første tre måneder 2,4 pct. på årsbasis, fremgik det af Danmarks Statistiks tal, offentliggjort mandag.
- Det er gode tal for obligationsmarkedet, og det vil hjælpe den lange danske rente ned i et spænd til Tyskland på 50 bp. mod de nuværende 60-70 bp., siger Per Hviid, afdelingsdirektør i Den Danske Bank i en kommentar.
En anden effekt af den positive udvikling i dansk økonomi, hvor faresignaler er blevet en absolut mangelvare, er en dansk pengepolitik, der vil skygge den tyske, vurderer Den Danske Bank.
- Det peger i retning af, at Nationalbanken vil skygge den tyske Bundesbank 100 pct. Vi tror ikke på ensidige rentestramninger, siger Per Hviid.
Han tilføjer, at det også før BNP-tallene mandag var bankens hovedscenarie.
Det 10-årige dansk-tyske rentespænd lå ved middagstid mandag i 63 bp.
- Søren Linding Jakobsen (+45) 33 96 96 53.
(c) Reuters Limited 1997.
