Color Line frem 2,2 pct på dansk trafik 1 hlv.

KØBENHAVN, 23 juli (Reuter) - Det norske færgerederi Color Line oplevede i årets første halvdel en fremgang på 2,2 pct. i antallet af passagerer på rederiets fem ruter mellem Danmark og Norge. Det fremgår af rederiets halvårsregnskab, der viste et underskud på 120 mio. NOK før skat mod et underskud på 90 mio. NOK i den tilsvarende periode året før.
I alt fragtede Color Line 1.049.084 passagerer mellem Danmark og Norge i årets første halvdel mod 1.026.275 i samme periode sidste år.
For de fem ruter under et fik Color Line et bruttoresultat på 182 mio. NOK mod 194 mio. NOK i samme periode sidste år.
Color Line besejler ruterne Oslo-Hirtshals, Kristiansand-Hirtshals, Larvik/Moss-Frederikshavn, Larvik-Skagen og Moss-Hirtshals. Derudover har rederiet ruteterne Oslo-Kiel og Bergen/Haugesund-Stavanger/Newcastle.
Det norske rederi, der er en af det danske rederi DFDS&apos; konkurrenter på trafikken mellem Danmark og Norge, er tilfreds med den nuværende bookingsituation og venter et bedre resultat i 1997 end året før.
1 NOK = 0,9265 kr.
- Stig Ørskov Pedersen (+45) 33 96 96 59.
(c) Reuters Limited 1997.
