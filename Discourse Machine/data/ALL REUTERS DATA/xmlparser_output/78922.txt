NATIONALBANKEN SÆLGER DKK MOD DEM - HANDLERE.

KØBENHAVN, 10 januar (Reuter) - Det forsatte opadgående pres på den danske krone over for D-marken har fredag fået Nationalbanken til intervenere i valutamarkedet med køb D-mark for kroner. Det oplyser flere valutahandlere til Reuters Finans fredag formiddag.
- Nationalbanken har købt D-mark dels gennem en mægler og dels direkte fra bankerne, siger en valutahandler.
Ifølge handleren har Nationalbanken købt D-mark mod kroner på niveauet omkring kurs 3,8090.
Nationalbanken vil ikke kommentere deres eventuelle operationer i valutamarkedet.
Kronen er i de sidste par måneder steget omkring en pct. overfor D-marken og er nu under paritetskursen over for D-marken på 3,8144. Kursen er ved 11.15-tiden 3,8090.
En anden handler påpeger, at der ikke er noget ekstraordinært i, at Nationalbanken intervenerer i markedet.
- Nationalbanken har - på en meget professionel måde - fra tid til anden gennem det sidste års tid været aktiv både på toppen og på bunden. Senest mest på bunden, naturligvis, siger handleren med henvisning til den faldende kurs på D-marken overfor kronen.
Handleren mener ikke, at den stærkere krone overfor D-marken isoleret set vil få Nationalbanken til at sænke repo-renten for at begrænse eller bremse kronens fremfærd.
- Nationalbanken kigger nok mere på den effektive kronekurs, der faktisk er faldet de sidste par dage. Men sænker Bundesbank derimod renterne i starten af februar, følger Nationalbanken med, mener handleren.
I Norge har centralbanken forsøgt at stoppe den norske kronen fremmarch overfor D-marken med aggressive rentenedsættelser og intervention. Senest har banken fredag formiddag sænket foliorenten med 0,25 pct.point til 3,25 pct. efter at have sænket samme rentesats med 50 bp onsdag den 8. januar 1996.
Den norske centralbank oplyste endvidere tidligere fredag, at den nu holder lidt igen med salget af norske kroner overfor D-marken.
Overfor den tyske valuta handler den norske krone fredag formiddag lige under kurs 404,00 mod omkring 408,00 torsdag eftermiddag.
Også den spanske centralbank har opgivet at stoppe den lokale valutas opgang overfor D-marken med intervention, oplyser spanske valutahandlere fredag. Kursen er brudt ned gennem det vigtige niveau omkring kurs 84,00 DEM/ESP. (/pbt).
(c) Reuters Limited 1997.
