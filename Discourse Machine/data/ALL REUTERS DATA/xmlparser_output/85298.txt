KFX-selskabers res stiger 4,6 pct i år - estimat.

KØBENHAVN, 1 juli (Reuter) - Den gennemsnitlige vækstrate for de 20 selskaber, der indgår i KFX-indekset på Fondsbørsen, ventes i år at stige 4,6 pct. i forhold til sidste år, viser et estimat, som Reuters Finans har indsamlet tal til fra en række aktieanalytikere.
Forventningerne til næste års vækst er næsten dobbelt så stor, da det gennemsnitlige skøn for selskaberne her er en stigning på knap 10 pct.
Tallene dækker over analytikernes skøn for det såkaldte EPS (earnings per share) i alle KFX-selskaberne.
SAS Danmark trækker kraftigt ned i gennemsnittet, da indtjeningen pr. aktie i SAS ventes at falde over 50 pct. til 6,3 kr. i år fra 13,2 kr. sidste år. Men Radiometers vækst i indtjeningen pr. aktie trækker også i den kedelige retning med negativ vækst i EPS på 18,8 pct., fremgår det af estimatet.
De fire banker i indekset, Den Danske Bank, Unibank, BG Bank og Jyske Bank, trækker også ned i gennemsnittet med negative vækstrater på henholdsvis 27, 26, 35 og 8 pct.
De to A. P. Møller-selskaber, D/S 1912 og D/S Svendborg, ventes at præstere den største vækst i EPS fra 1996 til 1997. For D/S 1912 venter analytikerne i gennemsnit en indtjening pr. aktie på 7783 kr., mens forventningen til D/S Svendborg i gennemsnit er 11.028 kr. Det er stigninger på henholdsvis 53 og 46 pct. i forhold til 1996.
Analytikerne har givet deres bud før Danisco offentliggjorde sit årsregnskab onsdag i sidste uge, og før de britiske myndigheder oplyste, at Carlsberg-selskabet, Carlsberg-Tetley, ikke får lov til at fusionere med Bass.
- Ole Mikkelsen (+45) 33 96 96 54.
(c) Reuters Limited 1997.
