CRISPLANT - ADM DIR-SKIFTE UNDERVEJS ET STYKKE TID.

KØBENHAVN, 18 november (Reuter) - Adm. direktør Jesper Kroghs fratræden i Crisplant er ikke blot besluttet over weekenden efter Fondsbørsens påtale til selskabet fredag. Beslutningen har været undervejs et stykke tid, forklarer Crisplants chef for juridiske forhold og investor relations, Lisbeth Hill.
- Man finder jo ikke en ny adm. direktør i løbet af weekenden, så det har været undervejs længere. Der er ikke en enkelt grund til, at Jesper Krogh fratræder. Begge parterne har ønsket det, siger hun til Reuters Finans.
Crisplant meddelte mandag morgen, at Jesper Krogh er fratrådt dags dato efter gensidig overenskomst.
Fredag fik Crisplant en påtale fra Fondsbørsen for ikke at have oplyst præcist nok om de nedjusterede forventninger til sidste regnskabsår.
Lisbeth Hill afviser, at Fondsbørsens påtale fredag har været medvirkende årsag til Jesper Kroghs afgang.
- Den meddelelse har ikke noget med sagen at gøre, siger hun. Lisbeth Hill vil ikke konkret angive hvilke årsager, der ført til Jesper Kroghs fratræden. Hun afviser, at der har været tale om en decideret fyring.
Ny adm. direktør bliver fra den 1. februar næste år Ebbe Funk, der siden 1989 har været medlem af bestyrelsen i Crisplant. Samtidig med at Ebbe Funk er udnævnt til ny adm. direktør, har Crisplant ansat Torben Bjerre-Madsen som koncerndirektør. Udover de to vil koncerndirektion bestå af Bent Risom.
Torben Bjerre-Madsen afløser til dels økonomidirektør Henning Bech, der fratrådte i august.
Der vil ifølge Lisbeth Hill ikke blive tale om ændringer i Crisplants strategi som følge af direktørskiftet.
Men arbejdsstrukturen i selve direktionen skal laves om, således at samarbejdet styrkes.
- Ønsket har været at lave direktionen mere til et team, der ikke har specifikke områder. Derfor har Crisplant ansat en koncerndirektør, hvor en af opgaverne er økonomifunktionen. Dermed vil han i princippet dække bredere, forklarer hun.
Torben Bjerre-Madsen skal bl.a. også varetage investor relationsopgaven sammen med Lisbeth Hill.
Planen om at styrke samarbejdet i direktionen er affødt af, at Crisplant som koncern har ændret sig.
Det skal ikke ses som udtryk for, at det har været en svaghed hidtil, pointerer hun. (/uha).
(c) Reuters Limited 1996.
