Oticon fastholdt markedsandel på høreapparater.

KØBENHAVN, 2 april (Reuter) - Oticon koncernen fastholdt i 1996 sin andel af markedet for høreapparater. Det fremgår af koncernens regnskab for 1996, der blev fremlagt onsdag.
- Med en omsætningsstigning på 16 pct. (heraf otte pct. organisk vækst) fastholder koncernen sin markedsandel opgjort i salgsværdi, skriver Oticon i beretningen.
Oticon koncernen samlede omsætning steg i 1996 til 1.087 mio. kr. fra 940 mio. kr. i 1995. Resultat efter skat steg 21 pct. til 120,3 mio. kr.
Ledelsen betegner udviklingen i salget af høreapparater i Skandinavien, Nordamerika og Asien som tilfredsstillende. I Sydamerika og i de fleste europæiske lande stagnerede salget.
- I Australien voksede omsætningen, dog primært som følge af omlægningen af selskabsstrukturen i Bernafon Australien, skriver Oticon.
Koncernens forsknings-og udviklingsomkostninger steg i 1996 med 21 mio. kr. til knap 100 mio. kr, og udgjorde dermed i forhold til den samlede omsætning ni pct.
(c) Reuters Limited 1997.
