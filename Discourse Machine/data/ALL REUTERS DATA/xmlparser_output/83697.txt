Koch støtter aktiebeskatnings-forslag fra Novo.

KØBENHAVN, 14 maj (Reuter) - Skatteminister Carsten Koch støtter et forslag fra medicinalkoncernen Novo Nordisk om skattemæssigt at ligestille medarbejderoptioner vedrørende unoterede og børsnoterede aktier.
- For så vidt angår ligestilling af optioner vedrørende unoterede og børsnoterede aktier, har jeg allerede bebudet et ændringsforslag, der går videre end Novo Nordisks forslag, skriver Skatteministeren i et svar til Folketingets skatteudvalg omdelt onsdag.
Udvalget har bedt skatteministeren respondere på tre forslag, som Novo Nordisk den 14. april sendte til Carsten Koch, efter at skatteministeren den 13. marts fremsatte et forslag om at ændre kursgevinstloven.
Ved første-behandlingen af lovforslaget var tilkendegivelserne fra de øvrige partier generelt positive, oplyser skatteministeriet.
Mindre positiv er skatteministerens holdning til de to øvrige forslag fra Novo Nordisk.
Her foreslår medicinalkoncernen, at &quot;personalegodebeskatningen ved tildeling af aktieoptioner skal udskydes til udnyttelsestidspunktet&quot; og for det andet, at &quot;der indføres en ligestilling mellem tegningsretter og aktieoptioner, der er modtaget som led i et ansættelsesforhold, for såvidt angår for hvornår, ejertiden skal beregnes.
- Jeg kan ikke støtte de to ændringsforslag, der vedrører udskydelse af personalegodebeskatningen til udnyttelsestidspunktet og ligestilling mellem tegningsretter og aktieoptioner med hensyn til beregning af ejertiden ved erhvervelse til favørkurs, lyder skatteministerens svar.
Novo Nordisk udstedte i begyndelsen af januar knap en halv mio. medarbejder-aktier svarende til 1,27 pct. af den samlede aktiekapital.
- Morten Bonde Pedersen (+45) 33 96 96 51.
(c) Reuters Limited 1997.
