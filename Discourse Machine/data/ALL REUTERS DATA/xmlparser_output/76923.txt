SAS FASTHOLDER PRISER TRODS STIGENDE OLIEPRIS - SAS.

KØBENHAVN, 16 oktober (Reuter) - SAS har ikke umiddelbart planer om at vælte højere priser på brændstof over på passagerne. Det siger SAS&apos; informationschef Troels Rasmussen til Reuters Finans onsdag.
- Vi har ingen planer om prisstigninger. Men selvfølgelig bliver det også et problem for os, hvis branchen som helhed rammes af meget stigende brændstofspriser, siger Troels Rasmussen.
British Airways meddelte onsdag, at selskabet hæver deres listepriser på de europæiske ruter med gennemsnitligt 2,5 pct. fra midten af oktober.
Hvor meget prisen på brændstof skal stige, før SAS følger BA&apos;s eksempel, har Troels Rasmussen ikke noget bud på, men han nævner, at det meget kommer an på konkurrencesituationen på de enkelte ruter.
Olienprisen er på det seneste steget kraftigt og prisen på en tønde Brent råolie til lastning i november er onsdag eftermiddag knap 25,00 USD mod en tøndepris ved årets start på knap 19 USD.
Det skyldes dels at olielagrene i både Europa og USA er relativt lave og dels, at der stadig ikke er kommet en aftale i stand mellem FN og Irak, som tillader Irak at eksportere olie igen.
- Stigende brændstofpriser vil yderligere forstærke tendensen i industrien til, at vi forsøger at få så brændstofbesparende fly som overhoved muligt, siger Troels Rasmussen.
I den forbindelse oplyser han, at SAS netop står over for at skulle hente det første at otte nye fly af typen MD 90 til en samlet pris af 1,9 mia. kr. Ifølge Troels Rasmussen er MD 90-typen det mest brændstofbesparende fly, der findes. De nye fly skal sættes ind på de trafiktunge mellemdistanceruter især i Europa. (/pbt).
(c) Reuters Limited 1996.
