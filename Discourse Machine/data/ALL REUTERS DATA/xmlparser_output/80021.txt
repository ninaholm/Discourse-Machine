SAS-PARTNER SØGER FLERE ASIATISKE PARTNERE - BLAD.

KØBENHAVN, 10 februar (Reuter) - SAS&apos; partner, Lufthansa, søger flere partnere for at dække Asien og Stillehavsområdet. Det skriver Lufthansas koncernblad, Lufthanseat i denne uge.
- Det står allerede klart, at det store Asien/Stillehavsområde ikke kan serviceres med een alliancepartner (Thai Airways, red.). Vi må overveje, hvordan vi vil operere i Kina og forblive på det japanske marked, mens allianceforhandlinger føres i Australien og New Zealand. Det siger Friedel Rödig, der er ansvarlig for udviklingen af Lufthansas mange alliancer til Lufthanseat.
Lufthansa er i færd med at binde et større antal luftfartsselskaber til sig for at skabe en global flyalliance. Udover SAS i Europa tæller alliancen bl.a. United Airlines og Air Canada i Nordamerika og South African Airways i Afrika samt Thai Airways i Asien.
Friedel Rödig pointerer, at selv om behovet er der for op til flere nye partnere, betyder det ikke, at der vil blive fundet en ny partner i hver af de områder, som alliancen ikke dækker så godt.
- Det viser, at der stadig er plads til ekspansion inden for alliancen, siger Friedel Rödig. Han tilføjer, at disse sonderinger efter nye partnere foretages i tæt samarbejde med de eksisterende partnere.
Friedel Rödig giver tilmed sit bud på, hvordan Lufthansa kommer helskindet ind i næste århundrede.
- Som flyselskab må vi komme behovene fra globaliseringen i møde og positionere os selv med et konkurrencedygtigt netværk for at sikre fremtidens indtjening. Det er vores vej ind i det 21. århundrede, siger Friedel Rödig til Lufthanseat.
- Søren Linding Jakobsen (+45) 33 96 96 53.
(c) Reuters Limited 1997.
