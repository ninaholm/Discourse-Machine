DLG frem i halvår på salg af foderblandinger.

KØBENHAVN, 29 juli (Reuter) - Dansk Landbrugs Grovvareselskab, DLG, kom ud af året første seks måneder med en fremgang i det ordinære resultat på godt ni pct. til 32,8 mio. kr., fremgår det af selskabets halvårsregnskab.
Det bedre resultat skyldes primært en stigning i afgrødeomsætningen og et stigende salg af specialfoderblandinger, fremgår det.
DLGs adm. direktør, Asbjørn Børsting, er tilfreds med den forholdsvis store fremgang i resultatet, og siger i en kommentar til tallene:
- Vi har opnået et resultat, der er bedre end budgetteret. Det skyldes en positiv udvikling i salget inden for en række områder sammen med en positiv udvikling i de fleste af vore datterselskaber, siger Asbjørn Børsting.
Omsætningen er i året første seks måneder opgjort til 3.939,7 mio. kr. mod 3.708,3 mio. kr. i samme periode året før.
I moderselskabet DLG a.m.b.a er den mængdemæssige omsætning af grovvarer steget med fire pct. i første halvdel af 1997.
For det børsnoterede grovvareselskab KFK gik udviklingen i de første seks måneder ikke helt så godt, som hos konkurrenten DLG.
Selskabets halvårsregnskab, der blev offentliggjort den 18. juli, viste, at den skærpede konkurrencesituation og stigende råvarepriser havde ramt driften i selskabet hårdt.
Koncernens samlede driftsresultat før finansposter udgjorde 19 mio. kr. mod 21 mio. kr. i samme periode året før.
- Jørn Nurkka (+45) 33 96 96 55.
(c) Reuters Limited 1997.
