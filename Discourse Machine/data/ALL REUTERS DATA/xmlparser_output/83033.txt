Presserunde - Generelle nyheder mandag 28 april.

Reuters står ikke inde for avisartiklernes nøjagtighed 1) Økonomisk ansvarlighed er blevet et nøglebegreb for SF, der satser på en aftale med regeringen om finansloven for 1998. Samtidig forstærker partiformand Holger K. Nielsen og gruppeformand Steen Gade tilbuddet om, at SF vil levere stemmer til at sikre regeringen flertal for et forbrugsbegrænsende indgreb. &quot;Vi er villige til at gøre det nu, men det er mere sandsynligt til efteråret i forbindelse med finanslovsforhandlingerne,&quot; sagde formanden efter landsmødet i Fredericia. (Jyllands-Posten side 4, Fri Aktuelt side 1, 8 og 9, Information side 1)
2) Der er kritik på programmet, når Socialdemokratiet tirsdag på et gruppemøde skal diskutere seniorpolitik. Siden Jyllands-Posten i lørdags kunne offentliggøre det interne S-udspil, er debatten om fremtidens efterløn og delpension blusset op - ikke mindst blandt medlemmerne af Socialdemokratiets arbejdsmarkedsudvalg, hvor begejstringen ikke er udelt. &quot;Jeg er utilfreds med, at jeg skulle læse om udspillet i avisen,&quot; siger Ole Vagn Christensen, medlem af partiets og Folketingets arbejdsmarkedsudvalg. (Jyllands-Posten side 5)
3) Det er vigtigere for Kristeligt Folkeparti at tone rent flag og fremstå som et selvstændigt parti end at afgøre, hvem partiet skal pege på som statsministerkandidat. Der er dog ingen tvivl om, at partiet efter denne weekends årsmøde har fødderne solidt plantet i den borgerlige lejr. (Information side 3)
4) Flere medlemmer af SF klager over, at SFs ekstraordinære møde om, hvorvidt partiet skal anbefale et ja eller nej til den nye EU-traktat, falder så tæt på kommunalvalget. Flere siger også, at de er skuffede over, at SF ikke er gået ind i et dybere samarbejde med JuniBevægelsen. Hovedbestyrelsen har fået frie hænder til at fastsætte en ny dato for det ekstraordinære møde, som således formodentlig kommer til at ligge i den første weekend af september. (Berlingske Tidende 7, Jyllands-Posten side 4, Det Fri Aktuelt side 8)
(Presserunden er udarbejdet af Finansinformation).
(c) Reuters Limited 1997.
