Ekstra udgifter gav mindre plus i Nordfyns Bank.

KØBENHAVN, 30 juli (Reuter) - Nordfyns Bank kom ud af årets første seks måneder med et resultat før skat på 7,1 mio. kr. Det er godt 17 pct. mindre end i den tilsvarende periode sidste år, selv om banken har fået en gevinst fra kursreguleringer af værdipapirer, der er dobbelt så stor, fremgår det af bankens halvårsregnskab, der blev offentliggjort onsdag.
- Koncernens ledelse betragter det opnåede resultat som meget tilfredsstillende, idet resultatet er opnået efter ekstraordinære udgifter på 1,9 mio. kr., skriver bankens ledelse i regnskabet.
Det er blandt andet udgifter til bankens 100 års jubilæum, der har trukket ned i overskuddet. Men de samlede omkostninger har også været større end ventet, fremgår det.
Banken har ikke øget sine udlån, der med godt 400 mio. kr. fortsat er større end indlån, mens indlån er steget knap syv pct. til 390 mio. kr.
Det lille pengeinstitut på Nordfyn er stævnet i den såkaldte selskabstømmersag, men bankens ledelse regner ikke med, at det kommer til at koste banken noget.
- I de sager, vi har kendskab til, er det vort skøn, at sælgerne har betalingsevne, hvorfor banken og bankens advokat er af den opfattelse, at det er i begrænset omfang, banken kommer i risiko for så vidt angår det direkte søgsmål, hedder det i regnskabet.
For hele 1997 venter Nordfyns Bank en egenkapitalforrentning, der er større end i 1996, hvor den var 17,7 pct. Tidligere har bankens ledelse givet udtryk for en forventning om et resultat før skat på niveau med 1996, hvor det var 9,1 mio. kr.
- Ole Mikkelsen (+45) 33 96 96 54.
(c) Reuters Limited 1997.
