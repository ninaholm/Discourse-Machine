BG Bank kan spare 75-100 mio kr på edb - adm dir.

KØBENHAVN, 10 juli (Reuter) - BG Bank har udsigt til en besparelse på mellem 75 og 100 mio. kr. årligt som følge af en afgørelse i sagen om pengeinstitutters brug af eksterne edb-ydelser.
Det skønner bankens adm. direktør, Henrik Thufason, i et interview med Reuters Finans.
Sagen, der har stået på i årevis, drejer sig om pengeinstitutternes køb af ydelser fra eksterne edb-centraler. De ydelser har hidtil været momspligtige, mens de pengeinstitutter, der har egen edb-central, ikke har betalt moms af edb-ydelser.
En EU-dom afsagt i begyndelsen af juli gav imidlertid pengeinstitutterne uden egen edb-central medhold på en række punkter, og de har nu udsigt til store besparelser.
- På et normalt år bruger vi ca. 600 mio. kr. på edb-ydelser. Momsen af det er 150 mio. kr. Hvis det er en aktivitet, der foregår i vores eget hus, skal vi betale lønsumsafgift og ikke moms. Den årlige merudgift til moms har hidtil været i størrelsesordenen 75-100 mio. kr., siger Henrik Thufason.
BG Bank opsagde i foråret kontrakten med edb-centralen, SDC, fordi bankens ledelse forventede en fusion med Nykredit. Fusionen blev ikke til noget, men Henrik Thufason betragter ikke bankens edb-situationen som mere problematisk af den grund.
- Vores edb-problemer er på ingen måde blevet større. Vi kører fortsat hele vores edb-drift hos SDC, og det har vi tænkt os at blive ved med i en årrække, siger Henrik Thufason.
Landets tredjestørste pengeinstitut er derimod ved at forberede, at banken overtager udviklingsarbejdet fra den fællesejede edb-central. Men selve edb-driften skal fortsat udføres af SDC, hvis centralen kan gøre det til en konkurrencedygtig pris, understreger Henrik Thufason.
BG Bank er bundet af en tre-årig kontrakt med SDC, og først derefter kan der blive tale om at flytte aktiviteter.
- Ole Mikkelsen (+45) 33 96 96 54.
(c) Reuters Limited 1997.
