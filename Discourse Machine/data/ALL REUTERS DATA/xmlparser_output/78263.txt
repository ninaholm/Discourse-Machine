ATTRAKTIVT AT NEDBRINGE RENTEFØLSOMHED NU - BG.

KØBENHAVN, 12 december (Reuter) - BG Bank anbefaler de mere forsigtige investorer i obligationer at reducere rentefølsomheden nu på grund af det relativt høje kursniveau. Det skriver banken i denne uges Finansbrevet.
- Den mere forsigtige investor bør ... udnytte de pt. meget attraktive kursniveauer til at reducere rentefølsomhed - enten ved placering i korte papirer eller i realkreditobligationer med forholdsvis lav rentefølsomhed, skriver BG Bank.
Derimod kan den risikovillige investor godt fastholde eksponeringen i den lange ende af obligationsmarkedet.
Det bør i givet fald være i realkreditobligationer, da BG Bank forventer en indsnævring af stat-real-rentespændet i den kommende måned, fremgår det.
BG Bank begrunder sine anbefalinger med, at der kan være udsigt til rentestigninger i de næste seks måneder.
- På kort sigt kan det dog ikke udelukkes, at markedet holder sig - specielt hvis EU-topmødet i Dublin resulterer i et kompromis mht. ØMU-stabilitetspagten, hvilket BG Bank anser for overvejende sandsynligt, hedder det.
Markedet ventes endvidere støttet af institutionelle investorers genplaceringer.
- Det vurderes dog, at der pt. er langt større &apos;down-side risk&apos; end &apos;up-side potential&apos;, da de økonomiske nøgletal efterhånden kun kan overraske negativt, skriver BG Bank. (/uha/slj).
(c) Reuters Limited 1996.
