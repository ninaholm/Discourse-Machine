Fremgang i datterselskaber trak op i NKT Holding.

KØBENHAVN, 20 marts (Reuter) - En positiv resultatudvikling i de tre største datterselskaber NKT Cables, Lexel og Nilfisk er hovedårsagen til, at NKT Holding torsdag har kunnet aflægge et 1996-regnskab, der var 62 pct. bedre end i 1995.
Det ordinære resultat før skat steg således til 249 mio. kr. fra 154 mio. kr. året før.
- Vi havde ved regnskabsårets begyndelse forudsagt en forbedring af årets resultat før skat, hvilket i høj grad skulle ske gennem restruturering af Nilfisk, men både NKT Cables og Lexel har performet væsentligt bedre i 1996 end vi tillod os at forvente ved årets begyndelse, skriver selskabets adm direktør, Gerhard Albrechtsen i en pressemeddelelse, som er udsendt i forbindelse med årsregnskabet.
Årets resultat efter skat blev på 118 mio. kr. mod 12 mio. kr. i 1995.
- Samlet set er resultatudviklingen gået i en positiv retning, men et niveau, der anses som tilfredsstillende for koncernen er endnu ikke nået, skriver ledelsen i årsregnskabet.
NKT solgte i 1996 for 4.771 mio. kr. mod 4.612 mio. kr. året før svarende til en vækst på tre pct.
Datterselskabet NKT Cables fik i regnskabsåret en fremgang i det ordinære resultat på 52 pct. til 117 mio. kr., hvilket primært kan tilskrives en forbedret indtjening på udenlandske projektopgaver, samt effektiviseringer og frasalg af aktiviteter.
Lex Holding, som producerer el-og datainstallationsmateriel oplevede i 1996 en fremgang i driftsresultatet til 165 mio. kr. fra 110 mio. kr. i 1995. Resultatfremgangen skyldes stort set stabil efterspørgsel og rationaliseringsgevinster.
Nilfisk er fortsat underskudsgivende, men resultatet er i 1996 blevet forbedret fra et negativt resultat på 177 mio. kr. i 1995 til et minus på 97 mio. kr. i 1996.
Den igang værende turn-around process fra tidligere tiders store underskud i støvsuger-selskabet er dermed ved at være afsluttet, og ledelsen venter, at selskabet i 1997 vil nå et nul-resultat.
NKT forventer i 1997 at nå resultat efter skat og minoriteter på niveau med eller bedre end sidste år, fremgår det i årsregnskabsmeddelelsen.
- For 1997 forventes resultatet efter skat og minorietetsinteressers andel at blive på niveau med eller bedre end i 1996, skriver NKT.
NKT påpeger, at konjunkturudviklingen indenfor bygge-og anlægssektoren i Europa også i 1997 vil have betydning for NKTs resultat.
- Der forventes en mindre fremgang i omsætningen som for flere selskabers vedkommende vil være baseret på lidt lavere prisniveauer end i 1996, hedder det videre.
- Jørn Nurkka (+45) 33 96 96 55.
(c) Reuters Limited 1997.
