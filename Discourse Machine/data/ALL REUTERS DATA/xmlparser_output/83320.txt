Større markedsandel for kølecontainere.

KØBENHAVN, 2 maj (Reuter) - Kølecontainere overtager en endnu større andel af markedet for køleskibsfragt. Det vurderer det amerikanske konsulentfirma Manalytics International i det amerikanske shipping-tidsskrift American Shipper. Dermed kan danske Maersk Line, der er verdens største på markedet for fragt af kølecontainer, være med til at tage markedsandele fra de traditionelle køleskibe. Et andet dansk rederi, Lauritzen Reefers, er en af verdens største operatører på køleskibsmarkedet.
Containerandelen ventes dog ikke at nå helt op på de 70-80 pct., som det ses for almindelig last.
Men andelen når et højere niveau end det nuværende, lyder vurderingen.
Omkring 45-50 pct. af markedet for køleskibe, det såkaldte reefer-marked, dækkes i øjeblikket af køle-containere. Den anden halvdel dækkes af traditionelle køleskibe, hvor hele lastrummet er nedkølet. Her er Lauritzen Reefers en af verdens største operatører med en flåde på omkring 50 skibe.
En dansk rederi-analytiker vurderer ligeledes, at der fortsat er meget at hente for kølecontainerne. Han fremhæver blandt andet containernes større fleksibilitet. Kølecontainerne kan fragtes sammen med andre type containere, hvilket betyder, at rederiet ikke behøver en hel skibslast for at gøre fragten rentabel, som det er tilfældet for de tradionelle køleskibe. Det har betydet, at kølecontainerne har overtaget det meste af øst-vest trafikken, hvor det er svært at få hele laster for de traditionelle køleskibe.
Netop for øst-vest trafikken er der gode udsigter, vurderer American Shipper. Ikke mindst en stigende eksport af amerikansk kød til Japan har løftet transportmængderne.
På nord-syd trafikken er de traditionelle køleskibe fortsat konkurrencedygtige. Specielt i højsæsonen, når store mængder af frugt skal fragtes fra syd til nord. Køleskibene må til gengæld ofte sejle tomme den anden vej, ligesom de uden for højsæsonen kan have svært ved at få fulde laster.
Forventningerne om et stigende marked for kølecontainere bekræftes af Maersk Line, der i øjeblikket har 30.000 reefercontainer, svarende til ca. 10 pct. af rederiets samlede containerflåde. Den ratio er forholdsvis stabil.
- Stig Ørskov Pedersen (+45) 33 96 96 59.
(c) Reuters Limited 1997.
