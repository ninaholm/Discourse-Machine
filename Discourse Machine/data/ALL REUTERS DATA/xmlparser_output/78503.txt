KRONE SVÆKKES LIDT OVERFOR D-MARK I 97 - PROGNOSE.

KØBENHAVN, 23 december (Reuter) - Udviklingen i 1996 på valutamarkederne ventes at fortsætte ind i det nye år, og dealerne kan se frem til relativt stabile valutakurser.
Den danske krone vil således kun svækkes mod D-marken på 12 måneders sigt til 3,8632 fra den nuværende kurs på 3,8265.
Samtidig vil D-marken tage revanche over for dollaren, som ventes at blive svækket godt fire pfennig mod D-marken til 1,5165 i løbet af det kommende år.
Det viser gennemsnittet af en rundspørge, som Reuters Finans har foretaget blandt 14 analytikere og økonomer.
Udviklingen henover året for den danske krone ventes at blive rolig. Således ser økonomerne den danske krone svækkes gradvist til 3,84 om tre måneder og 3,8467 om seks måneder.
- 1996 viste ganske begrænsede udsving på valutamarkedet, og den tendens ventes at fortsætte i 1997, siger underdirektør i Codan, Niels Lorentz Nielsen.
De gennemsnitlige forventninger til dollarens fremtid viser da også kun små udsving.
Økonomerne venter i gennemsnit en kurs på 1,5305 om tre måneder, hvorefter dollaren ventes at styrkes midlertidigt til 1,5390 på seks måneders sigt for derefter at falde tilbage igen.
Det er især de udenlandske finanshuse, som ser pessimistiske på dollarens langsigtede udvikling. De danske bankøkonomer er mere optimistiske mht. dollarens potentiale.
Chase Manhattan skiller sig dog ud fra de øvrige udenlandske økonomer, idet investeringsbanken ikke tror på en styrket dollar i løbet af 1997.
Chase Manhattan skriver i sin seneste analyse af valutamarkedet, at de høje tyske lønninger samt den faldende tyske produktivitet kan fortsætte, og dermed kræve reformer på arbejdsmarkedet.
- Reformer tager tid at implementere, og i mellemtiden kræves der en svagere valuta for at sænke omkostningerne. Muligheden for at ændre på D-marken i ERM-samarbejdet er begrænsede, hvilket lægger devalueringspresset i forholdet til ikke-ERM medlemmer såsom US-dollar og pund, fortsætter Chase Manhattan.
Chase ser dollaren styrkes til 1,60 mod D-marken ved udgangen af 1997.
Niels Lorentz Nielsen fra Codan Bank ser ligeledes en styrket dollar på kort sigt pga. stigende amerikansk vækst og forventede rentestigninger i USA.
På lidt længere sigt mener Niels Lorentz Nielsen dog, at betalingsbalance-forskellen mellem Europa og USA vil slå igennem og dermed skabe et fald i dollaren hen mod årets udgang.
Citibank ser en styrket D-mark året ud, der understøttes af store kapital-indstrømninger, fremgår det af Citibanks seneste analyse af de finansielle markeder.
PaineWebber mener, at Bundesbanks målsætning om en stabil udvikling på rentemarkedet vil få stor indflydelse på D-marken udvikling.
- En stærkere tysk økonomi koblet med en forsigtig Bundesbank, som skyr rentesænkninger, indtil valutahensyn tvinger dens hånd, peger på en stærkere D-mark som det kommende års dominerende indflydelse, skriver PaineWebber i sin analyse. (/clm).
(c) Reuters Limited 1996.
