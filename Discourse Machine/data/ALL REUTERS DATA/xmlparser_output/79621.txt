FORTSAT FREMGANG FOR B&amp;O TELECOM USIKKER - B&amp;O.

KØBENHAVN, 30 januar (Reuter) - B&amp;O Telecom oplevede i de første seks måneder af regnskabsåret 1996/97 en betydelige vækst i omsætningen, fremgår det af halvårsregnskabet fra Bang &amp; Olufsen (B&amp;O). Men hos B&amp;O tør finansdirektør Peter Tholstrup ikke love, at de flotte vækstrater vil fortsætte fremover.
- Det afhænger af to ting. Den ene er, om den store efterspørgsel, som har været på mobiltelefoner, fortsætter. Det andet usikkerhedsmoment er, om vores underleveranceaftale med Ericsson, som gælder faste mængder og som ligeledes er tidsbegrænset, fortsætter. Hvis de to faktorer ikke fortsætter, får vi et hul i vores omsætning, siger Peter Tholstrup til Reuters Finans torsdag.
Ifølge Peter Tholstrup løber aftalen med Ericsson ihvertfald regnskabsåret ud, nærmere vil han ikke præcisere det.
Omsætningen i B&amp;O Telecom steg i halvåret med 53 pct. til 203 mio. kr., og overskuddet før skat voksede med 90 pct. til 19 mio. kr.
Væksten i B&amp;O Telecom kan tilskrives et øget salg af forskellige typer telefoner samt en betydelig underleverance af telekommunikationsudstyr til svenske Ericsson, oplyste B&amp;O i halvårsregnskabet. (/jnu).
(c) Reuters Limited 1997.
