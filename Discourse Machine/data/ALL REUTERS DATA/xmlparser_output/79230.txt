FREDGAARD FASTHOLDER FORVENTNINGER TIL 1996/97.

KØBENHAVN, 21 januar (Reuter) - Fredgaard fastholder forventningen om et samlet resultat i 1996/97 i underkanten af det foregående årregnskab på 59,6 mio. kr. før skat.
Men halvårsresultatet (1. oktober 1996 - 31. markts 1997) forventes at blive &quot;væsentligt lavere&quot; end for det tilsvarende halvår af regnskabsåret 1995/96, da overskudet blev på 41,0 mio. kr. før skat. Det fremgår det af formand Paul Kjærs beretning på selskabets generalforsamling tirsdag eftermiddag.
- Årsagen til denne forventede reduktion er primært, at det i indeværende regnskabsår ikke har været muligt for branchen at fastholde den høje omsætning og indtjening på mobiltelefoner, som blev opnået i den tilsvarende periode i det foregående regnskabsår, siger Paul Kjær.
En anden årsag til reduktionen er betydelige indkøringsomkostninger, som afholdes over driften i indeværende halvår i forbindelse med etablering af nye butikker, siger Paul Kjær.
Til gengæld for det matte første halvår, venter bestyrelsesformanden et fint andet halvår fra 1. april 1997 til 30.september 1997.
- Dette skyldes såvel en generel styrkelse af effektiviteten i bestående og nyetablerede butikker som en fortsat god udvikling af koncernenss finansieringsaktiviteter, siger Paul Kjær.
Fredgaard fik i 1995/96 et overskud på 37,1 mio. kr. efter skat. Omsætningen blev på 812,2 mio. kr. fremgår det af selskabets årsregnskab, der blev fremlagt 13. december.
Dengang skrev bestyrelsen, at den ventede et resultat og en omsætning for regnskabsåret 1996/97 i underkanten af tallene for året før.
- Når der bortses fra det forventede fald i mobiltelefonsalget, påregnes en omsætningsfremgang på ca. fem pct., skrev selskabet i december. (/mbp).
(c) Reuters Limited 1997.
