Mogens Lykketoft positiv overfor udlicitering.

KØBENHAVN, 16 maj (Reuter) - Der lød overraskende positive toner fra finansminister Mogens Lykketoft, da talen faldt på udlicitering under torsdagens duel i Århus mellem Lykketoft og den konservative leder, Per Stig Møller om fremtidens velfærdssamfund.
- Udlicitering er et redskab, der kan bruges fornuftigt. Som politiker må vi stille krav om, at den offentlige service til borgerne er af en vis kvalitet, sagde han.
I den seneste års debat om udlicitering har den socialdemokratiske holdning ellers været skeptisk, især til udlicitering af kerneområder som hjemmehjælp og sygepleje. Finansministeren sagde dog under mødet ikke, hvilke ydelser, han mener er fornuftige at udlicitere.
Per stig Møller var tilsyneladende mere eller mindre enig med finansministeren, da han gav sin holdning til udliciteringsspørgsmålet til kende.
- Udlicitering fremmer bedre og billigere service. Udlicitering er godt, men vi skal også overveje målet og midlerne, sagde han.
- Morten Bonde Pedersen (+45) 33 96 96 51.
(c) Reuters Limited 1997.
