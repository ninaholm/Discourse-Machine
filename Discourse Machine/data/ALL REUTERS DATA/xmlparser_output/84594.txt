Ministre i samråd om OECD-rapport - Konservative.

KØBENHAVN, 10 juni (Reuter) - Det Konservative Folkepartis uddannelsesordfører Frank Dahlgaard trækker nu undervisningsminister Ole Vig Jensen og arbejdsminister Jytte Andersen i samråd i Folketingets uddannelsesudvalg. Det skriver han i en meddelelse.
- I stedet for pinlige forsøg på at bortforklare den alvorlige kritik af det danske uddannelsessystem, som OECD fremsætter, skulle undervisningsminister Ole Vig Jensen og arbejdsminister Jytte Andersen hellere erkende situationen og gøre noget ved problemerne, skriver Frank Dahlgaard.
Han vil have, at ministrene skal tage konkret stilling til de forslag, som OECD kommer med i sin rapport. OECD foreslår blandt andet, at der indføres præstationsløn til lærerne i folkeskolen, højere brugerbetaling i voksenuddannelserne, og at private skal overtage en større del af voksen-og efteruddannelserne.
- Carl Johan Corneliussen (+45) 33 96 96 57.
(c) Reuters Limited 1997.
