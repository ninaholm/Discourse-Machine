BG BANK SER NU LYSERE PÅ DANSK ØKONOMI.

KØBENHAVN, 24 oktober (Reuter) - Økonomerne hos BG Bank har opjusteret forventningerne til dansk økonomi, og ser nu lysere på udviklingen i både 1996 og 1997, fremgår det af den seneste analyse fra banken.
- Det er nu overvejende sandsynligt, at de gode danske konjunkturer i kombination med lidt politisk vilje kan skabe balance i de samlede offentlige finanser i 1997, hedder det i analysen.
Men det vurderes samtidig, at finanspolitikken i øjeblikket ikke er helt så stram som oprindeligt planlagt af regeringen.
- Der er fare for, at betalingsbalancen igen kan komme under pres. Omkostningen ved den relativt stærke danske vækst kan blive en mere ugunstig udvikling i inflationen og et lidt større rentespænd til Tyskland, konkluderer økonomerne i landets tredjestørste pengeinstitut.
BG Bank forudser et overskud på den danske betalingsbalance i år på 8,0 mia. kr., og det ventes at være uændret næste år. For 1996 er der tale om en opjustering på to mia. kr., men der til gengæld er tale om en nedjustering i 1997 fra et tidligere skøn, der lød på 10,0 mia. kr.
Væksten i bruttonationalproduktet ventes at blive 2,3 pct. i år, mens BG Bank forudser, at det vil vokse til 3,0 pct. i 1997. Tidligere forudså banken en vækst i BNP på 2,0 pct. i år og 2,7 pct. i 1997.
Men de lyse udsigter for væksten har også fået banken til at opjustere forventningerne til inflationen, så der nu ventes en inflation på 2,1 pct. i år mod en tidligere forventning på 2,0 pct. Tallet for næste år er opjusteret til 3,0 pct. fra 2,7 pct.
De lidt lysere udsigter smitter også af på arbejdsløshedskøen, så banken nu venter en ledighedsprocent på 8,9 i år faldende til 8,3 pct. næste år. Tidligere ventede økonomerne i BG Bank en arbejdsløshedsprocent på 9,0 i år og 8,7 næste år.
- Selv om der fortsat ventes en underliggende stigning i beskæftigelsen gennem resten af dette halvår, vil effekten på ledigheden derfor i vist omfang blive opslugt af, at flere orlovsdeltagere vender tilbage til ledighed igen, hedder det i analysen.
Her vurderes det, at arbejdsmarkedsreformen i 1994 og stramningerne på arbejdsmarkedet i forbindelse med finansloven for 1996, i nogen grad har forbedret strukturerne på arbejdsmarkedet.
- Det har givet resulteret i, at den såkaldte strukturledighed er reduceret noget, hvilket bl.a. afspejler sig ved, at Danmark igennem snart fire år med pæne BNP-vækstrater endnu kun har oplevet moderate stigninger i priser og lønninger, skriver økonomerne. (/olm).
(c) Reuters Limited 1996.
