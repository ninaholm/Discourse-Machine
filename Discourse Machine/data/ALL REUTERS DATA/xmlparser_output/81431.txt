Nyt EU-energidirektiv kan ramme SAS og Mols-Linien.

KØBENHAVN, 13 marts (Reuter) - EU-kommissionen godkendte onsdag et nyt direktivforslag om energiafgifter fra skattekommissær Mario Monti. Direktivet, der blandt andet tidligere var kendt som mineraloliedirektivet, hæver minimumssatserne på energiafgifterne i EU, og vil samtidig gøre det muligt for den danske regering at pålægge afgifter på brændstof til indenrigs fly-og færgeruter.
Det forhindrede det tidligere direktiv på området, hvilket i 1995 betød, at den danske regering måtte trække et lovforslag tilbage, der på årsbasis ville have et givet et provenu på over 500 mio. kr.
I regeringens forslag fra april 1995 blev der foreslået en afgift på jetpetroleum til fly på 239 øre pr. liter, mens der på fuelolie til færger skulle indføres en afgift på 271 øre pr. liter. Fuel-olie bruges blandt andet af de nye hurtigfærger på Mols-Linien og Cat-Link ruten.
I luften kan det nye direktiv bl.a. ramme SAS og Maersk Air.
Ifølge bemærkningerne til lovforslaget ville de nye afgifter give et samlet årligt provenu på 525 mio. kr., hvoraf de 405 mio. kr. skulle komme fra indenrigsfærgeruterne, mens de 120 mio. kr. skulle komme fra indenrigsflyvningen.
De danske bilfærgerederier har advaret regeringen om, at en gennemførelse af lovforslaget fra 1995 kan betyde, at færgefart i danske farvande må ophøre.
Om lovforslaget gennemføres i den kendte form, ønsker hverken skatteminister Carsten Koch (S) eller energi-og miljøminister Svend Auken at kommentere over for Reuters Finans. Begge ønsker at afvente behandlingen af direktivforslaget på det næste finansministermøde i EU.
- Stig Ørskov Pedersen (+45) 33 96 96 59.
(c) Reuters Limited 1997.
