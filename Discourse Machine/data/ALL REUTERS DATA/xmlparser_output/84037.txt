Tele DK vil afgive tilbud i Asien 2 hlv 97 - dir.

KØBENHAVN, 26 maj (Reuter) - Tele Danmark regner med at afgive bindende tilbud på flere projekter i Asien i 2. halvår af 1997, heriblandt nogle store projekter. Det siger underdirektør i Tele Danmark med ansvar forretningsudvikling på det internationale område, Palle Tolstrup Nielsen, til Reuters Finans mandag.
- I løbet af 2. halvår 1997 er der nogle ting, der nærmer sig målstregen i Asien, og der er store projekter imellem, siger Palle Tolstrup Nielsen.
Han uddyber, at han med udtrykket &quot;målstregen&quot; mener bindende tilbud.
Palle Tolstrup Nielsen oplyser, at Tele Danmark kigger på projekter, der berører flere lande i området, men han vil ikke komme ind på specifikt hvor, eller hvor store beløb, der er tale om i forbindelse med projekterne.
Ligesådan pointerer han, at der endnu ikke definitivt er truffet beslutning om at afgive tilbud, men der regnes på dem.
Han bekræfter dog, at Thailand er et af de lande, Tele Danmark holder øje med.
Thailands Kommunikationsministerium planlægger at udbyde tre mobiltelefonlicenser, oplyste en højtstående thailandsk embedsmand tidligere på måneden til Reuters.
Både landet og licenstypen er sammenfaldende med Tele Danmarks interesser, oplyser Palle Tolstrup Nielsen.
- Jeg kan bekræfte, at Thailand er et af de lande, som indgår i vores interesseområde derude, og jeg kan bekræfte, at mobillicenser generelt er en af de ting, vi interesserer os for. Men jeg kan ikke kommentere den konkrete mulighed i det konkrete land, siger Palle Tolstrup Nielsen.
I den forløbne uge var Tele Danmarks projektdirektør for Asien, Ole Thorndal, i Thailand i forbindelse med Kronprins Frederiks besøg, og Palle Tolstrup Nielsen bekræfter, at der var tale om en forretningsrejse, men dog uden at man skal forstå det sådan, at et af Asien-projekterne ligger i Thailand.
- Bangkok er et knudepunkt i regionen, hvor man træffer folk fra mange lande, siger Palle Tolstrup Nielsen blot.
Han bekræfter også, at Tele Danmark har kigget på Singapore i den seneste tid.
Singapore har deadline den 31. maj på tilbud til et nyt fastnetsystem. Han vil dog heller ikke i dette tilfælde konkretisere Tele Danmarks eventuelle forsøg på et engagement i projektet.
- Carl Johan Corneliussen (+45) 33 96 96 57
- Morten Bonde Pedersen (+45) 33 96 96 51.
(c) Reuters Limited 1997.
