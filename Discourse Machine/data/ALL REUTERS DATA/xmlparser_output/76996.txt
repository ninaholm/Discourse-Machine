ENDELIG TEGN PÅ VÆKST I INDUSTRIENS SALG - DI.

KØBENHAVN, 21 oktober (Reuter) - I andet halvår af 1996 er der efterhånden kommet tegn på, at stagnationen også er ophørt inden for industrien, efter at en række andre erhverv indledte en ny vækstperiode allerede i første halvår 1996, vurderer Dansk Industri (DI) i sit seneste nummer af ugemagasinet Industrien.
Men DI pointerer, at den seneste stigning i industriens omsætning skal tages med et vist forbehold, da det specielt er omsætningen i juli, der trækker gennemsnittet for de seneste tre måneder op. Og netop denne måned er normalt usikker pga. sommerferien.
Ifølge de seneste tal fra Danmarks Statistik var omsætningen i perioden juni-august to pct. højere end i den foregående tre-måneders periode.
- Der synes dog fortsat at være tale om en vending til ny vækst fra omkring midten af 1996. Fremgangen er først sat ind for eksporten, men hjemmemarkedet udviser på det seneste også en vis fremgang, påpeger Dansk Industri.
Den største fremgang, der er registreret på det seneste er inden for investeringsgode-industriens omsætning og ordreindgang på eksportmarkederne, samt for den del af forbrugsgodeindustrien, der fremstiller varige forbrugsgoder, fremgår det af Industrien.
- Der synes derimod endnu ikke at være nogen særlig vækst i maskininvesteringerne i Danmark. Hjemmemarkedsomsætningen fra den danske investeringsgodeindustri viser således stagnation, og maskinindustriens hjemmemarkedsomsætning ligger fortsat mere end fem pct. lavere end i sommeren 1995, skriver DI.
Men ordreindgangen og - beholdningen fra hjemmemarkedet er ifølge DI begyndt at rette sig igen.
- Den begyndende vækst på de vigtige nære eksportmarkeder ser ud til at virke positivt på industrieksporten. Væksten er dog fortsat svag og begrænset af markedsandelstab efter den betydelige forringelse af konkurrenceevnen i de senere år, konkluderer Dansk Industri. (/eep).
(c) Reuters Limited 1996.
