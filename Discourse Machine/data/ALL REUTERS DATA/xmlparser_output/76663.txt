SHB AFVISER BLANKT RYGTER OM OPKØB I AMAGERBANKEN.

KØBENHAVN, 2 oktober (Reuter) - Svenska Handelsbanken, der onsdag officielt åbnede sin første filial for privatkunder i Danmark, afviser blankt de forlydender om heftige opkøb i Amagerbanken, som onsdag eftermiddag cirkulerede i aktiekredse i København. Det oplyste den svenske banks direktør i Danmark, Nils-Erik Persson til Reuters Finans.
Under stor handel steg Amagerbanken onsdag 11 kr. til kurs 178, svarende til en stigning på 6-7 pct., og ifølge en markedsdeltager skulle Svenska Handelsbanken stå bag opkøbet. Den store svenske bank er i lyset af sine ambitiøse ekspansionsplaner på det danske marked en oplagt kandidat til at vise interesse for en af sine konkurrenter, vurderer en analytiker.
Nils-Erik Persson sagde onsdag til Berlingske Tidende, at banken med en egenkapital på 25 mia. SEK har kapaciteten og viljen til at købe sig til en markedsandel i Danmark, hvis en interessant dansk bank bliver sat på salgslisten. I Norge og Finland, hvor Svenska Handelsbanken er hhv. det sjettestørste og det fjerdestørste pengeinstitut, har fremgangsmåden været opkøb. (/slj).
(c) Reuters Limited 1996.
