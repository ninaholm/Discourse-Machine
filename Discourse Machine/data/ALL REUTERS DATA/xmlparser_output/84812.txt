Martin ser Sydamerika-salg på 100 mio kr om 2 år.

KØBENHAVN, 16 juni (Reuter) - Martin Gruppen venter i løbet af de næste par år at nå op på en årlig omsætning i Sydamerika på 100 mio. kr., siger adm. direktør og storaktionær i Martin Gruppen, Peter Johansen til Reuters Finans mandag.
- Vores omsætning tredobledes sidste år i Sydamerika. Det er selvfølgelig fra et beskedent leje til et acceptabelt beløb, men inden for et par år regner vi med at have en omsætning på 100 mio. kr. i Sydamerika, siger Peter Johansen.
I indeværende regnskabsår 1997/98 venter Martin Gruppen en fordobling af det sydamerikanske salg, svarende til 25 mio. kr.
Martin Gruppen, der bl.a. producerer lysrobotter, kom ud af 1996/97 med et overskud før skat på 34,3 mio. kr. mod 24,8 mio. kr. året før, mens omsætningen steg til 428 mio. kr. fra 284 mio. kr.
Gruppen venter for 1997/98 en stigning i resultatet før skat på mindst 25 pct.
- Carl Johan Corneliussen (+45) 33 96 96 57.
(c) Reuters Limited 1997.
