LANG VEJ IGEN MED EFFEKTIVISERING AF TRYG - ADM DIR.

KØBENHAVN, 20 december (Reuter) - Der venter fortsat et stort arbejde med at effektivisere Tryg-Baltica, fremgår det af en artikel i koncernens personaleblad, Trysøjlen.
- Meget er nået i bestræbelserne på at effektivsere den daglige drift, sådan at Tryg-Baltica bevarer sin position som det ledende og kundeorienterede forsikringsselskab, men der er stadig langt igen, skriver koncernens adm. direktør, Alf Duch-Pedersen, i bladets leder.
I artiklen gør han status over det forløbne år, som er det første hele kalenderår efter fusionen af Tryg og Baltica.
- Det forløbne år var samtidig en tid, hvor alle med en flot indsats har medvirket til, at Tryg-Baltica udvikler sig i den rigtige retning. Konkurrencesituationen kræver, at denne udvikling fortsætter, skriver Alf Duch-Pedersen til de godt 3.000 medarbejdere i Danmarks største forsikringsselskab.
Han mener, at fleksibilitet og forandringsparathed bliver to af kodeordene i 1997.
- For at dette kan lade sig gøre, kræver det en indsats af både selskabet og medarbejderne, skriver Alf Duch-Pedersen.
Han fratræder sin stilling hos Tryg-Baltica den 31. marts 1997, for at blive adm. direktør i Danisco. Bestyrelsen for Tryg-Baltica har udpeget koncerndirektør Hugo Andersen fra Nykredit som afløser. (/olm).
(c) Reuters Limited 1996.
