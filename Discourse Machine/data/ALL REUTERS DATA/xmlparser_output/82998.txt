Scandi Mobility ser ingen ende på tysk krise - dir.

KØBENHAVN, 24 april (Reuter) - Scandinavian Mobility International (SMI) kan ikke umiddelbart se nogen ende på den nedtur, som plager selskabet på hovedmarkedet i Tyskland, siger direktør Kenneth Myrthue til Reuters Finans torsdag.
Den tyske krise tvang torsdag sengeproducenten til at nedjustere sine resultatsforventninger for 1996/97.
- Inden for de sidste to måneder har vi oplevet et volumenfald på ca. fem pct. om måneden i Tyskland, og vi kan ikke se, hvad der skal få salget til at stige igen, siger Kenneth Myrthue.
Direktøren tilføjer, at han ikke umiddelbart kan udelukke, at der vil følge yderligere nedjusteringer i kølvandet på den tyske nedtur.
(c) Reuters Limited 1997.
