Dansk Industri alt for afhængig af fonde - Fogh.

KØBENHAVN, 15 august (Reuter) - Danske industrivirksomheder er blevet alt for afhængige af fondskapitalen. Det bliver meget snart endnu værre, hvis ATP, LD og pensionskasser får held med deres bestræbelser for et højere aktieloft. Den aktion vil Venstre ikke støtte, siger partiets politiske ordfører Anders Fogh Rasmussen til Reuters Finans fredag.
- Jeg har naturligvis bemærket mig, at DA, DI, Finansrådet og en lang række erhvervsledere med rosende ord støtter bestræbelserne i ATP, DI og pensionskasser for et højere aktieloft. Men det viser netop, hvor afhængige danske virksomheder efterhånden er blevet af fondskapitalen, siger Anders Fogh Rasmussen.
Denne udvikling udgør ifølge ordføreren en stor fare for den fremtidige kapitaldannelse i Danmark, fordi magten over erhvervslivet i endnu højere grad kommer til at ligge i fondene, der styres af få mennesker. Det ønsker Venstre ikke, og partiet vil modarbejde forslag om at hæve aktieloftet for ATP og LD til 40 pct., så de kommer på niveau med pensionskasserne, og på samme måde kassernes ønske om at komme op på 50 pct.
- Der er tale om tvangsopsparede midler, som er blevet begunstiget ved diverse skatteordninger. Denne kapitalophobning udgør en stor fare, fordi den gør dansk erhvervsliv dybt afhængig af fondsejerne.
De konservatives finansordfører Pia Christmas-Møller siger til Reuters Finans, at partiet anerkender en hidtil fornuftig omgang hos pensionskasserne med de opsparede midler.
- Det må de gerne fortsætte med, men vi er imod et højere aktieloft, fordi bestyrelserne i fonde og kasser dermed får mere magt over erhvervslivet, siger hun.
Men de konservative vil gerne se på, om der kan findes nye ordninger for deres aktieinvesteringer, sådan at de ikke tvinges til at sælge aktier som følge af store kursstigninger.
- Erik Matzen (+45) 33 96 96 51.
(c) Reuters Limited 1997.
