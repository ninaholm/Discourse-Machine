EAC ER PÅ RETTE VEJ EFTER SKIBSSALG - ANALYTIKERE.

KØBENHAVN, 8 januar (Reuter) - Den seneste tids frasalg og tilgangen af nye forretningsområder i EAC tegner godt for selskabets fremtidige udvikling. Det viser en rundspørge blandt analytikere, som Reuters Finans har foretaget onsdag.
- Salget af shippingdelen i EAC er meget positiv for selskabet. Dette sammenholdt med et forventet frasalg af slagteriaktiviteterne i Blitz ved Berlin og indgåelsen af aftalen med Kodak om markedsføringen af selskabets produkter i Asien og Afrika bekræfter vores forventninger om, at selskabet nu er på rette vej, siger en analytiker.
På kort sigt kan kursudviklingen på EAC dog blive negativt påvirket af, at der endnu ikke er kommet en endelig afklaring på slagterisalget i Tyskland, vurderer analytikerne.
EAC indgik den 30. december en betinget aftale om salget af slagteri-og kødforædlingsvirksomheden i Britz uden for Berlin.
- Salget er betinget af købers tilvejebringelse af den nødvendige driftsfinansiering, hvilket forudsættes at ville være på plads i løbet af januar 1997, skrev EAC i december.
En analytiker påpeger, at der i meddelelsen fra EAC mangler en lang række informationer omkring afviklingen af de tyske slagteriaktiviteter samt køberens finansielle situation. Før markedsdeltagerne ser dem, forventes markedet at være lidt tilbageholdende.
- Samtidig kan de to tilbageværende mindre tyske slagterier give lidt grus i maskineriet, hvis det viser sig, at tabene i dem har været store i 1996, og hvis tabene ser ud til at fortsætte i 1997, fortsætter han.
Men analytikeren påpeger dog, at det er den værst tænkelige situation der kan opstå og at han stadigvæk forventer, at handelen i Tyskland vil gå igennem.
- Vi fastholder vores købsanbefaling på EAC, og ser et kurspotentiale på niveauet 160-180 inden for et års tid, hvis salget i Tyskland falder på plads, siger analytikeren.
Ifølge analytikerne er det nu op til EAC at bevise, at de nu kan tjene penge på de tre kerneforretningsområder, Graphics, Consumer Products og Food South America. Kan de det, vurderer analytikerne, at aktiekursen kan stige til tidligere tids højder.
Kursen på EAC-aktien ligger ved 15-tiden i 136, hvilket er 12 kr. højere end lukkekursen tirsdag. (/jnu).
(c) Reuters Limited 1997.
