Internet-insidertips lukket efter politianmeldelse.

KØBENHAVN, 23 maj (Reuter) - En af de to sider på det globale Internet, der bringer insidertips om det danske aktiemarked, er nu lukket efter en politianmeldelse.
- Diskussionsforum er midlertidigt lukket på grund af politianmeldelse vedrørende brud på lov om værdipapirhandel, hedder det på Euroinvestors insiderside.
Det fremgår ikke, hvilke oplysninger eller selskaber politianmeldelsen drejer sig om.
Euroinvestor har givet plads til det såkaldte diskussionsforum siden januar 1997, hvor alle med Internet-adgang har haft mulighed for at sende indlæg til.
- Indtil Euroinvestor har fået undersøgt sin retsstilling i sin funktion som stillende dette forum til fri afbenyttelse, finder vi det rigtigst at nedlukke det, skriver Euroinvestor til læserne på Internettet.
Ifølge stifterne er Euroinvestor et interaktivt investeringsforum, hvor private investorer kan indhente informationer og udveksle ideer og erfaringer om investering. Tjenesten på Internettet er finansieret ved hjælp af annoncer, og selskabet leverer blandt andet ydelser til Topdanmark, Københavns Lufthavne, Søndagsavisen og DSV.
Euroinvestor kan findes på World Wide Web-siden:
Det andet sted på Internettet, der også bringer insidertips om det danske aktiemarked, er endnu ikke lukket. Det findes på:
Her var der i april en heftig diskussion for og imod køb af aktier i Ejendomsselskabet Europa, men der har kun været få indlæg efter selskabets offentliggørelse af årsregnskabet i begyndelsen af maj. Selskabet kom ud af 1996 med et ordinært resultat før skat på minus 17,1 mio. kr. mod et plus på 2,8 mio. kr. året før.
- ole.mikkelsen@reuters.com (+45) 33 96 96 54.
(c) Reuters Limited 1997.
