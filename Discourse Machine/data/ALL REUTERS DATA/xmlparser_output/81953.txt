Større koncentration i bryggeribranche - Lindeløv.

KØBENHAVN, 21 marts (Reuter) - Carlsbergs adm. direktør, Flemming Lindeløv, forudser en større koncentration indenfor fødevare-og nydelsesmiddelbranchen med en udvikling, som går mod fire eller fem store verdensomspændende producenter. Det fremgår fredag af Bryggeriforeningens blad, Bryggeren.
Overfor Reuters Finans tilføjer han, at han håber, at Carlsberg er blandt de fire til fem indenfor bryggeribranchen.
- Jeg håber selvfølgelig, at Carlsberg vil være blandt de fire til fem producenter inden for bryggerisektoren. Men det er ikke noget, jeg ønsker at udtale mig nærmere om på nuværende tidspunkt, siger Flemming Lindeløv til Reuters Finans fredag.
Han siger videre, at de tendenser er gældende indenfor alle store brancher, hvor man ser en større koncentration omkring færre store globale selskaber.
- Kommentaren i Bryggeren er ikke specielt møntet på Carlsberg, og det er ikke noget, som ligger i en strategiplan, og som folk arbejder efter. Men man kan fornemme, at det er den vej det går indenfor mange industrier, fortsætter Lindeløv.
Den hollandske bank, Rabobank, har fornylig i en rapport om det globale øl-marked, udnævnt Carlsberg til verdens ottende største bryggeri målt på mængden af produceret øl.
Verdens største bryggeri er det amerikanske Anheuser Busch. Carlsbergs ærkerival, Heineken, er på andenpladsen.
- Jørn Nurkka (+45) 33 96 96 55.
(c) Reuters Limited 1997.
