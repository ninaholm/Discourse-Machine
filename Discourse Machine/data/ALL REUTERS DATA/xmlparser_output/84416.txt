Alm Brand hæver anbefaling på HLJ-aktie.

KØBENHAVN, 4 juni (Reuter) - Alm. Brand Børs hæver efter et besøg hos HLJ sin anbefaling på den danske møbelkoncern til køb/køb fra hold/køb. Den større optimisme skyldes bl.a., at Alm. Brand Børs føler sig sikker på, at HLJ formår at få vendt udviklingen i datterselskabet Føvling. Det fremgår af Børsmonitor dateret den 30. maj.
- Det er vores vurdering, at ledelsen med stor sandsynlighed formår at gennemføre turn-around-processen som planlagt. Det underbygges bl.a. af, at den tidligere har udvist stor styrke i omstruktureringsprocessen af en anden af koncernens produktionsvirksomheder, Systema, skriver Alm. Brand-analytikerne.
Derudover fremhæver Alm. Brand, at HLJs relativ store eksportandel til USA i øjeblikket udviser store vækstrater, bl.a. som følge af styrkelsen af den amerikanske valuta.
Alm. Brand Børs skønner, at HLJ i 1997 vil opnå en P/E på 14,9 faldende til 13,1 i 1998.
- Eva Elgaard Pedersen (+45) 33 96 96 57.
(c) Reuters Limited 1997.
