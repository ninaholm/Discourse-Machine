SYDBANK OPJUSTERER PROGNOSE FOR DANSK VÆKST.

KØBENHAVN, 25 februar (Reuter) - Sydbank har i sin seneste prognose for den danske økonomi hævet sit skøn for væksten i bruttonationalproduktet i 1997. Endvidere ser banken mere lyst på beskæftigelsessituationen.
- Det ventes, at beskæftigelsessituationen er yderst positiv i 1997, skriver Sydbanks likviditetsområde i publikationen Danmarks Økonomiske Oversigt. Sydbank venter en ledighed i år på 8,0 pct. mod tidligere ventet en ledighed på 8,8 pct.
BNP-væksten ventes i år at ligge på tre pct., og dermed har banken siden seneste prognose fra oktober oprevideret sit skøn med 0,3 pct.point.
- Den indenlandske efterspørgsel i 1997 ventes at blive stimuleret af faldende arbejdsløshed, pæne lønstigninger, stigende huspriser, pæne afkast på værdipapirer og lave renter, vurderer Sydbank.
Banken forventer, at det private forbrug i 1997 vil stige med 2,8 pct., mens det offentlige forbrug ses vokse med 1,3 pct.
Sydbank forventer, at handelsbalancen i år vil give et overskud på 35 mia. kr., mens betalingsbalancen skønnes at give et plus på 12 mia. kr. Overskuddet på de eksterne balancer skyldes ifølge banken bl.a. en stigende vækst hos vores nærmeste naboer.
- Stigende vækst på de fleste af vore eksportmarkeder underbygger forventningen om et stadigt positivt betalingsbalanceoverskud i 1997, skriver Sydbank.
Banken forventer, at inflationen i år vil ligge på 2,5 pct.
- Eva Elgaard Pedersen (+45) 33 96 96 57.
(c) Reuters Limited 1997.
