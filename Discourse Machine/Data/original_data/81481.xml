<?xml version="1.0" encoding="UTF-8"?>

<newsitem date="1997-03-14" id="root" itemid="81481" xml:lang="da">
<title></title>
<headline> Tele Danmark-res faldt 9 pct i 1996 - analytikere. </headline>
<byline></byline>
<dateline></dateline>
<text>
<p> KØBENHAVN, 14 marts (Reuter) - Tele Danmark forventes tirsdag den 18. marts at fremlægge et resultat, der vil være ringere end 1995. Således lyder et gennemsnit af ni analytikeres bud på et resultat før skat på 4.955 mio. kr. mod 5.458 mio. kr. i 1995 svarende til en tilbagegang på knap 10 pct. </p>
<p> Tilbagegangen sker på trods af, at Tele Danmarks andel i Belgacom bidrager positivt til 1996-resultatet. Faldet i 1996 skyldes i høj grad de mange kampagner for at skaffe kunder til Tele Danmark Mobil, der i første halvår pålagde selskabet en del ekstraordinære udgifter i millionklassen. </p>
<p> Det bevirker samtidig, at indtjeningen er skævt fordelt over året, hvorved overskuddet før skat i andet halvår ligger 27-28 pct. over første halvår 1996 og stort set på linie med andet halvår 1995. </p>
<p> Analytikerne er således enige om, at regnskabet for 1996 vil være præget af kampen om de trådløse kunder. I andet halvår har der også været gennemført mobilkampagner, som også vil have en gennemslagskraft i årsregnskabet. </p>
<p> Det liberaliserede telemarked har samtidig øget konkurrencen på hjemmemarkedet, hvilket også ventes afspejlet i 1996-regnskabet. Men den hårdere konkurrence ventes først for alvor at slå igennem i 1997, hvilket gør det mere usikkert at forudse et 1997-resultat, påpeger størstedelen af analytikerne. </p>
<p> Alligevel forventes teleselskabet at kunne præstere en fremgang i 1997 til et resultat før skat på 5.612 mio. kr., hvilket overstiger rekordresultatet fra 1995. </p>
<p> - Fremgangen i 1997 i forhold til 1996 skyldes bl.a., at 1996 var præget af store omkostninger på mobilområdet til forhandlertilskud. Det vil ikke gentage sig i 1997. Samtidig vil sidste års regnskab være påvirket af den stigende konkurrence, der presser priserne. Men det vil slå mere igennem i 1997, siger en analytiker. </p>
<p> Han konstaterer samtidig, at det for 1997 er forholdsvist svært at estimere indtjeningen, da det næste og sidste skridt på vejen mod et frit dansk telemarked, trin 2b endnu ikke er på plads. </p>
<p> - Tele Danmark vil blive påvirket negativt af de lovudkast om samtrafik, der i øjeblikket forhandles på Christiansborg. Fastholdes det nuværende udkast er der udsigt til et markant fald i Tele Danmarks indtjening, siger han. </p>
<p> Han afviser således at sætte tal på Tele Danmarks mulige tab. Der er dog sluppet flere tal ud fra Tele Danmarks egne beregninger, der viser et årligt tab i størrelsesordenen en mia. kr. under forudsætning af, at det nuværende lovudkast bliver vedtaget. Tele Danmark har sat sig voldsomt imod. </p>
<p> Lovforslagene skal forhandles færdig i marts, og planen er, at de træder i kraft midt i 1997. </p>
<p> En anden Tele Danmark-analytiker pointerer, at Tele Danmark allerede har tabt markedsandele på trafikken til udlandet. Han forventer, at den danske telekoncern inden udgangen af 1997 har tabt 20 pct. af den givtige udlandstrafik til primært de svenske selskaber Telia og Netcom Systems Danmark. </p>
<p> - Konkurrencen er ikke slået igennem på omsætningen af betydning i 1996, fordi både Telia og Netcom Systems først har vist sig for alvor i fjerde kvartal. Men det vil slå langt kraftigere igennem i 1997. Det er i år, at det begynder at gøre ondt, siger en analytiker. </p>
<p> Han skønner, at Tele Danmark på udlandstrafikken kan tabe indtægter for op imod 800 mio. kr. </p>
<p> De to svenske selskaber vil tilmed konkurrere med Tele Danmark på mobiltelefoni, og både Telia og Netcom Systems har søgt om en af de nye mobiltelefonlicenser til DCS 1800 nettet. Fordelingen bliver afgjort på onsdag, dagen efter, at Tele Danmark aflægger regnskab. Det vil derimod være meget overraskende, hvis ikke Tele Danmark får en licens. </p>
<p> Indtil videre er det kun Sonofon, der kæmper med Tele Danmark på det kraftigt voksende marked for mobiltelefoni. </p>
<p> - På mobilområdet bliver det interessant at se, hvad kampen med Sonofon har kostet i andet halvår af 1996. Efter første halvår var det ikke ventet, at krigen ville fortsætte, men der har været flere kampagner, siger en analytiker. </p>
<p> Mobiltelefonien forventes dog at give et positivt bidrag til Tele Danmarks bundlinie i år. </p>
<p> Analytikeren er iøvrigt stærkt utilfreds med Tele Danmarks regnskabspraksis vedrørende Belgacom, der er indeholdt i regnskabet fra den 1. april 1996. </p>
<p> Tele Danmarks andel på 16,5 pct. bogføres pro-rata, hvilket betyder, at en tilsvarende andel af Belgacoms resultat føres ind over alle Tele Danmarks regnskabsposter. </p>
<p> - Dermed kommer Tele Danmarks regnskab til at se pænere ud, end det i virkeligheden er. Og det gør regnskabet mindre gennemskueligt. Det er ingen normal måde at bogføre en ikke-kontrollerende ejerandel på, siger analytikeren. </p>
<p> Efter Belgacom-købet har Tele Danmark fra 1996 ikke flere større internationale successer at vise frem. En af de mere skeptiske udenlandske analytikere, mener derfor ikke, at Tele Danmark markant har ændret strategien væsentligt inden for de sidste år. </p>
<p> - Selskabet har stadig problemer med at få sin internationale strategi til at fungere. Der ligger fortsat en stor pulje kapital, der burde investeres. Og indtil videre er det heller ikke lykkedes for selskabet at få omkostningerne ned, siger han. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="SWED">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-03-14"></editdetail></code></codes>
<codes class="bip:topics:1.0">
<code code="DSNT">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="NTCOMS">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="TELDAN">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="I7902">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="C13">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="C15">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="C151">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="C152">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="C31">
<editdetail action="confirmed" attribution="Reuters BIP Coding Group" date="1997-03-14"></editdetail></code>
<code code="CCAT">
<editdetail action="confirmed" attribution="Reuters BIP Coding Group" date="1997-03-14"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-03-14"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>