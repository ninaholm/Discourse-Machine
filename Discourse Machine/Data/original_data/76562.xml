<?xml version="1.0" encoding="UTF-8"?>

<newsitem date="1996-09-27" id="root" itemid="76562" xml:lang="da">
<title></title>
<headline> FALCK FOKUSERER PÅ VÆKST I SIKRING - INTERVIEW. </headline>
<byline></byline>
<dateline></dateline>
<text>
<p> Af Per Bech Thomsen KØBENHAVN, 27 september (Reuter) </p>
<p>  - De fremtidige vækstplaner i rednings-og sikringskoncernen Falck vil være koncentreret om sikringsdivisionens aktiviteter i hele Norden. </p>
<p> Det siger Falcks adm. direktør, Lars Nørby Johansen, i et interview med Reuters Finans. </p>
<p> - Når det drejer sig om vækst og udvikling er vores fokus på sikringsdelen af Falck. Det er ikke en negligering af redningsdelen, der selvfølgelig skal passes, plejes og udvikles. Men koncernmæssigt ligger væksten over mod sikring - og mod Norge og Sverige, siger han. </p>
<p> Den geografiske fokusering understreges af Falcks store opkøb i Sverige og Norge tidligere på året. I foråret købte Falck Sveriges næststørste vagt-og sikringsvirksomhed, Partena Security. Og tidligere på måneden købte Falck de resterende knap 75 pct. af den norske rednings-og sikringsvirksomhed Falken. </p>
<p> Falck havde i forvejen 25 pct. af Falken. </p>
<p> - Securitas (sikringsdelen, red.) har i de senere år haft en vækst, der ikke har været meget større end inflationen - altså ingen realvækst. Så det er et vækstproblem, mere end det er et effektiviseringsproblem, siger han. </p>
<p> Det er koncernchefens filosofi, at en stigende effektivitet i Falcks tilfælde alt andet lige kommer i takt med, at forretningsomfanget vokser. </p>
<p> - Sådan som vores forretninger er skruet sammen med store kapacitetsapparater, er det lettere at øge effektiviteten ved en stigende volumen end at lave effektiviseringsprogrammer ved en faldende eller stagnerende volumen, forklarer Lars Nørby Johansen. </p>
<p> Han henviser til Falcks mange vagt-og alarmcentraler, køretøjer, redere og montører o.lign., som er nødvendige for at udføre de beredskabsopgaver, som er Falcks grundlæggende forretningsområde. </p>
<p> Men selv om vækst og opkøb er nøgleord i Falcks strategi, vil kræfterne dog på lidt kortere sigt blive brugt på at tilpasse sommerens to store opkøb i de to nordiske nabolande til resten af koncernen. </p>
<p> - I den kommende tid vil vi fokusere på at konsolidere de to selskaber ind i et integreret Falck i Norden. Vi betragter Norden som vores hjemmemarked og vil opbygge en enhedsorganisation i Norden baseret på Falck-lignende selskaber i hvert af de tre nordiske lande, siger Lars Nørby Johansen. </p>
<p> I Sverige er Falcks vigtigste opgave at styrke Partena Security på alarm-og teknikområdet, som i dag kun udgør 15 pct. af omsætningen på ca. 900 mio. svenske kr. Det er samtidig på dette område, at vækstmulighederne og marginerne er størst, understreger Falck-chefen. </p>
<p> - Vi tager udgangspunkt i det know-how vi har fra Securitas i Danmark. Derudover er der en lang række tiltag af mere traditionel karakter, der kan forbedre forretningen, siger Lars Nørby. </p>
<p> Falcks målsætning i Sverige er en omsætningsvækst på tre til fem pct. om året. Samtidig er det målsætningen at øge overskudgraden til seks-syv pct. fra de nuværende fem pct. inden år 2000. </p>
<p> - Det er ikke specielt aggressivt, men vi mener, det er realistisk, siger koncernchefen. </p>
<p> For Falcks aktiviteter i Norge er målsætningen lidt mere aggressiv. Det skyldes både, at den samfundsøkonomiske vækst i Norge er større end i Sverige og Danmark, og at væksten på selve alarmmarkedet boomer kraftigt i disse år. </p>
<p> Alene i år har Falken fået 8.000 nye alarmovervågningskontrakter, hvilket er meget mere end Securitas i Danmark har kunnet præstere, oplyser Lars Nørby. </p>
<p> - Så her er vores målsætning en omsætningsvækst på mere end 10 pct. om året. Indtjeningsmæssigt er målet en overskudsgrad på 8-10 pct. inden år 2000, bebuder han. </p>
<p> Med hensyn til Danmark har det ifølge Nørby været opfattelsen, at det danske marked er ved at være mættet for Falck. Men det er langt fra tilfældet, og igen er det inden for sikring, de største muligheder ligger. </p>
<p> - Alle vores analyser viser, at der er et stort potentiale på sikringsområdet. Både på det klassiske vagtmarked og de forskellige tekniske markeder, fastslår en optimistisk Lars Nørby Johansen. </p>
<p> (c) Reuters Limited 1996. </p></text>
<copyright>(c) 1996 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="FIN">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="NORW">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="SWED">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1996-09-27"></editdetail></code></codes>
<codes class="bip:topics:1.0">
<code code="FALPRO">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="I951">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="C15">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="C152">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="C31">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="C311">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="C312">
<editdetail action="confirmed" attribution="Reuters BIP Coding Group" date="1996-09-27"></editdetail></code>
<code code="CCAT">
<editdetail action="confirmed" attribution="Reuters BIP Coding Group" date="1996-09-27"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1996-09-27"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>