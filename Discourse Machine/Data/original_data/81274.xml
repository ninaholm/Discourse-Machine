<?xml version="1.0" encoding="UTF-8"?>

<newsitem date="1997-03-10" id="root" itemid="81274" xml:lang="da">
<title></title>
<headline> Novo-overskud steg 17 pct i 96 - analytikere. </headline>
<byline></byline>
<dateline></dateline>
<text>
<p> KØBENHAVN, 10 marts (Reuter) - Novo Nordisk vil overtrumfe sine egne forventninger, når den danske medicinal-koncern på onsdag fremlægger tal for 1996. Det vurderer en lang række aktieanalytikere, som Reuters Finans har talt med mandag. </p>
<p> Gennemsnittet af ni medico-analytikeres skøn for Novo Nordisks resultat før skat i 1996 udgør 2.514 mio. kr. mod 2.156 mio. kr. i 1995, svarende til en stigning på 16,6 pct. Den primære indtjening forventes at være steget 14,4 pct. eller 300 mio. kr. til 2.378 mio. kr. </p>
<p> Novo Nordisk fastholdt i sit seneste kvartalsregnskab fra den 13. november sin prognose for 1996 om en vækst i både primær drift og resultat før skat på 10-15 pct. Efter de første ni måneder af 1996 lå de to regnskabsresultater hhv. 12 og 14 pct. over samme periode sidste år. </p>
<p> Væksten i omsætningen kan imidlertid ikke følge med det økonomiske resultat, da Novo Nordisks salg på estimerede 14,6 mia. kr. i 1996 kun ligger godt seks pct. over 1995 med 13,7 mia. kr. Det vil således forbedre koncernens nøgletal, såsom overskudsgraden med over et pct. point til forventet 16,3 pct. mod 15,1 pct. i 1995. </p>
<p> Det er Novo Nordisks forventning, at overskudsgraden vil stige i de kommende år. Overskudsgraden i 1996 er imidlertid belastet af flere forhold, herunder hensættelser i forbindelse med en større handlingsplan for at reducere koncernens stabs-og serviceomkostninger (50 mio. kr. i tredie kvartal, red.) samt en flytning af kasserabatter til salgs-og distributions-omkostningerne fra finansposterne (ca. 50 mio. kr., red.). </p>
<p> Uden disse ændringer ville overskudsgraden kraftigt have nærmet sig 17 pct. i 1996. </p>
<p> Analytikerkorpset tillægger ikke Novo Nordisks økonomiske formåen i 1996 speciel stor nyhedsværdi, da udviklingen i de første tre kvartaler er kendt. De retter derfor blikket mod 1997 og koncernens udbyttepolitik. </p>
<p> Det skyldes, at Novo Nordisks indtjening i 1997 vil være positivt påvirket af en hel del faktorer bl.a. en meget gunstig udvikling i valutakurserne, en reduktion af omkostningerne samt lanceringen af flere nye lovende produkter. Det bliver derfor svært for Novo Nordisk at fastholde sin nuværende resultatprognose på en vækst i størrelsesordenen 10-15 pct., mener de. </p>
<p> Således forventer analytikerne, at Novo Nordisks resultat før skat i 1997 vil stige 18 pct. - i forhold til det estimerede 1996-overskud - til næsten tre mia. kr. Omsætningsvæksten kan fortsat ikke følge med, hvilket giver forventning om et nyt løft i overskudsgraden til 17,6 pct. </p>
<p> Flere analytikere vurderer derfor, at uændrede forventninger til 1997 vil være en stor skuffelse og betyde, at de må nedjustere deres indtjeningsestimater. </p>
<p> Novo Nordisk har gennem en længere årrække holdt sit udbytte på 20 pct., men for 1996 skønner omkring halvdelen af de adspurgte analytikere, at koncernen vil sætte udbyttet op med mindst en halv kr. til 3,0 kr. per aktie a 10 kr. </p>
<p> - Det vil være et klart positivt signal at sende, hvis de hæver udbyttet, siger en analytiker, der henviser til andre medicinalselskabers mere generøse udbyttepolitik. </p>
<p> En anden analytiker er af den opfattelse, at især de amerikanske investorer vil blive meget skuffede, hvis udbyttet endnu en gang er uændret. </p>
<p> Efter at den danske medicinalkoncern har samlet sine aktiviteter omkring kerneområderne, primært diabetesbehandling og industrielle enzymer, har analytikerne svært ved at finde den kritiske attitude. </p>
<p> Novo Nordisk har flere nye produkter på vej, mens forskningen er rettet mod sygdomme med meget store patientskarer, fremhæver en analytiker. Han noterer tillige, at fortsat fokus på omkostningerne frigiver midler til en endnu større forskningsindsats. </p>
<p> Diabetes-produkterne står for langt den største del af indtjeningen, pointerer analytikerne, der dog ser med fortrøstning på de industrielle enzymer, hvor Novo Nordisk er den ene af to globalt førende producenter. </p>
<p> - Inden for enzymer er der nu kun to store tilbage efter en større restrukturering, og det må have givet indtjeningen et løft, mener en af dem. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-03-10"></editdetail></code></codes>
<codes class="bip:topics:1.0">
<code code="NOVO">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="I25">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="I257">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="C15">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="C151">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="C152">
<editdetail action="confirmed" attribution="Reuters BIP Coding Group" date="1997-03-10"></editdetail></code>
<code code="CCAT">
<editdetail action="confirmed" attribution="Reuters BIP Coding Group" date="1997-03-10"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-03-10"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>