<?xml version="1.0" encoding="UTF-8"?>

<newsitem date="1996-11-19" id="root" itemid="77656" xml:lang="da">
<title></title>
<headline> LØN I FINANSSEKTOR KAN HØJST STIGE 2 PCT - FA. </headline>
<byline></byline>
<dateline></dateline>
<text>
<p> KØBENHAVN, 19 november (Reuter) - Lønningerne i den finansielle sektor kan højst stige med to pct. om året i den næste overenskomstperiode, fastslog formanden for Finanssektorens Arbejdsgiverforening (FA), Søren Møller Nielsen, på et seminar for arbejdsmarkedsjournalister tirsdag. </p>
<p> - Som udgangspunkt er der kun plads til beskedne lønstigninger - sandsynligvis et sted i underkanten af to pct. pro anno, sagde Søren Møller Nielsen. </p>
<p> Han oplyste, at et helt nyt lønsystem vil være et af FA&apos;s centrale krav ved de kommende overenskomstforhandlinger. </p>
<p> - Det er ingen hemmelighed, at det ser værst ud på pengeinstitutområdet, hvor løndannelsen stort set har været baseret på en anciennitetsstyret automatik siden midten af 50&apos;erne, sagde Søren Møller Nielsen. </p>
<p> Udover pengeinstitutter er forsikringsselskaber og realkreditinstitutter også blandt medlemmerne i FA. </p>
<p> Søren Møller Nielsen understregede, at kravene ved overenskomst-forhandlingerne vil være afhængige af, hvad der sker på det øvrige arbejdsmarked og resultatet af de politiske forhandlinger om næste års finanslov. </p>
<p> - Finanssektoren blev sandt for dyden noget overrasket, da dele af indholdet i forligsskitsen mellem regeringen og Det Konservative Folkeparti blev kendt i offentligheden. Den indeholdt bl.a. et forslag om at hæve lønsumsafgiften med to pct. over tre år. Forhandlingerne løb ud i sandet, men vi frygter stadig, at afgiftsforhøjelsen spøger i regeringens skuffer, sagde Søren Møller Nielsen. </p>
<p> Hvis forslaget bliver en realitet, vil det øge de indirekte lønomkostninger med 0,5 pct. det første overenskomstår og 0,7 pct. i det andet overenskomstår, oplyste han. </p>
<p> - Dermed er en pæn andel af lønrammen allerede beslaglagt fra politisk hold, inden forhandlingerne overhovedet er nået frem til det store bord, sagde Søren Møller Nielsen, og ifølge ham, er det årsagen til, at FA ikke kan give et præcist bud på lønrammen. Niveauet vil afhænge af udfaldet af finanslovsforhandlingerne. (/olm). </p>
<p> (c) Reuters Limited 1996. </p></text>
<copyright>(c) 1996 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1996-11-19"></editdetail></code></codes>
<codes class="bip:topics:1.0">
<code code="ECAT">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="GCAT">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="GJOB">
<editdetail action="confirmed" attribution="Reuters BIP Coding Group" date="1996-11-19"></editdetail></code>
<code code="GPOL">
<editdetail action="confirmed" attribution="Reuters BIP Coding Group" date="1996-11-19"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1996-11-19"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>