Presserunde - Finans/Økonomi onsdag 14 maj.

Reuters står ikke inde for avisartiklernes nøjagtighed 1) Gallup har foretaget den første analyse af danskernes forventninger til den økonomiske fremtid, efter regeringens nye afgiftspakke. Og den viser, at danskerne nu ser væsentligt mere sort på de økonomiske prospekter. Forbrugernes forventninger er nu nede på 1996-niveau - og det er typisk, siger Niels Jørgen Larsen, cheføkonom i Codan Bank; &quot;forbrugernes reaktion afspejler hvad de har læst i medierne. Om et halvt års tid kan stemningen blandt forbrugerne sagtens være vendt igen&quot;. (Berlingske Erhverv side 1)
2) Finansrådet mener, at alt for få sætter deres opsparing i aktier, og dermed sender for få penge over i den fremtidige produktion. Bankernes forening vurderer, at kun 15 procent af den private opsparing er investeret i aktier - og at det er alt for lidt. (Politiken side 12, Berlingske Erhverv side 2)
3) Trods et markant fald i ledigheden sidste år, brugte regeringen 3,4 milliarder kroner mere på passive arbejdsmarkedsydelser, end Schlüter-regeringen gjorde i sit sidste leveår, 1992. Trods den faldende ledighed er de samlede arbejdsmarkedsudgifter heller ikke faldet. De samlede udgifter - passive som aktive - var sidste år 3,2 milliarder over 1992-niveauet, og forventes at stige i år, fremgår det af regeringens &quot;Budgetredegørelse 97&quot;. (Politiken side 14)
4) LO vil lægge sin medie-strategi helt om - det betyder at man vil kappe båndene til arbejderbevægelsens lokalradio og - Tv-stationer. Det Fri Aktuelt skal i følge LO-formand Hans Jensen relanceres som en &quot;specialavis for meningsdannere&quot;. Arbejderbevægelsen har brugt over en milliard kroner på aviser, tv og radio i de sidste ti år. (Politiken side 3)
5) EU: Labour vil redde Europa med ny New Deal Det britiske arbejderparti Labour arbejder med forslag om New Deal for Europa. Massive investeringer skal skaffe 5 mio. arbejdspladser, mener Labour, som samtidig søger at binde planen sammen med et ja til ØMUen. Det er først om fremmest udstedelse af euro-obligationer, der skal finansiere skabelsen af nye europæiske jobs. (Information side 3)
6) Udenlandske pengetanke er på vej til at overtage dominansen på Københavns Fondsbørs. Det viser en kortlægning af ejerkredsen bag samtlige børsnoterede selskaber, som Unibanks børsmæglerdel, Aros Securities, har udarbejdet. Konsekvensen er, at landets virksomheder må indstille sig på ejere, der stiller højere krav om afkast her og nu. (Jyllands-Posten Erhverv &amp; Økonomi side 1)
7) Det danske aktiemarked er steget med 19 procent siden nytår - og det giver grund til glæde; de heldige aktionærer er blevet 100 milliarder kr. rigere, samtidig med at aktiemarkedets samlede værdi er tæt på at runde de 600 milliarder. Det er specielt på rederi-og bankområdet det er gået så godt: her har stigningen været på henholdsvis 41,6 og 23 procent. Opgjort i kroner og øre har Novo Nordisk gjort det bedst. Koncernen fik en gevinst i kursværdien på 7,98 milliarder kroner. (Børsen side 1 og 25)
(Presserunden er udarbejdet af Finansinformation).
(c) Reuters Limited 1997.
