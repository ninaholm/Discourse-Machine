AKTIEMARKED KAN FORTSÆTTE OP EFTER USD-STYRKELSE.

KØBENHAVN, 18 februar (Reuter) - De danske aktiekurser ventes tirsdag at fortsætte op efter en ny styrkelse af den amerikanske dollar, der fra mandag til tirsdag er gået over 1,70 DEM for 1 USD. Der spåes således tirsdag et løft i KFX-indekset på 1/4 - 1/2 pct. efter en stigning på 0,33 indekspoint til 156,00 mandag.
- Undertonen er stadig stærk, og da det amerikanske marked mandag var lukket bør mandagens stærke tendenser også slå igennem tirsdag, spår en aktiehandler. Han venter tirsdag specielt fokus på SAS og opfølgende analyser af mandagens regnskab.
(c) Reuters Limited 1997.
