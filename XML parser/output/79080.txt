ØKONOMER SER HANDELS/BETALINGS-PLUS I OKT.

KØBENHAVN, 16 januar (Reuter) - Både handelsbalancen og betalingsbalancens løbende poster vil give overskud i oktober 1996, viser et gennemsnit af otte pengeinstitutøkonomers estimater, som Reuters Finans har indsamlet før Danmarks Statistik offentliggør tallene fredag den 17. januar.
Handelsbalancen eksklusive skibe vil give et overskud på 2,2 mia. kr. i oktober, og betalingsbalancens løbende poster vil ende med et plus på en halv mia. kr. i samme måned, lyder vurderingen.
Hvor økonomerne er nogenlunde enige om udviklingen i handelsoverskuddet, er der mere usikkerhed omkring betalingsbalancen.
Skønnene på samhandlen med udlandet fordeler sig mellem 1,8 og 2,8 mia. kr., mens betalingsbalancen spænder fra et minus på 1,1 mia. til et plus på 2,0 mia. kr.
- Tendensen fra de forgående måneder, hvor der er sket en forbedring af industrieksporten, ventes at fortsætte. Dette skyldes bl.a. den generelle svækkelse af den handelsvægtede danske krone gennem 1996, og en svagt stigende aktivitet på vores vigtigste eksportmarkeder.
Det er Sydbanks vurdering af de faktorer, der vil trække handelsbalancen i en rigtige retning.
- I modsat retning trækker dog, at importen til erhvervene fortsat ventes, at vise en stigende tendens, hvilket bl.a. skyldes den stigende aktivitet herhjemme. Dertil kommer, at importen af forbrugsvarer fortsat forventes at blive på et højt niveau, mener Sydbank-økonomerne. (/klp).
(c) Reuters Limited 1997.
