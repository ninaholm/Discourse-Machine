VINDMØLLE-OMSÆTNING 4 MIA KR I 1996 - FAGBLAD.

KØBENHAVN, 13 januar (Reuter) - De største danske fabrikanter af vindmøller solgte i 1996 for over fire mia. kr. Heraf indbragte eksporten over 3,5 mia. kr., skriver branchebladet, Naturlig Energi.
Blandt selskaberne fik Nordtank Energy Group en omsætning i 1996 på 600-700 mio. kr., skønner selskabets ledelse ifølge bladet. Dermed tegner Nordtanks 1996 til at vise en pæn fremgang i forhold til året før. I regnskabsåret 1995/96 var omsætningen på 551 mio. kr.
Skønnet for 1996 stemmer godt overens med de tal, Nordtank oplyste i sin regnskabsmeddelelse for første halvdel 1996/97 i november. Da fremgik det, at omsætningen i første halvår af regnskabsåret var på 346,1 mio. kr.
Ligesom omsætningen tegner til at stige fra 1995 til 1996, forventer Nordtanks direktør også, at omsætningen vil vokse i 1997.
- I år forventer Nordtank fortsat stigende omsætning, siger Nordtanks direktør Vagn Trend Poulsen ifølge Naturlig Energi.
Nordtank oplyste i halvårsmeddelelsen, at der i hele 1996/97 ventes resultat efter ekstraordinære poster og skat på ca. 18 mio. kr.
Verdens største vindmølle-fabrikant, Vestas, der går med planer om at komme på Fondsbørsen, oplevede også fremgang i 1996.
- Vestas har haft en omsætning, som direktør Johannes Poulsen kalder &quot;lidt større&quot; end i 1995, da Vestas-omsætningen passerede 1,5 mia. kr., skriver Naturlig Energi. Ifølge bladet vurderer Johannes Poulsen, at overskuddet i 1996 bliver noget større end i 1995.
Vestas luftede første gang planerne om at gå på Fondsbørsen i februar sidste år. Siden er planerne lagt i bero og bliver næppe ført ud i livet til foråret. Men ideen er ikke skrinlagt, oplyser Vestas nu til Reuters Finans.
I modsætning til Vestas og Nordtank, oplevede Micon en mindre nedgang i omsætningen i 1996, skriver Naturlig Energi. 71,9 pct. af Micon ejes i dag af Schouw &amp; Co.
- Micon blev i 1996 udsat for, hvad direktør Ole Bøgelund Nielsen betegner som en mindre nedgang. Det forudså Micons direktør dog allerede for et år siden, da han oplyste, at Micon efter at have fordoblet sin omsætning for fjerde år i træk, nu ville koncentrere sig om konsolidering, skriver Naturlig Energi.
Ole Bøgelund Nielsen ser ifølge Naturlig Energi rimeligt fortrøstningsfuldt på 1997, hvor han forventer en lille stigning i omsætningen, skriver bladet. (/mbp).
(c) Reuters Limited 1997.
