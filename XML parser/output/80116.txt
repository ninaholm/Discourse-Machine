J LAURITZEN CHARTRER SOLGTE KØLESKIBE I FLERE ÅR.

KØBENHAVN, 12 februar (Reuter) - Rederiet J. Lauritzen har lejet de netop solgt køleskibe flere år frem i tiden, oplyser rederiets adm. dirktør Claus V. Ipsen.
- Jeg kan sige, at det er et længerevarende arrangement, siger han til Reuters Finans og bekræfter, at der er tale om en fler-årig charteraftale.
Han vil ikke oplyse den præcise længde af aftalen.
Rederiet meddelte onsdag, at køleskibsdivisionen, Lauritzen Reefers, har solgt to af de ældre køleskibe til Ugland International Holding Plc., Cayman Island.
Samtidig er der indgået en charteraftale, der indebærer, at J. Lauritzen lejer de to skibe. Det betyder, at Lauritzen Reefers ikke indskrænker aktiviteterne, men blot nedbringer antallet af egne skibe.
Reefers beskæftiger typisk 50 køleskibe, hvoraf rederiet nu ejer 12 af dem.
Claus V. Ipsen begrunder rederiets arrangement med Ugland International med ønsket om at eje færre af specielt de store køleskibe, fordi de er relativt svære at sælge.
- Vi vil gerne eje lidt færre af de store køleskibe, fordi de ikke er så lette at omsætte som køleskibe af middelstørrelsen, siger han.
Han henviser til, at køb og salg af skibe er et led i den almindelige rederi-drift.
De to solgte køleskibe var blandt rederiets største med et mål på ca. 690.000 kubikfod. Lauritzen Reefers har fire køleskibe, der er endnu større, men dem er der ingen planer om at skille sig af med, fremgår det af Claus V. Ipsens forklaring.
- Der er ikke tale om, at vi har ønsket at sælge ud af de store skibe. Blot har vi ønsket at reducere antallet. Samtidig hørte de solgte skibe til i den ældre afdeling, siger han. De solgte Belgian og Brazilian Reefer er fra hhv. 1983 og 1984.
Rederiets styrkede interesse for køleskibe i den lettere kategori, kan betyde, at J. Lauritzen vil købe nye køleskibe i den størrelsesorden senere.
- Vi vil købe skibe, men ikke nu. Efter vores mening er det i øjeblikket tiden for at sælge - ikke at købe. Vi tror ikke, at der skal investeres i køleskibe i 1997, men det kommer an på markedets udvikling, siger Claus V. Ipsen.
Han har tidligere oplyst til Reuters Finans, at fragtraterne for køleskibene i år er højere end i 1996. Således oplyste han i begyndelsen af januar, at raterne lå mellem fem og 10 pct. over det foregående år.
Salget af de to skibe vil ikke påvirke regnskabet for 1996, hvilket betyder, at der fortsat ventes et mindre minus i rederiet J. Lauritzen.
Men salget vil være med til at gøre det forventede overskud i 1997 &quot;definitivt&quot;, oplyser Claus V. Ipsen.
- Uffe Hansen (+45) 33 96 96 58.
(c) Reuters Limited 1997.
