Renterne ved skatkammer-auktion faldt - Natbank.

KØBENHAVN, 27 juni (Reuter) - Nationalbankens månedlige auktion over skatkammerbeviser (SKBV) gav lavere renter end for en måned siden, oplyser Nationalbanken fredag.
Skæringsrenten for tre-måneders papirer blev 3,51 pct. mod 3,57 pct., da de samme papirer blev solgt for en måned siden, dengang med en løbetid på fire måneder.
Skæringsrenten for syv-måneders papirer blev 3,60 pct. mod 3,67 pct., da de en måned tidligere blev solgt som otte-måneders papirer.
Renten på den nye 10-måneders serie blev 3,70 pct.
Det samlede salg blev på 12,3 mia. kr. Det er fordelt med 3,6 mia. kr. i 3-måneders SKBV, 2,4 mia. i 7-måneders SKBV og 6,3 mia. i 10-måneders SKBV.
Salget afvikles 1. juli.
Der udløber samtidig SKBV for 25,8 mia. kr., så netto blev der udstedt SKBV for 13,5 mia. mindre, end der udløb.
- Eva Elgaard Pedersen (+45) 33 96 96 58.
(c) Reuters Limited 1997.
