Økonomer venter fortsat fald i ledighed i april.

KØBENHAVN, 23 maj (Reuter) - Ledigheden ventes fortsat at falde i april. Det fremgår af en Reuters-rundspørge til ni økonomer før torsdagens ledighedstal for april fra Danmarks Statistik.
Konsensuskønnet lyder på en sæsonkorrigeret ledighed på 7,9 pct. mod 8,0 pct. i marts. Omregnet til personer svarer det til en ledighed på 220.400 mod 222.400 i marts.
Ledighedsfaldet tilskrives næsten udelukkende den fortsatte fremgang i beskæftigelsen, mens orlovsordningerne ikke ventes at påvirke synderligt.
Flere økonomer vurderede fredag efter offentliggørelsen af ATP-beskæftigelsestallene for første kvartal, at der er udsigt til yderligere fald i ledigheden. Tallene viste en fremgang i den private beskæftigelse på 8.000, mens beskæftigelsen indenfor kategorierne amter, kommuner og andre offentlige tjenester steg med 7.000 fuldtidsbeskæftigede.
- Arbejdsløsheden fortsætter ned, men i et aftagende tempo, vurderer cheføkonom Jørgen Birger Christensen fra Den Danske Bank over for Reuters Finans.
Vurderingen deles af økonom Søren Nielsen fra Jyske Bank.
- Beskæftigelsesfremgangen er gunstig for ledighedsudviklingen, siger Søren Nielsen.
- Stig Ørskov Pedersen (+45) 33 96 96 59.
(c) Reuters Limited 1997.
