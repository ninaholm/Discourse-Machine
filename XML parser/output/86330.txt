SF søger at bevare sammenhold trods EU-uenighed.

KØBENHAVN, 6 august (Reuter) - Bestræbelserne i SF op til den kommende EU-folkeafstemning handler i høj grad om at bevare partisammenholdet, trods den interne uenighed. Det siger Jes Lunde, der anbefaler et ja, og Aage Frandsen, som ønsker et nej.
- Netop SF har udviklet en sådan debatkultur, der gør det muligt for os at blive sammen, selvom om vi i et så væsentligt spørgsmål for SF, som forholdet til EU, er dybt uenige, siger Aage Fransen til Reuters Finans.
Han henviser til, at SF flere gange før har været igennem store debatter, der har spaltede partiet fra top til bund. Derfor venter han ikke, at SF&apos;s sommergruppemøde onsdag og torsdag i Kerteminde vil bidrage negativt til sammenholdet.
Den samme indstilling har ja-anbefaleren Jes Lunde. Han siger onsdag til Reuters Finans, at man selvfølgelig på gruppemødet skal diskutere det kommende landsmøde, men mødet onsdag og torsdag skal også beskæftige sig med det kommende folketingsår, og de forslag, som SF skal fremsætte, fortæller Jes Lunde.
- Der vil selvfølgelig være debat overalt i partiet op til landsmødet, men jeg tror ikke, at det vil slå store skår i loyaliteten over for SF, siger han.
Både Jes Lunde og Aage Frandsen føler sig overbevist om, at ja-anbefaleren Steen Gade vil kunne fortsætte som gruppeformand, selvom landsmødet måtte beslutte, at SF som parti skal anbefale vælgerne at stemme nej ved folkeafstemningen.
- Erik Matzen (+45) 33 96 96 51.
(c) Reuters Limited 1997.
