Nyrup venter tilstrækkelig stram finanslov i 1998.

KØBENHAVN, 22 april (Reuter) - Statsminister Poul Nyrup Rasmussen forventer en finanslov for 1998, der er tilstrækkelig stram til at undgå en overophedning af den danske økonomi. Det fremgik tirsdag på pressemødet efter regeringens ugentlige ministermøde.
- Finansloven bliver præcis så stram, som den skal være for at holde økonomien på rette spor. Det er den politik, vi hidtil har ført, og den fører vi stadig, sagde statsministeren.
Hvor stor en stramning, der er nødvendig for at holde økonomien på rette spor, &quot;vil vise sig&quot;, mener han.
Udtalelsen er statsministerens reaktion på de seneste dages megen snak om krisepakker, faldende rentefradrag og et eventuelt tidligt valg.
- Alle taler om valg, og alle taler om kriseindgreb. Men der er ikke behov for kriseindgreb, fastslog Poul Nyrup Rasmussen, uden yderligere kommentarer til valgrygterne.
(c) Reuters Limited 1997.
