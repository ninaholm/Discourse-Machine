SONOFON KLAR MED TELESATSNING TIL SOMMER - ADM DIR.

KØBENHAVN, 23 december (Reuter) - Den nystrukturerede mobiltelefonoperatør, Sonofon Holding, springer ud som all round telefonselskab til sommer. Til den tid er selskabet, der har GN Store Nord som majoritetsaktionær, klar med sine nye teleydelser. Det siger adm. direktør i Sonofon Holding, Torben Svanberg, til Reuters Finans.
- Vi forestiller os, at vi ved udgangen af andet kvartal er klar med de nye services, siger Torben Svanberg.
Det rekonstruerede Sonofon vil fra 1. januar 1997 mere ligne de øvrige teleselskaber. Selskabet bliver nemlig delt op i Sonofon Networks, der varetager netværkene og den tekniske drift og i Sonofon Services, der vil stå for de mange serviceydelser og kundekontakten.
Overgangen fra udelukkende at være et mobiltelefonselskab til at være en bredt dækkende teleoperatør vil dog ske gradvist, selv om der er planer om en større markedsføringskampagne til sommer.
- Vi har en successiv tilføjelse af nye services, og det vil gælde for både international telefoni og tilbud, der kan erstatte de fastnetsydelser, som folk benytter sig af i dag, siger Torben Svanberg.
De nye aktører på det danske telemarked, især udlandstelefoni, svenske Telias og Netcom Systems&apos; voldsomme satsninger bekymrer ikke Sonofon.
- Vi mener, at det er et marked, der hele tiden vil bevæge sig efter de bedste priser, og konceptuelt har vi større muligheder for at spille på andre parametre end kun prisen, siger Torben Svanberg.
Sonofons topchef henviser til selskabets overordnede koncept om den totale mobilitet, der skal fjerne telebrugernes afhængighed af det faste net, der ejes af Tele Danmark. Torben Svanberg anfører, at Sonofon dermed ikke vil gå ind på markedet for udlandstelefoni ved kun at slå på et enkelt parameter, nemlig prisen.
Mobiltelefonselskabet, der har over 500.000 abonnenter, er så langt i planlægningen af de nye aktiviteter, at Torben Svanberg ikke tøver med at slå fast, at Sonofon i 1997 bliver et all round teleselskab.
- Jeg mener, at vi i 1997 bliver at betragte som et all round eller full blown telefonselskab. Det er hele årsagen til, at vi har valgt at etablere den nye struktur, siger Torben Svanberg.
I starten af 1997 skal teleselskaberne tilmed forhandle nye samtrafikaftaler med Tele Danmark, men udfaldet af disse forhandlinger vil ikke ændre på Sonofons planer, siger Torben Svanberg.
GN Store Nord ejer 53,5 pct. af Sonofon, mens de resterende 46,5 pct. tilhører amerikanske BellSouth. (/slj).
(c) Reuters Limited 1996.
